{
    "d127:0": "༄༅༅། །རྒྱ་གར་སྐད་དུ། ཨཱརྱ་སརྦ་དྷརྨ་སྭ་བྷཱ་བ་ས་མ་ཏཱ་བི་པཉྩི་ཏ་ས་མཱ་དྷི་རཱ་ཛ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། ",
    "d127:1": "འཕགས་པ་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པ་ཏིང་ངེ་འཛིན་གྱི་རྒྱལ་པོ་ཞེས་བྱ་བ་ཐེག་པ་ཆེན་པོའི་མདོ།",
    "d127:2": "བམ་པོ་དང་པོ།",
    "d127:3": "།སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།",
    "d127:4": "།འདི་སྐད་བདག་གིས་ཐོས་པ་དུས་གཅིག་ན། ",
    "d127:5": "བཅོམ་ལྡན་འདས་རྒྱལ་པོའི་ཁབ་ན། བྱ་རྒོད་ཀྱི་ཕུང་པོའི་རི་ལ་དགེ་སློང་འབུམ་དུ་ཚང་བའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་སོ། །བྱང་ཆུབ་སེམས་དཔའ་བྱེ་བ་ཁྲག་ཁྲིག་ཕྲག་བརྒྱད་ཅུ་དང་ཡང་ཐབས་ཅིག་སྟེ། ཐམས་ཅད་ཀྱང་སྐྱེ་བ་གཅིག་གིས་ཐོགས་པ། མངོན་པར་ཤེས་པས་མངོན་པར་ཤེས་པ། ཕྱོགས་བཅུའི་འཇིག་རྟེན་གྱི་ཁམས་དག་ནས་འདུས་པ།",
    "d127:6": "གཟུངས་དང་མདོ་སྡེ་རྟོགས་པར་ཁོང་དུ་ཆུད་པ།",
    "d127:7": "སེམས་ཅན་ཐམས་ཅད་ལ་ཆོས་ཀྱི་སྦྱིན་པས་ཚིམ་པར་བྱེད་པ།",
    "d127:8": "མངོན་པར་ཤེས་པ་ཆེན་པོའི་ཡེ་ཤེས་བརྗོད་པ་ལ་མཁས་པ།",
    "d127:9": "ཕ་རོལ་ཏུ་ཕྱིན་པ་ཐམས་ཅད་ཀྱི་དམ་པའི་ཕ་རོལ་ཏུ་སོན་པ།",
    "d127:10": "བྱང་ཆུབ་སེམས་དཔའི་ཏིང་ངེ་འཛིན་དང་སྙོམས་པར་འཇུག་པ་ཐམས་ཅད་རྣམ་པར་གཞག་པ་ཤེས་པ་ལ་མཁས་པ།",
    "d127:11": "སངས་རྒྱས་ཐམས་ཅད་ཀྱིས་བསྟོད་ཅིང་བསྔགས་ཏེ་རབ་ཏུ་བཀུར་བ། སངས་རྒྱས་ཀྱི་ཞིང་ཐམས་ཅད་དུ་རྫུ་འཕྲུལ་གྱིས་འགྲོ་བ་ལ་མཁས་པ།",
    "d127:12": "བདུད་ཐམས་ཅད་སྐྲག་པར་བྱ་བའི་ཤེས་པ་ལ་མཁས་པ། ཆོས་ཐམས་ཅད་ཇི་ལྟ་བ་བཞིན་དུ་ཤེས་པ་ལ་མཁས་པ།",
    "d127:13": "སེམས་ཅན་ཐམས་ཅད་ཀྱི་དབང་པོ་མཆོག་དང་མཆོག་མ་ཡིན་པ་ཤེས་པ་ལ་མཁས་པ།",
    "d127:14": "སངས་རྒྱས་ཐམས་ཅད་ལ་མཆོད་པའི་ལས་ཡང་དག་པར་སྒྲུབ་པ་ཤེས་པ་ལ་མཁས་པ།",
    "d127:15": "འཇིག་རྟེན་པའི་ཆོས་ཐམས་ཅད་ཀྱིས་མི་གོས་པ།",
    "d127:16": "ལུས་དང་ངག་དང་སེམས་ཡང་དག་པར་བརྒྱན་པ། བྱམས་པ་ཆེན་པོ་དང་སྙིང་རྗེ་ཆེན་པོའི་གོ་ཆ་བགོས་པ།",
    "d127:17": "བསྐལ་པ་གྲངས་མེད་པར་ཡིད་མི་སྐྱོ་བར་བརྩོན་འགྲུས་ཆེ་བ།",
    "d127:18": "སེང་གེའི་སྒྲ་ཆེན་པོ་སྒྲོག་པ།",
    "d127:19": "ཕས་ཀྱི་རྒོལ་བ་ཐམས་ཅད་ཀྱི་ཟིལ་གྱིས་མི་ནོན་པ། ཕྱིར་མི་ལྡོག་པའི་ཕྱག་རྒྱས་བཏབ་པ། སངས་རྒྱས་ཐམས་ཅད་ཀྱི་ཆོས་ཀྱི་དབང་བསྐུར་བ་ཐོབ་པ་ཤ་སྟག་ལ་འདི་ལྟ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་ལྷུན་པོ་དང་རབ་ཏུ་ལྷུན་པོ་དང་ལྷུན་པོའི་རྩེ་མོ་འཛིན་དང་ལྷུན་པོ་མར་མེའི་རྒྱལ་པོ་དང་ལྷུན་པོ་བརྩེགས་པ་དང་ལྷུན་པོའི་རྒྱལ་མཚན་དང་ལྷུན་པོའི་རྒྱལ་པོ་དང་ལྷུན་པོའི་རྩེ་མོ་ཀུན་གཡོ་བར་བྱེད་པའི་རྒྱལ་པོ་དང་ལྷུན་པོའི་དབྱངས་དང་། སྤྲིན་གྱི་རྒྱལ་པོ་དང་རྔ་དབྱངས་དང་རིན་པོ་ཆེའི་འབྱུང་གནས་དང་རིན་པོ་ཆེའི་ཏོག་དང་རིན་པོ་ཆེའི་རྩེ་མོ་དང་རིན་པོ་ཆེ་འབྱུང་བ་དང་། རིན་པོ་ཆེ་སྣང་བ་དང་རིན་པོ་ཆེའི་འཁར་བ་དང་ལག་ན་ཕྱག་རྒྱ་རིན་པོ་ཆེ་དང་རིན་པོ་ཆེའི་བཀོད་པ་དང་རིན་པོ་ཆེའི་དྲ་བ་དང་རིན་པོ་ཆེའི་འོད་དང་རིན་པོ་ཆེའི་གླིང་དང་། དགའ་བར་བྱེད་པ་དང་ཆོས་བཀོད་པ་དང་བཀོད་པའི་རྒྱལ་པོ་དང་མཚན་གྱིས་ཀུན་ཏུ་བརྒྱན་པ་དང་དབྱངས་བཀོད་པ་དང་དབྱངས་རྣམ་པར་དག་པའི་འོད་དང་རིན་པོ་ཆེ་བརྩེགས་པ་དང་ཉི་མ་མེའི་འོད་འཕྲོ་ཅན་དང་སྐར་མ་ལ་དགའ་བ་དང་ཟླ་བའི་འོད་ཟེར་དང་། སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་སྐོར་བ་དང་གསེར་བཟང་པོ་རྣམ་པར་དག་པའི་འོད་དང་བྱང་ཆུབ་སེམས་དཔའ་སེམས་དཔའ་ཆེན་པོ་རྟག་ཏུ་མི་འཇིགས་སྦྱིན་ཞེས་བྱ་བ་དང་། བྱང་ཆུབ་སེམས་དཔའ་མི་ཕམ་པ་ལ་སོགས་པ་བསྐལ་པ་བཟང་པོའི་བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་དང་། འཇམ་དཔལ་ལ་སོགས་པ་སེམས་དཔའ་དཔེ་མེད་པ་དྲུག་ཅུ་དང་། བཟང་སྐྱོང་ལ་སོགས་པ་སྐྱེས་བུ་དམ་པ་བཅུ་དྲུག་དང་། རྒྱལ་པོ་ཆེན་པོ་བཞི་ལ་སོགས་པ་རྒྱལ་ཆེན་བཞིའི་རིས་ཀྱི་ལྷའི་བུ་རྣམས་དང་། ཚངས་པ་ལ་སོགས་པ་ཚངས་རིས་ཀྱི་ལྷའི་བུ་རྣམས་ཀྱི་བར་དུ་དེ་བཞིན་དུ་སྦྱར་ཏེ།",
    "d127:20": "དེ་མ་ཡིན་པ་གཞན་ཡང་དབང་ཆེ་བ་དང་དབང་ཆེ་བར་གྲགས་པའི་ལྷ་དང་ཀླུ་དང་གནོད་སྦྱིན་དང་དྲི་ཟ་དང་ལྷ་མ་ཡིན་དང་ནམ་མཁའ་ལྡིང་དང་མིའམ་ཅི་དང་ལྟོ་འཕྱེ་ཆེན་པོ་དང་མི་དང་མི་མ་ཡིན་པ་རྒྱ་ཆེ་ཞིང་རླབས་ཆེ་བ་དག་དང་ཐབས་ཅིག་གོ། །བཅོམ་ལྡན་འདས་ལ་བཀུར་སྟིར་བྱས། བླ་མར་བྱས། རི་མོར་བྱས། མཆོད་པར་བྱས།",
    "d127:21": "རྗེད་པར་བྱས། གསོལ་བར་བྱས་ཏེ། འཁོར་བཞི་དང་ལྷར་བཅས་པའི་འཇིག་རྟེན་གྱིས་ཀྱང་ཕྱག་བྱ་བ། མཆོད་པར་བྱ་བ། བཀུར་སྟིར་བྱ་བ།",
    "d127:22": "བླ་མར་བྱ་བ། རི་མོར་བྱ་བ། རྗེད་པར་བྱ་བ། གསོལ་བར་བྱ་བར་གྱུར་ཏོ། །དེ་ནས་བཅོམ་ལྡན་འདས་འཁོར་བརྒྱ་སྟོང་དུ་མས་ཡོངས་སུ་བསྐོར་ཅིང་མདུན་གྱིས་བལྟས་ནས་ཆོས་སྟོན་ཏེ། ཚངས་པར་སྤྱོད་པ།",
    "d127:23": "ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། །ཚིག་འབྲུ་བཟང་པོ། །མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ་ཡང་དག་པར་རབ་ཏུ་སྟོན་ཏོ།",
    "d127:24": "།དེའི་ཚེ་འཁོར་ཚོགས་པ་དེ་ཉིད་དུ་ཟླ་འོད་གཞོན་ནུར་གྱུར་པ་ཞེས་བྱ་བ་སྔོན་གྱི་རྒྱལ་བ་ལ་བྱ་བ་བྱས་པ། དགེ་བའི་རྩ་བ་བསྐྱེད་པ། སྐྱེ་བ་དྲན་པ། སྤོབས་པ་ཐོབ་པ། ཐེག་པ་ཆེན་པོ་ལ་ཡང་དག་པར་ཞུགས་པ།",
    "d127:25": "སྙིང་རྗེ་ཆེན་པོ་ལ་བརྩོན་པ་ཞིག་འདུས་ཏེ་འདུག་པར་གྱུར་ཏོ། །དེ་ནས་ཟླ་འོད་གཞོན་ནུར་གྱུར་པ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས།",
    "d127:26": "བཅོམ་ལྡན་འདས་ལ་འདི་སྐད་ཅེས་གསོལ་ཏོ། །གལ་ཏེ་ཞུས་ནས་ཞུ་བ་ལུང་བསྟན་པའི་སླད་དུ་བཅོམ་ལྡན་འདས་ཀྱིས་བདག་ལ་སྐབས་ཕྱེ་ན་བདག་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཕྱོགས་འགའ་ཞིག་ཞུའོ།",
    "d127:27": "།དེ་སྐད་ཅེས་གསོལ་པ་དང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་གཞོན་ནུ་ཁྱོད་ཅི་དང་ཅི་འདོད་པ་དྲིས་ཤིག་དང་དྲི་བ་དྲིས་པ་དེ་དང་དེ་ཉིད་ལུང་བསྟན་པས་ངས་ཁྱོད་ཀྱི་སེམས་རངས་པར་བྱའོ།",
    "d127:28": "།གཞོན་ནུ་ང་ནི་ཐམས་ཅད་མཁྱེན་པ། ཐམས་ཅད་གཟིགས་པ།",
    "d127:29": "ཆོས་ཐམས་ཅད་ལ་སྟོབས་དང་མི་འཇིགས་པས་ཁྱུ་མཆོག་ཏུ་གྱུར་པ་རྗེས་སུ་ཐོབ་པ།",
    "d127:30": "སྒྲིབ་པ་མེད་པའི་རྣམ་པར་ཐར་པའི་ཡེ་ཤེས་དང་ལྡན་པ་སྟེ།",
    "d127:31": "གཞོན་ནུ་འཇིག་རྟེན་གྱི་ཁམས་མཐའ་ཡས་མུ་མེད་པ་ན་དེ་བཞིན་གཤེགས་པ་ལ་མི་མཁྱེན་པའམ། མི་གཟིགས་པའམ། མི་གསན་པའམ། ཐུགས་སུ་མ་ཆུད་པའམ། མངོན་སུམ་དུ་མ་མཛད་པའམ།",
    "d127:32": "མངོན་པར་རྫོགས་པར་སངས་མ་རྒྱས་པ་ཅིའང་མེད་དེ། གཞོན་ནུ་དེ་བཞིན་གཤེགས་པ་ལ་དྲི་བ་དང་ཡོངས་སུ་དྲི་བའི་ཕྱིར་ཁྱོད་ལ་རྟག་ཏུ་སྐབས་ཕྱེས། དྲི་བ་དྲིས་པ་དེ་དང་དེ་ལུང་བསྟན་པས་ངས་ཁྱོད་ཀྱི་སེམས་རངས་པར་བྱའོ།",
    "d127:33": "།དེ་ནས་བཅོམ་ལྡན་འདས་ཀྱིས་སྐབས་ཕྱེ་བ་དང་། ཟླ་འོད་གཞོན་ནུར་གྱུར་པས་བཅོམ་ལྡན་འདས་ལ་ཚིགས་སུ་བཅད་དེ་གསོལ་པ།",
    "d127:34": "འཇིག་རྟེན་མགོན་པོ་རྫོགས་སངས་རྒྱས།",
    "d127:35": "།འོད་མཛད་ཇི་ལྟར་སྤྱད་པ་ཡིས།",
    "d127:36": "།བསམ་གྱིས་མི་ཁྱབ་ཡེ་ཤེས་འཐོབ། །ཕན་མཛད་ལུང་ཡང་བསྟན་དུ་གསོལ།",
    "d127:37": "།མི་ཡི་ཁྱུ་མཆོག་མི་དང་ལྷས་མཆོད་པ། །མི་དབང་བདེན་གསུངས་ཇི་ལྟར་སྤྱད་པ་ཡིས།",
    "d127:38": "།ཐེག་མཆོག་དམ་པ་གཞལ་མེད་ཐོབ་པར་འགྱུར།",
    "d127:39": "།མགོན་པོ་གསུང་མཆོག་ཞུས་པ་ལུང་བསྟན་གསོལ།",
    "d127:40": "།བདག་ལ་གཡོ་ནི་མ་མཆིས་ཏེ།",
    "d127:41": "།ལྷག་པའི་བསམ་པས་ཞུ་བ་ལགས།",
    "d127:42": "།སྐྱེས་བུ་དམ་པ་མ་གཏོགས་པར། །བདག་གི་དབང་ནི་གཞན་མ་མཆིས།",
    "d127:43": "།འདུན་དང་སྨོན་ལམ་རྒྱ་ཆེ་བདག་ལ་མཆིས།",
    "d127:44": "།བདག་གི་སྤྱོད་པ་ཤཱཀྱ་སེང་གེས་མཁྱེན།",
    "d127:45": "།བདག་ནི་ཚིག་ལ་གཙོར་འཛིན་མ་ལགས་ཀྱིས།",
    "d127:46": "།མི་དབང་སྒྲུབ་པ་བདག་ལ་མྱུར་དུ་གསུངས། །སངས་རྒྱས་ཐེག་པར་གཅེས་སྤྲས་བགྱིད།",
    "d127:47": "།ཡོངས་སུ་སྡུད་པའི་ཆོས་རྣམས་གང་།",
    "d127:48": "།ཆོས་རྣམས་ཀུན་གྱི་མཐར་ཕྱིན་པ། །དཔའ་བོ་ཆེན་པོ་ལུང་བསྟན་གསོལ།",
    "d127:49": "།ཅི་ནས་མིས་བསྟེན་ཤེས་རབ་རྣོར་འགྱུར་ཞིང་།",
    "d127:50": "།མི་བཟད་འཇིགས་དང་བྲལ་ཏེ་མི་སྐྲག་པས།",
    "d127:51": "།ཚུལ་ཁྲིམས་ཕུང་པོ་གཏོང་བར་མི་བགྱིད་ཅིང་།",
    "d127:52": "།རྒྱགས་དང་ཞེ་སྡང་གཏི་མུག་ཆགས་བྲལ་ཏེ།",
    "d127:53": "།ཉེས་པ་ཀུན་ཞི་སྤྱད་པ་སྤྱོད་པ་ཡི། །ཕན་པར་བགྱིད་པའི་ཆོས་རྣམས་བདག་ལ་གསུངས།",
    "d127:54": "།ཇི་ལྟར་ཚུལ་ཁྲིམས་མི་གཏོང་ཞིང་།",
    "d127:55": "།ཇི་ལྟར་བསམ་གཏན་འདོར་མི་འགྱུར།",
    "d127:56": "།དགོན་པ་ལ་ནི་ཇི་ལྟར་བསྟེན།",
    "d127:57": "།ཤེས་རབ་དག་གིས་ཇི་ལྟར་འཕེལ།",
    "d127:58": "།ཇི་ལྟར་སྟོབས་བཅུའི་བསྟན་པ་རྒྱ་ཆེ་ལ། །ཚུལ་ཁྲིམས་སྲུང་ཞིང་མངོན་དགའ་རྙེད་པར་འགྱུར།",
    "d127:59": "།ཇི་ལྟར་ཚུལ་ཁྲིམས་ཕུང་པོ་སྐྱོན་མེད་འགྱུར།",
    "d127:60": "།ཇི་ལྟར་འདུས་བྱས་རང་བཞིན་འཇལ་བར་འགྱུར།",
    "d127:61": "།ཇི་ལྟར་ལུས་དང་ངག་གིས་ཀྱང་། །མཁས་པ་རྣམ་པར་དག་པར་འགྱུར།",
    "d127:62": "།ཀུན་ནས་ཉོན་མོངས་མེད་སེམས་ཀྱིས།",
    "d127:63": "།སངས་རྒྱས་ཡེ་ཤེས་ཚོལ་བར་འགྱུར།",
    "d127:64": "།ལུས་ཀྱི་ལས་ནི་ཇི་ལྟར་རྣམ་དག་འགྱུར།",
    "d127:65": "།ཚིག་གི་སྐྱོན་ནི་ཇི་ལྟར་སྤངས་པར་འགྱུར།",
    "d127:66": "།ཇི་ལྟར་སེམས་ལ་ཉོན་མོངས་མེད་པར་འགྱུར།",
    "d127:67": "།སྐྱེས་མཆོག་ཞུས་པ་བདག་ལ་ལུང་བསྟན་གསོལ།",
    "d127:68": "།དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་གཅིག་དང་ལྡན་ན་ཡོན་ཏན་འདི་དག་ཐོབ་པར་འགྱུར་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །ཆོས་གཅིག་པོ་གང་ཞེ་ན།",
    "d127:69": "གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་སེམས་ཅན་ཐམས་ཅད་ལ་སེམས་སྙོམས་པ་ཡིན།",
    "d127:70": "ཕན་པའི་སེམས་དང་ཁོང་ཁྲོ་བ་མེད་པའི་སེམས་དང་མི་མཉམ་པ་མེད་པའི་སེམས་ཡིན་ཏེ།",
    "d127:71": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་གཅིག་པོ་འདི་དང་ལྡན་ན་ཡོན་ཏན་འདི་དག་ཐོབ་པར་འགྱུར་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱའོ།",
    "d127:72": "།དེ་ནས་བཅོམ་ལྡན་འདས་ཀྱིས་དེའི་ཚེ་ཟླ་འོད་གཞོན་ནུར་གྱུར་པ་ལ་ཚིགས་སུ་བཅད་དེ་གསུངས་པ།",
    "d127:73": "ཆོས་གཅིག་ཡང་དག་བླངས་ནས་ནི།",
    "d127:74": "།བྱང་ཆུབ་སེམས་དཔའ་གང་གནས་པ།",
    "d127:75": "།ཡོན་ཏན་འདི་དག་ངེས་ཐོབ་སྟེ།",
    "d127:76": "།མྱུར་དུ་བྱང་ཆུབ་འཚང་ཡང་རྒྱ།",
    "d127:77": "།དེ་ཡི་སེམས་ནི་གང་ལའང་ཞེ་མི་སྡང་།",
    "d127:78": "།ཞེ་སྡང་མེད་སེམས་བྱང་ཆུབ་སེམས་དཔའ་གང་།",
    "d127:79": "།ཐ་བ་མི་སྐྱེད་ཞེ་སྡང་མེད་པ་དག །ཁྱད་པར་ཇི་སྐད་བརྗོད་པ་ཐོབ་པར་འགྱུར།",
    "d127:80": "།མཉམ་པའི་སེམས་ལ་བསྟེན་པ་ཡིས།",
    "d127:81": "།རྣམ་པར་སྨིན་པ་མཉམ་པར་འགྱུར།",
    "d127:82": "།རྐང་པའི་མཐིལ་ཡང་མཉམ་པ་དང་། །ཆོ་ག་སྤྱོད་ཡུལ་མཉམ་པར་འགྱུར།",
    "d127:83": "།མཉམ་ཞིང་མི་མཉམ་མ་ཡིན་སེམས་བསྒོམས་ནས།",
    "d127:84": "།ཐ་བའི་སྐྱོན་བྲལ་ནེམ་ནུར་རབ་སྤངས་ན།",
    "d127:85": "།དེ་ཡི་རྐང་ལག་མཐིལ་ཡང་མཉམ་འགྱུར་ཏེ།",
    "d127:86": "།མཆོག་ཏུ་འོད་གསལ་དག་ཅིང་བལྟ་ན་སྡུག །བྱང་ཆུབ་སེམས་དཔའ་ཕྱོགས་བཅུར་ལྷང་ངེར་སྣང་།",
    "d127:87": "།སངས་རྒྱས་ཞིང་དུ་དཔལ་དང་འོད་ཀྱིས་ཁྱབ།",
    "d127:88": "།ནམ་དེས་ཞི་བའི་ས་ནི་ཐོབ་པའི་ཚེ།",
    "d127:89": "།སངས་རྒྱས་མཁྱེན་ལ་སེམས་ཅན་མང་པོ་འགོད།",
    "d127:90": "།གཞོན་ནུ་དེ་ལ་བྱང་ཆུབ་སེམས་དཔའ་སེམས་ཅན་ཐམས་ཅད་ལ་སེམས་སྙོམས་པ་དང་། ཕན་པར་སེམས་པ་དང་། སེམས་ཁོང་ཁྲོ་བ་མེད་པ་དང་སེམས་མི་མཉམ་པ་མེད་པ་ནི་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པ་ཞེས་བྱ་བའི་ཏིང་ངེ་འཛིན་ཐོབ་པར་འགྱུར་རོ།",
    "d127:91": "།གཞོན་ནུ་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པ་ཞེས་བྱ་བའི་ཏིང་ངེ་འཛིན་གང་ཞེ་ན། འདི་ལྟ་སྟེ།",
    "d127:92": "ལུས་ཀྱི་སྡོམ་པ་དང་ངག་གི་སྡོམ་པ་དང་ཡིད་ཀྱི་སྡོམ་པ་དང་ལས་ཡོངས་སུ་དག་པ་དང་དམིགས་པ་ལས་ཡང་དག་པར་འདའ་བ་དང་ཕུང་པོ་ཡོངས་སུ་ཤེས་པ་དང་། ཁམས་མཉམ་པ་ཉིད་དང་སྐྱེ་མཆེད་སེལ་བ་དང་སྲེད་པ་སྤོང་བ་དང་མི་སྐྱེ་བ་མངོན་སུམ་དུ་བྱེད་པ་ལ་འཇུག་པ་དང་རྒྱུ་གསལ་བར་བྱེད་པ་དང་ལས་ཀྱི་འབྲས་བུ་ཆུད་མི་གསོན་པ་དང་ཆོས་མཐོང་བ་དང་ལམ་སྒོམ་པ་དང་དེ་བཞིན་གཤེགས་པ་ལ་སྟེན་པ་དང་ཤེས་རབ་རྣོ་བ་དང་བདེན་པའི་རྗེས་སུ་འཇུག་པ་དང་ཆོས་ཤེས་པ་དང་སོ་སོ་ཡང་དག་པར་རིག་པ་ལ་འཇུག་པ་ཤེས་པ་དང་ཡི་གེ་དང་ཚིག་རབ་ཏུ་དབྱེ་བ་ཤེས་པ་དང་དངོས་པོ་རྣམས་ལས་ཡང་དག་པར་འདའ་བ་དང་། སྒྲ་ཡོངས་སུ་ཤེས་པ་དང་དགའ་བ་རབ་ཏུ་ཐོབ་པ་དང་ཆོས་ཀྱི་དགའ་བ་རྗེས་སུ་མྱོང་བ་དང་དྲང་བ་དང་། མཉེན་པ་དང་ཤུགས་དྲང་བ་དང་གྱ་གྱུ་མེད་པ་དང་ཁྲོས་གཉེར་དང་བྲལ་བ་དང་དེས་པ་དང་ངང་ཚུལ་དགེ་བ་དང་བྱམས་པར་འཛིན་པ་དང་འཇམ་པ་དང་བཞིན་འཛུམ་པ་དང་གསོང་པོར་སྨྲ་བ་དང་ལེགས་པར་འོངས་སོ། །ཚུར་ཤོག་ཅེས་སྨྲ་བ་དང་ལེ་ལོ་མེད་པ་དང་བླ་མ་ལ་གུས་པ་དང་བླ་མ་ལ་སྲི་ཞུ་ཆེ་བ་དང་སྐྱེ་བས་ཆོག་ཤེས་པ་དང་ཆོས་དཀར་པོས་མི་ངོམས་པ་དང་འཚོ་བ་རྣམ་པར་དག་པ་དང་དགོན་པ་ལ་གནས་པ་མི་གཏོང་བ་དང་ས་རྣམ་པར་བཞག་པ་ཤེས་པ་དང་དྲན་པ་ཆུད་མི་གཟོན་པ་དང་། ཕུང་པོ་ལ་མཁས་པ་དང་ཁམས་ལ་མཁས་པ་དང་སྐྱེ་མཆེད་ལ་མཁས་པ་དང་མངོན་པར་ཤེས་པ་མངོན་སུམ་དུ་བྱ་བ་ལ་འཇུག་པ་དང་། ཉོན་མོངས་པ་སེལ་བ་དང་བག་ཆགས་ཀྱི་མཚམས་སྦྱོར་བ་ཡང་དག་པར་འཇོམས་པ་དང་། ཁྱད་པར་དུ་འགྲོ་བ་དང་བསྒོམ་པའི་རྒྱུ་འཐུན་པ་དང་ཉེས་པ་ལས་དབྱུང་བ་ལ་མཁས་པ་དང་ཀུན་ནས་ལྡང་བ་གནོན་པ་དང་བག་ལ་ཉལ་སྤོང་བ་དང་སྲིད་པ་ལས་ཡང་དག་པར་འདའ་བ་དང་སྐྱེ་བ་དྲན་པ་དང་ལས་ཀྱི་རྣམ་པར་སྨིན་པ་ལ་ནེམ་ནུར་མེད་པ་དང་ཆོས་སེམས་པ་དང་ཐོས་པ་ཚོལ་བ་དང་། ཡེ་ཤེས་རྣོ་བ་དང་ཡེ་ཤེས་ལ་སྲེད་པ་དང་ཡེ་ཤེས་རྗེས་སུ་རྟོགས་པ་དང་ཅང་ཤེས་ཀྱི་ས་དང་སེམས་རི་ལྟ་བུ་དང་མི་སྒུལ་བ་དང་མི་གཡོ་བ་དང་ཕྱིར་མི་ལྡོག་པའི་ས་རྣམ་པར་གཞག་པ་ཤེས་པ་དང་། དགེ་བའི་ཆོས་ཀྱི་རྒྱུ་འཐུན་པ་དང་སྡིག་པའི་ཆོས་ལ་སྨོད་པ་དང་ཉོན་མོངས་པ་རྣམས་ཀྱི་རྒྱུ་བ་མེད་པ་དང་བསླབ་པ་ཡོངས་སུ་མི་གཏོང་བ་དང་། ཏིང་ངེ་འཛིན་རྣམ་པར་འཇོག་པ་དང་སེམས་ཅན་རྣམས་ཀྱི་བསམ་པ་ཤེས་པ་དང་། སྐྱེ་བའི་ཁྱད་པར་ཤེས་པ་དང་མཉམ་པ་ཉིད་ཤེས་པ་དང་ཚིག་གི་མཚམས་སྦྱར་བ་ཤེས་པ་དང་ཁྱིམ་ན་གནས་པ་ཡོངས་སུ་གཏོང་བ་དང་། ཁམས་གསུམ་ལ་མངོན་པར་མི་དགའ་བ་དང་སེམས་ཞུམ་པ་མེད་པ་དང་ཆོས་ལ་མངོན་པར་ཞེན་པ་མེད་པ་དང་དམ་པའི་ཆོས་ཡོངས་སུ་འཛིན་པ་དང་ཆོས་སྲུང་བ་དང་ལས་ཀྱི་རྣམ་པར་སྨིན་པ་ལ་ཡིད་ཆེས་པ་དང་འདུལ་བ་ལ་མཁས་པ་དང་རྩོད་པའི་གཞི་ཞི་བར་བྱེད་པ་དང་འགྱེད་པ་མེད་པ་དང་རྩོད་པ་མེད་པ་དང་བཟོད་པའི་ས་དང་བཟོད་པ་ཡང་དག་པར་འཛིན་པ་དང་འགྲོ་བ་མཉམ་པ་དང་ཆོས་རབ་ཏུ་དབྱེ་བ་ལ་མཁས་པ་དང་ཆོས་གཏན་ལ་དབབ་པ་ལ་མཁས་པ་དང་ཆོས་ཀྱི་ཚིག་རབ་ཏུ་དབྱེ་བ་ཤེས་པ་དང་ཆོས་ཀྱི་ཚིག་ངེས་པར་དགོད་པ་ལ་མཁས་པ་དང་། སྔོན་གྱི་མཐའ་ཤེས་པ་དང་ཕྱི་མའི་མཐའ་ཤེས་པ་དང་ད་ལྟར་བྱུང་བ་ཤེས་པ་དང་དུས་གསུམ་མཉམ་པ་ཉིད་ཤེས་པ་དང་འཁོར་གསུམ་ཡོངས་སུ་དག་པ་ཤེས་པ་དང་། ལུས་གནས་པ་ཤེས་པ་དང་སེམས་གནས་པ་ཤེས་པ་དང་སྤྱོད་ལམ་སྲུང་བ་དང་སྤྱོད་ལམ་མི་འཁྲུགས་པ་དང་སྤྱོད་ལམ་མི་འཆོས་པ་དང་སྤྱོད་ལམ་མཛེས་པ་དང་དོན་དང་དོན་མ་ཡིན་པ་ལ་མཁས་ཤིང་ཤེས་པ་དང་རིགས་པར་སྨྲ་བ་དང་། འཇིག་རྟེན་ཤེས་པ་དང་ལྷུག་པར་གཏོང་བ་དང་ལག་བརྐྱང་བ་དང་སེམས་ཀྱིས་འཛིན་པ་མེད་པ་དང་ངོ་ཚ་ཤེས་པ་དང་ཁྲེལ་ཡོད་པ་དང་། མི་དགེ་བའི་སེམས་ལ་སྨོད་པ་དང་སྦྱངས་པའི་ཡོན་ཏན་མི་གཏོང་བ་དང་ཆོ་ག་ཡང་དག་པར་འཛིན་པ་དང་དགའ་བར་སྤྱོད་པ་དང་བླ་མ་ལ་ལྡང་ཞིང་སྟན་འདིང་བ་དང་ང་རྒྱལ་ཚར་གཅོད་པ་དང་སེམས་ཡང་དག་པར་རབ་ཏུ་འཛིན་པ་དང་སེམས་སྐྱེ་བ་ཤེས་པ་དང་དོན་རྟོགས་པར་ཤེས་པ་དང་ཡེ་ཤེས་རྗེས་སུ་རྟོགས་པ་དང་། མི་ཤེས་པ་མེད་པར་གྱུར་པ་དང་སེམས་ལ་འཇུག་པ་ཤེས་པ་དང་སེམས་ཀྱི་རང་བཞིན་རྗེས་སུ་རྟོགས་པ་ཤེས་པ་དང་། སྒྲུབ་པ་དང་ངེས་པར་སྒྲུབ་པ་ལ་མཁས་པའི་ཤེས་པ་དང་སྒྲ་སྐད་ཐམས་ཅད་ཤེས་པ་དང་ངེས་པའི་ཚིག་རྣམ་པར་གཞག་པ་ཤེས་པ་དང་དོན་གཏན་ལ་དབབ་པར་ཤེས་པ་དང་གནོད་པ་རྣམ་པར་སྤོང་བ་དང་། སྐྱེས་བུ་དམ་པ་དང་འགྲོགས་པ་དང་སྐྱེས་བུ་ངན་པ་རྣམ་པར་སྤོང་བ་དང་བསམ་གཏན་རྣམས་སྒྲུབ་ཅིང་དེ་ལ་རོ་མྱོང་བར་མི་བྱེད་པ་དང་མངོན་པར་ཤེས་པས་རྣམ་པར་འཕྲུལ་པ་དང་། མིང་དང་བརྡ་དང་གདགས་པའི་ངོ་བོ་ཉིད་ལ་འཇུག་པ་ཤེས་པ་དང་། བཏགས་པ་ཡང་དག་པར་འཇོམས་པ་དང་འདུ་བྱེད་རྣམས་ལ་སྐྱོ་བ་དང་བཀུར་སྟི་མི་འདོད་པ་དང་བཀུར་སྟི་མེད་པ་ལ་བཏང་སྙོམས་སུ་བྱེད་པ་དང་རྙེད་པ་ལ་དོན་དུ་མི་གཉེར་བ་དང་རྙེད་པ་མེད་པ་ལ་ཞུམ་པ་མེད་པ་དང་སྙན་པ་མི་འདོད་པ་དང་མི་སྙན་པ་ལ་ཁོང་ཁྲོ་བ་མེད་པ་དང་བསྟོད་པ་ལ་དགའ་བ་མེད་པ་དང་སྨད་པ་ལ་མི་དགའ་བ་མེད་པ་དང་བདེ་བ་ལ་མངོན་པར་མ་ཆགས་པ་དང་སྡུག་བསྔལ་ལ་ཡིད་འབྱུང་བར་མི་བྱེད་པ་དང་འདུ་བྱེད་རྣམས་ལེན་པར་མི་བྱེད་པ་དང་བསྔགས་པ་ཡང་དག་པ་ལ་མ་ཆགས་པ་དང་བསྔགས་པ་ཡང་དག་པ་མ་ཡིན་པ་ལ་མི་མཇེད་པ་དང་། ཁྱིམ་པ་དང་རབ་ཏུ་བྱུང་བ་དག་དང་མི་སྟེན་པ་དང་། སྤྱོད་ཡུལ་མ་ཡིན་པ་རྣམ་པར་སྤོང་བ་དང་སྤྱོད་ཡུལ་དུ་རྒྱུ་བ་དང་སྤྱོད་པ་ཕུན་སུམ་ཚོགས་པ་དང་སྤྱོད་པ་མ་ཡིན་པ་རྣམ་པར་སྤོང་བ་དང་། རིགས་སུན་པར་མི་བྱེད་པ་དང་བསྟན་པ་སྲུང་བ་དང་སྨྲ་བ་ཉུང་ཞིང་མཉེན་པ་དང་དལ་གྱིས་སྨྲ་བ་དང་། ཚིག་གི་ལན་བླ་ན་པ་ལ་མཁས་པ་དང་ཕྱིར་རྒོལ་བ་ཚར་གཅོད་པ་དང་དུས་སུ་འགྲོ་བར་བྱེད་པ་དང་སོ་སོའི་སྐྱེ་བོ་ལ་ཡིད་མི་རྟོན་པ་དང་སྡུག་བསྔལ་བ་རྣམས་ཁྱད་དུ་གསོད་པར་མི་བྱེད་ཅིང་དེ་དག་ལ་ནོར་སྦྱིན་པ་དང་། དབུལ་པོ་རྣམས་ལ་བརྙས་པར་མི་བྱེད་པ་དང་ཚུལ་ཁྲིམས་འཆལ་པ་ལ་སྙིང་རྗེ་བ་དང་ཕན་པའི་དངོས་པོ་དང་སྙིང་བརྩེ་བའི་བློ་དང་ཆོས་ཀྱིས་ཕན་འདོགས་པ་དང་ཟང་ཟིང་ཡོངས་སུ་གཏོང་བ་དང་། མི་སྩོགས་པར་གནས་པ་དང་ཚུལ་ཁྲིམས་ལ་སྟོད་ཅིང་འཆལ་པའི་ཚུལ་ཁྲིམས་ལ་སྨོད་པ་དང་ཚུལ་ཁྲིམས་དང་ལྡན་པ་ལ་གཡོ་མེད་པར་སྟེན་པ་དང་། བདོག་པ་ཐམས་ཅད་ཡོངས་སུ་གཏོང་བ་དང་ལྷག་པའི་བསམ་པས་གཉེར་བ་དང་། ཇི་སྐད་སྨྲས་པ་བཞིན་བྱེད་པ་དང་རྒྱུན་མི་ཆད་པར་སྦྱོར་བ་དང་གུས་པར་བྱས་ཏེ་དགའ་བ་མྱོང་བར་བྱེད་པ་དང་། དཔེ་ཤེས་པ་དང་སྔོན་བྱུང་བ་ལ་མཁས་པ་དང་དགེ་བའི་རྩ་བ་སྔོན་དུ་འགྲོ་བ་དང་ཐབས་ལ་མཁས་པ་དང་མཚན་མ་སྤོང་བ་དང་འདུ་ཤེས་ཟློག་པ་དང་དངོས་པོ་རྣམས་ཡོངས་སུ་ཤེས་པ་དང་། མདོ་སྡེ་མངོན་པར་སྒྲུབ་པ་དང་འདུལ་བ་ལ་མཁས་པ་དང་བདེན་པ་གཏན་ལ་འབེབས་པ་དང་རྣམ་པར་གྲོལ་བ་མངོན་སུམ་དུ་བྱ་བ་ལ་འཇུག་པ་དང་། ཚིག་མགོ་གཅིག་ཏུ་སྨྲ་བ་དང་ཇི་ལྟ་བ་བཞིན་དུ་ཤེས་ཤིང་མཐོང་བ་མི་གཏོང་བ་དང་། ནེམ་ནུར་མེད་པའི་ཚིག་དང་སྟོང་པ་ཉིད་ལ་སྟེན་པ་དང་མཚན་མ་མེད་པ་ལ་སྟེན་པ་དང་སྨོན་པ་མེད་པའི་ངོ་བོ་ཉིད་རྟོགས་པར་བྱེད་པ་དང་མི་འཇིགས་པ་ཐོབ་པ་དང་ཡེ་ཤེས་ཀྱིས་སྣང་བར་བྱེད་པ་དང་ཚུལ་ཁྲིམས་དམ་པ་དང་། སྙོམས་པར་འཇུག་པ་ལ་གཞོལ་བ་དང་། གཅིག་པུར་དགའ་བ་དང་། བདག་ཤེས་པ་དང་ཤེས་ཀྱི་ཁེ་ཉུང་ངུས་ཆོག་ཤེས་པ་དང་སེམས་ལ་རྙོག་པ་མེད་པ་དང་ལྟ་བར་གྱུར་པ་རྣམ་པར་སྤོང་བ་དང་། གཟུངས་ཐོབ་པ་དང་ཡེ་ཤེས་ལ་འཇུག་པ་དང་གནས་དང་གནས་མ་ཡིན་པ་དང་། འཇུག་པ་དང་སྒྲུབ་པ་ཤེས་པ་དང་གཏན་ཚིགས་དང་། རིགས་པ་དང་ཚུལ་དང་སྒོ་དང་རྒྱུ་དང་ལམ་དང་ནན་ཏན་དང་སྒྲུབ་པ་དང་ཕྲིན་དང་གདམས་པ་དང་བསྟེན་པ་ལ་སྤྱོད་པ་དང་། རྗེས་སུ་འཐུན་པའི་བཟོད་པ་དང་བཟོད་པའི་ས་དང་མི་བཟོད་པ་དང་བྲལ་བ་དང་ཡེ་ཤེས་ཀྱི་ས་དང་མི་ཤེས་པ་སྤོང་བ་དང་ཤེས་པ་ལ་གནས་པ་དང་རྣལ་འབྱོར་སྤྱོད་པའི་ས་དང་བྱང་ཆུབ་སེམས་དཔའི་སྤྱོད་ཡུལ་དང་། སྐྱེས་བུ་དམ་པ་ལ་བསྟེན་པ་དང་སྐྱེས་བུ་དམ་པ་མ་ཡིན་པ་སྤོང་བ་དང་། ཆོས་ཐམས་ཅད་ཀྱི་ངོ་བོ་ཉིད་རྟོགས་ཤིང་ཁོང་དུ་ཆུད་པར་ཤེས་པ་དང་། དེ་བཞིན་གཤེགས་པས་གསུངས་པའི་སངས་རྒྱས་ཀྱི་ས་དང་མཁས་པ་རྣམས་ཀྱིས་རྗེས་སུ་ཡི་རང་བ་དང་བྱིས་པ་རྣམས་ཀྱིས་སྤངས་པ་དང་ཉན་ཐོས་རྣམས་ཀྱིས་ཤེས་པར་དཀའ་བ་དང་རང་སངས་རྒྱས་རྣམས་ཀྱིས་མི་ཤེས་པ་དང་མུ་སྟེགས་ཅན་གྱི་ས་མ་ཡིན་པ་དང་བྱང་ཆུབ་སེམས་དཔའ་རྣམས་ཀྱིས་ཡོངས་སུ་གཟུང་བ་དང་སྟོབས་བཅུ་དག་གིས་རྗེས་སུ་རྟོགས་པ་དང་། ལྷ་རྣམས་ཀྱིས་མཆོད་པར་བྱ་བ་དང་ཚངས་པས་ཕྱག་བྱ་བ་དང་བརྒྱ་བྱིན་རྣམས་ཀྱིས་སྔོན་དུ་འགྲོ་བར་བྱ་བ་དང་། ཀླུ་རྣམས་ཀྱིས་ཕྱག་བྱ་བ་དང་། གནོད་སྦྱིན་རྣམས་ཀྱིས་རྗེས་སུ་ཡི་རང་བར་བྱ་བ་དང་། མིའམ་ཅི་རྣམས་ཀྱིས་བསྟོད་པར་བྱ་བ་དང་། ལྟོ་འཕྱེ་ཆེན་པོ་རྣམས་ཀྱིས་བསྔགས་པར་བྱ་བ་དང་། བྱང་ཆུབ་སེམས་དཔའ་རྣམས་ཀྱིས་བསྒོམ་པར་བྱ་བ་དང་། མཁས་པ་རྣམས་ཀྱིས་ཀུན་ཆུབ་པར་བྱ་བ་དང་། བླ་ན་མེད་པའི་ནོར་དུ་གྱུར་པ་དང་། ཟང་ཟིང་མེད་པའི་སྦྱིན་པ་དང་། ནད་པ་རྣམས་ཀྱི་སྨན་དུ་གྱུར་པ་དང་། ཡེ་ཤེས་ཀྱི་མཛོད་དུ་གྱུར་པ་དང་། སྤོབས་པ་མི་ཟད་པ་དང་། མདོ་སྡེ་རྣམས་ཀྱི་ཚུལ་དུ་གྱུར་པ་དང་། དཔའ་བོ་དག་གི་གཡུལ་དུ་གྱུར་པ་དང་། ཁམས་གསུམ་ཡོངས་སུ་ཤེས་པ་དང་། ཕ་རོལ་ཏུ་འགྲོ་བ་དག་ལ་གཟིངས་ལྟ་བུ་དང་། ཆུ་བོའི་ནང་དུ་ཞུགས་པ་དག་ལ་གྲུ་ལྟ་བུ་དང་། གྲགས་པ་འདོད་པ་དག་གི་གྲགས་པ་དང་། སངས་རྒྱས་རྣམས་ཀྱིས་བསྟོད་པ་དང་། དེ་བཞིན་གཤེགས་པ་རྣམས་ཀྱིས་བསྔགས་པ་དང་། སྟོབས་བཅུ་རྣམས་ཀྱིས་བསྟོད་པ་དང་། བྱང་ཆུབ་སེམས་དཔའ་དག་གི་ཡོན་ཏན་དང་། སྙིང་རྗེ་ཅན་དག་གི་བཏང་སྙོམས་དང་། ཉེས་པ་ཞི་བར་འདོད་པ་དག་གི་བྱམས་པ་དང་། ཐེག་པ་ཆེན་པོ་དག་གི་དབུགས་འབྱིན་པ་དང་། སེང་གེའི་སྒྲ་སྒྲོགས་པ་རྣམས་ཀྱི་ནན་ཏན་དང་། སངས་རྒྱས་ཀྱི་ཡེ་ཤེས་ཀྱི་ལམ་དང་། ཆོས་ཐམས་ཅད་ཀྱི་ཕྱག་རྒྱ་དང་། ཐམས་ཅད་མཁྱེན་པའི་ཡེ་ཤེས་ཡོངས་སུ་གྲུབ་པ་དང་། བྱང་ཆུབ་སེམས་དཔའ་རྣམས་ཀྱི་སྐྱེད་མོས་ཚལ་དུ་གྱུར་པ་དང་། བདུད་ཀྱི་སྡེ་རྣམས་སྐྲག་པར་བྱེད་པ་དང་། བདེ་བར་འགྲོ་བ་རྣམས་ཀྱི་རིག་པ་དང་། དོན་སྒྲུབ་པ་རྣམས་ཀྱི་དོན་དང་། དགྲའི་ནང་དུ་སོང་བ་དག་གི་སྐྱབས་དང་། ཕྱིར་རྒོལ་བ་རྣམས་ཆོས་དང་འཐུན་པས་ཚར་གཅོད་པ་དང་། མི་འཇིགས་པ་རྣམས་ཀྱི་བདེན་པའི་རྣམ་པ་དང་། སྟོབས་རྣམས་ཡང་དག་པར་ཚོལ་བ་དང་། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་སྔ་ལྟས་སུ་གྱུར་པ་དང་། ཆོས་ཀྱི་སྐུའི་རྒྱན་དང་སྤྱོད་པ་རྣམས་ཀྱི་རྒྱུ་འཐུན་པ་དང་། སངས་རྒྱས་ཀྱི་སྲས་རྣམས་ཀྱི་རྒྱན་དང་། ཐར་པ་འདོད་པ་རྣམས་ཀྱི་དགའ་བ་དང་། སྲས་ཐུ་བོ་རྣམས་ཀྱི་དགའ་བ་དང་། སངས་རྒྱས་ཀྱི་ཡེ་ཤེས་ཡོངས་སུ་རྫོགས་པ་དང་། ཉན་ཐོས་དང་རང་སངས་རྒྱས་ཐམས་ཅད་ཀྱི་ས་མ་ཡིན་པ་དང་། སེམས་རྣམ་པར་དག་པ་དང་། ལུས་ཡོངས་སུ་དག་པ་དང་། རྣམ་པར་ཐར་པའི་སྒོ་རྣམས་ཡོངས་སུ་རྫོགས་པ་དང་། སངས་རྒྱས་ཀྱི་ཡེ་ཤེས་ཀུན་ནས་ཉོན་མོངས་པ་མེད་པ་དང་། འདོད་ཆགས་འབྱུང་བ་མེད་པ་དང་། ཞེ་སྡང་དང་བྲལ་བ་དང་། གཏི་མུག་གི་ས་མ་ཡིན་པ་དང་། ཡེ་ཤེས་འབྱུང་བ་དང་། རིག་པ་སྐྱེ་བ་དང་། མ་རིག་པ་སྤོང་བ་དང་། རྣམ་པར་གྲོལ་བ་སྙིང་པོར་བྱེད་པ་རྣམས་ཀྱི་ཚིམ་པ་དང་། ཏིང་ངེ་འཛིན་སྙིང་པོར་བྱེད་པ་རྣམས་ཀྱི་དགའ་བ་དང་། ལྟ་འདོད་པ་རྣམས་ཀྱི་མིག་ཏུ་གྱུར་པ་དང་། རྣམ་པར་འཕྲུལ་པར་འདོད་པ་རྣམས་ཀྱི་མངོན་པར་ཤེས་པ་དང་། མངོན་པར་སྒྲུབ་པར་འདོད་པ་རྣམས་ཀྱི་རྫུ་འཕྲུལ་དང་ཐོས་པ་དོན་དུ་གཉེར་བ་རྣམས་ཀྱི་གཟུངས་དང་། དྲན་པ་མི་བརྗེད་པ་དང་སངས་རྒྱས་རྣམས་ཀྱི་བྱིན་གྱིས་བརླབས་དང་། འདྲེན་པ་རྣམས་ཀྱི་ཐབས་མཁས་པ་དང་། མི་བརྩོན་པ་རྣམས་ཀྱི་ཕྲ་བ་དང་། ཤེས་པར་དཀའ་བ་དང་མ་གྲོལ་བ་དག་གིས་མི་ཤེས་པ་དང་། ཡི་གེ་རྣམས་ལྡོག་པ་དང་། སྒྲ་ཤེས་པར་དཀའ་བ་དང་། རྟོགས་པ་རྣམས་ཀྱིས་ཀུན་ཤེས་པ་དང་། དེས་པ་རྣམས་ཀྱིས་ཤེས་པ་དང་། འདོད་པ་ཆུང་བ་རྣམས་ཀྱིས་རབ་ཏུ་རྟོགས་པ་དང་། བརྩོན་འགྲུས་བརྩམས་པ་རྣམས་ཀྱིས་གཟུང་བ་དང་། དྲན་པ་དང་ལྡན་པ་རྣམས་ཀྱིས་བཅངས་པ་དང་། སྡུག་བསྔལ་ཟད་པ་དང་ཆོས་ཐམས་ཅད་སྐྱེ་བ་མེད་པ་དང་སྲིད་པའི་འགྲོ་བ་དང་སྐྱེ་བའི་གནས་ཐམས་ཅད་གཅིག་ཏུ་ངེས་པར་བསྟན་པ་སྟེ། གཞོན་ནུ་འདི་ནི་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་ཅེས་བྱའོ།",
    "d127:93": "།ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པ་ཞེས་བྱ་བའི་ཏིང་ངེ་འཛིན་བསྟན་པ་འདི་བཅོམ་ལྡན་འདས་ཀྱིས་བཤད་པ་ན་ལྷ་དང་མིའི་སྐྱེ་དགུ་སྔོན་ཡོངས་སུ་སྦྱང་བ་བྱས་པ་ཁྲག་ཁྲིག་ཕྲག་བརྒྱད་ཅུས་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །ཁྲག་ཁྲིག་ཕྲག་དགུ་བཅུ་རྩ་དྲུག་གིས་རྗེས་སུ་འཐུན་པའི་བཟོད་པ་ཐོབ་པར་གྱུར་ཏོ། །ཁྲག་ཁྲིག་ཕྲག་དགུ་བཅུ་རྩ་གསུམ་གྱིས་སྒྲའི་རྗེས་སུ་འབྲང་བའི་བཟོད་པ་ཐོབ་པར་གྱུར་ཏོ། །དགེ་སློང་སྟོང་དུ་ཚང་བ་ལེན་པ་མེད་པར་ཟག་པ་ལས་སེམས་རྣམ་པར་གྲོལ་ལོ། །ལྷ་དང་མིའི་སྐྱེ་དགུ་ལས་སྲོག་ཆགས་སྟོང་ཕྲག་དྲུག་ཅུས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ།",
    "d127:94": "།དགེ་སློང་མ་བརྒྱད་ཁྲི་ལེན་པ་མེད་པར་ཟག་པ་ལས་སེམས་རྣམ་པར་གྲོལ་ལོ།",
    "d127:95": "།དགེ་བསྙེན་ལྔ་བརྒྱས་ཕྱིར་མི་འོང་བའི་འབྲས་བུ་ཐོབ་པར་གྱུར་ཏོ།",
    "d127:96": "།དགེ་བསྙེན་མ་དྲུག་སྟོང་གིས་ལན་ཅིག་ཕྱིར་འོང་བའི་འབྲས་བུ་ཐོབ་པར་གྱུར་ཏོ།",
    "d127:97": "།སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཡང་རྣམ་པ་དྲུག་ཏུ་གཡོས།",
    "d127:98": "རབ་ཏུ་གཡོས་ཀུན་ཏུ་རབ་ཏུ་གཡོས། འགུལ་རབ་ཏུ་འགུལ་ཀུན་ཏུ་རབ་ཏུ་འགུལ།",
    "d127:99": "ལྡེག་རབ་ཏུ་ལྡེག་ཀུན་ཏུ་རབ་ཏུ་ལྡེག །འཁྲུགས་རབ་ཏུ་འཁྲུགས་ཀུན་ཏུ་རབ་ཏུ་འཁྲུགས།",
    "d127:100": "ཆེམ་ཆེམ་རབ་ཏུ་ཆེམ་ཆེམ་ཀུན་ཏུ་རབ་ཏུ་ཆེམ་ཆེམ།",
    "d127:101": "འུར་འུར་རབ་ཏུ་འུར་འུར་ཀུན་ཏུ་རབ་ཏུ་འུར་འུར་ཏེ།",
    "d127:102": "ཤར་ཕྱོགས་དམའ་ན་ནུབ་ཕྱོགས་མཐོ། ནུབ་ཕྱོགས་དམའ་ན་ཤར་ཕྱོགས་མཐོ། །བྱང་ཕྱོགས་དམའ་ན་ལྷོ་ཕྱོགས་མཐོ། །ལྷོ་ཕྱོགས་དམའ་ན་བྱང་ཕྱོགས་མཐོ། །མཐའ་དམའ་ན་དབུས་མཐོ།",
    "d127:103": "།དབུས་དམའ་ན་མཐའ་མཐོ་སྟེ། ཚད་མེད་པའི་སྣང་བ་འཇིག་རྟེན་དུ་བྱུང་ནས་འཇིག་རྟེན་གྱི་བར་མུན་ནག་སྨག་ཏུ་གྱུར་པ་གང་ཡིན་པ་དེ་དག་ཀྱང་སྣང་བ་དེས་གསལ་བར་གྱུར་ཏོ།",
    "d127:104": "།སེམས་ཅན་གང་དག་དེར་སྐྱེས་པ་དེ་དག་གཅིག་གིས་གཅིག་ཤེས་པར་གྱུར་ཏེ།",
    "d127:105": "འདི་སྐད་དུ་ཀྱེ་སེམས་ཅན་གཞན་དག་ཀྱང་འདིར་སྐྱེས་པར་གྱུར་ཏོ་ཞེས་འཛེར་ཏེ། མནར་མེད་པའི་སེམས་ཅན་དམྱལ་བ་ཆེན་པོའི་བར་དུ་ཡང་དེ་བཞིན་ནོ།",
    "d127:106": "།གླེང་གཞིའི་ལེའུ་སྟེ་དང་པོའོ།། །།",
    "d127:107": "དེའི་ཚེ་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་ངས་དྲན་པ་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན་འཁོར་ལོས་སྒྱུར་བའི་རྒྱལ་པོར་གྱུར་ཏེ།",
    "d127:108": "།ཏིང་ངེ་འཛིན་འདི་འདོད་ཅིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་བྱ་རྒོད་ཀྱི་ཕུང་པོའི་རི་འདི་ཉིད་ལ་བསྐལ་པ་བྱེ་བ་ཁྲག་ཁྲིག་བརྒྱ་སྟོང་དུ་མར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གྲངས་མེད་དཔག་ཏུ་མེད་པ་རྣམས་ལ་ངས་རིན་པོ་ཆེ་ཐམས་ཅད་དང་མེ་ཏོག་དང་སྤོས་དང་དྲི་དང་ཕྲེང་བ་དང་བྱུག་པ་དང་ཕྱེ་མ་དང་གདུགས་དང་རྒྱལ་མཚན་དང་བ་དན་དང་སིལ་སྙན་དང་ཕེག་རྡོབ་པ་དང་རྣམ་པར་རྒྱལ་བའི་བ་དན་དང་རིན་པོ་ཆེའི་གཙུག་ལག་ཁང་རྣམ་པ་སྣ་ཚོགས་རྣམ་པར་བཀྲ་བ་བྱེ་བ་ཁྲག་ཁྲིག་ཕྲག་བརྒྱ་སྟོང་དུ་མའི་བཀོད་པ་ཐམས་ཅད་ཀྱིས་བཀུར་སྟིར་བྱས་བླ་མར་བྱས་རི་མོར་བྱས་མཆོད་པར་བྱས་རྗེད་པར་བྱས་གསོལ་བར་བྱས་ཏེ།",
    "d127:109": "གཞོན་ནུ་ངས་དེ་བཞིན་གཤེགས་པ་དེ་དག་ཐམས་ཅད་ལས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་རྒྱས་པར་ཐོས་ཏེ། བཟུང་ངོ་། །དྲིས་སོ། །བཅངས་སོ།",
    "d127:110": "།བཀླགས་སོ། །རབ་ཏུ་བཏོན་ཏོ། །ཉོན་མོངས་པ་མེད་པའི་སྒོམ་པས་བསྒོམས་སོ། །མང་དུ་བྱས་ཤིང་གཞན་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་ཏོ།",
    "d127:111": "།གཞོན་ནུ་དེ་བཞིན་གཤེགས་པ་དེ་དག་ཐམས་ཅད་ཀྱི་ཐ་མ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སཱ་ལའི་དབང་པོའི་རྒྱལ་པོ་ཞེས་བྱ་བ་ཞིག་བྱུང་སྟེ།",
    "d127:112": "གཞོན་ནུ་དེ་བཞིན་གཤེགས་པ་སཱ་ལའི་དབང་པོའི་རྒྱལ་པོ་དེའི་ཉན་ཐོས་དང་བྱང་ཆུབ་སེམས་དཔའ་ཁྲག་ཁྲིག་བརྒྱ་སྟོང་གི་དགེ་འདུན་བྱུང་སྟེ།",
    "d127:113": "དེ་དག་གི་ཚེའི་ཚད་ནི་ལོ་འབུམ་ཕྲག་བདུན་ཅུ་རྩ་དྲུག་ཏུ་གྱུར་ཏོ།",
    "d127:114": "།གཞོན་ནུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སཱ་ལའི་དབང་པོའི་རྒྱལ་པོ་དེ་ལ་ངས་ལོ་བྱེ་བ་སྟོང་ཕྲག་བཅྭ་བརྒྱད་དུ་མཆོད་པ་དང་རིམ་གྲོ་བྱས་ཏེ་ལྷའི་ཙན་དན་དང་རིན་པོ་ཆེའི་གཙུག་ལག་ཁང་བྱེ་བ་བྱས་སོ།",
    "d127:115": "།བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སཱ་ལའི་དབང་པོའི་རྒྱལ་པོ་དེའི་ཚེའི་ཚད་ནི་ལོ་བྱེ་བ་སྟོང་ཕྲག་བདུན་ཅུ་རྩ་དྲུག་ཏུ་གྱུར་ཏེ།",
    "d127:116": "བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སཱ་ལའི་དབང་པོའི་རྒྱལ་པོ་དེའི་དྲུང་དུ་ང་རབ་ཏུ་བྱུང་ནས་ལོ་བྱེ་བ་སྟོང་ཕྲག་བཅུ་བཞིར་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་མཉན་ཅིང་བཟུང་སྟེ་དྲིས་སོ།",
    "d127:117": "།བཅངས་སོ། །བཀླགས་སོ། །རབ་ཏུ་བཏོན་ཏོ། །ཉོན་མོངས་པ་མེད་པའི་སྒོམ་པས་བསྒོམས་སོ། །མང་དུ་བྱས་ཤིང་གཞན་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་ཏོ།",
    "d127:118": "།དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་ཏིང་ངེ་འཛིན་འདི་འདོད་ཅིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་ན་ཁྱོད་ཀྱིས་ཀྱང་ང་བཞིན་དུ་དེ་བཞིན་གཤེགས་པ་ཐམས་ཅད་ལ་མཆོད་པ་དང་རིམ་གྲོ་དང་གཡོག་བྱ་བ་ལ་བརྩོན་པར་བྱའོ།",
    "d127:119": "།གཞོན་ནུ་དེ་ཅིའི་ཕྱིར་ཞེ་ན།",
    "d127:120": "བྱང་ཆུབ་སེམས་དཔའ་སེམས་དཔའ་ཆེན་པོ་དག་གིས་དེ་བཞིན་གཤེགས་པ་ཐམས་ཅད་ལ་མཆོད་པ་དང་རིམ་གྲོ་དང་གཡོག་བྱས་པའི་རྒྱུ་འཐུན་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་རྙེད་པར་དཀའ་བ་མ་ཡིན་ན་ཏིང་ངེ་འཛིན་འདི་ལྟ་ཅི་སྨོས།",
    "d127:121": "གཞོན་ནུ་དེ་ལྟ་བས་ན་ཁྱོད་ཀྱིས་དེ་བཞིན་གཤེགས་པ་ཐམས་ཅད་ལ་མཆོད་པ་དང་རིམ་གྲོ་དང་གཡོག་བྱས་པ་ལ་རྟག་ཏུ་ཡིད་ཡོངས་སུ་མི་སྐྱོ་བར་བྱའོ།",
    "d127:122": "།དེ་ནས་བཅོམ་ལྡན་འདས་ཀྱིས་དེའི་ཚེ་ཟླ་འོད་གཞོན་ནུར་གྱུར་པ་ལ་སྔོན་བྱུང་བའི་ལེའུ་འདི་ཉིད་རྒྱས་པར་ཚིགས་སུ་བཅད་པའི་དབྱངས་ཀྱིས་རྒྱ་ཆེར་ཡང་དག་པར་རབ་ཏུ་བསྟན་ཏོ།",
    "d127:123": "།དྲན་པ་སྟོབས་བཅུ་བྱེ་བ་དྲུག་ཅུ་དག །སྔོན་ཚེ་བྱ་རྒོད་ཕུང་པོའི་རི་ལ་བཞུགས།",
    "d127:124": "།ང་སྔོན་བྱང་ཆུབ་སྤྱད་པ་སྤྱོད་པའི་ཚེ།",
    "d127:125": "།ཏིང་འཛིན་ཞི་བའི་མཆོག་འདི་བཤད་བྱས་ཏེ།",
    "d127:126": "།དེ་དག་གི་ཡང་ཐ་མ་ནི།",
    "d127:127": "།འཇིག་རྟེན་མགོན་པོ་འོད་བྱེད་པ།",
    "d127:128": "།སཱ་ལའི་དབང་རྒྱལ་ཞེས་བྱ་སྟེ།",
    "d127:129": "དེ་ལ་ང་ཡིས་ཡོངས་སུ་དྲིས།",
    "d127:130": "།ང་ཡང་རྒྱལ་རིགས་ཉིད་གྱུར་ཏེ།",
    "d127:131": "།རྒྱལ་པོ་ས་བདག་གཙོ་བོ་ཡིན།",
    "d127:132": "།ང་ཡི་བུ་ཡང་ལྔ་བརྒྱ་སྟེ། དེ་དག་ལས་ནི་མི་ཉུང་བྱུང་།",
    "d127:133": "།སངས་རྒྱས་དེ་ཡི་གཙུག་ལག་ཁང་།",
    "d127:134": "།ཙན་དན་ཁྱད་པར་ཅན་རྣམས་དང་། །ཁ་ཅིག་རིན་ཆེན་བརྩེགས་པ་ཡི།",
    "d127:135": "།བྱེ་བ་སྙེད་ནི་ངས་བྱས་ཏེ།",
    "d127:136": "།སྐྱེ་བོ་མང་པོ་དགའ་ཞིང་ཡིད་འོང་བ། །འཇིགས་པའི་བླ་མ་ཞེས་བྱ་རྒྱལ་པོར་གྱུར།",
    "d127:137": "།སངས་རྒྱས་ལ་ནི་མཆོད་པ་དམ་པ་དག །ལོ་སྟོང་བྱེ་བ་བཅྭ་བརྒྱད་བར་དུ་བྱས།",
    "d127:138": "།རྣམ་པར་འདྲེན་པ་སཱ་ལའི་དབང་པོ་རྒྱལ།",
    "d127:139": "།རྐང་གཉིས་གཙོ་བོ་རྒྱལ་བ་མ་སྨད་པ།",
    "d127:140": "།དེ་ཡི་དུས་ན་དེ་ཡི་ཚེ་ཚད་ནི།",
    "d127:141": "།ལོ་བྱེ་སྟོང་ཕྲག་བདུན་ཅུ་དྲུག་ཏུ་གྱུར།",
    "d127:142": "།ཉན་ཐོས་མཚུངས་པ་ཁྲག་ཁྲིག་བརྒྱད་ཅུ་སྟེ།",
    "d127:143": "།གསུམ་རིག་མངོན་ཤེས་དྲུག་ལྡན་དབང་པོ་ཐུལ།",
    "d127:144": "།ཟག་པ་ཟད་ཅིང་ཐ་མའི་ལུས་འཛིན་པ།",
    "d127:145": "།དེ་ཚེ་མི་མཆོག་གི་ནི་དགེ་འདུན་བྱུང་།",
    "d127:146": "།ལྷར་བཅས་འཇིག་རྟེན་དག་ལ་ཕན་པའི་ཕྱིར། །དེ་ཚེ་ཏིང་འཛིན་འདི་ནི་བདག་འདོད་པས། །རྒྱལ་བ་རྐང་གཉིས་གཙོ་བོ་དེ་དག་ལ།",
    "d127:147": "།མཆོད་པ་རྣམ་པ་མང་པོ་ངས་བྱས་ཏེ།",
    "d127:148": "རྒྱལ་བ་སཱ་ལའི་དབང་རྒྱལ་དྲུང་དུ་ཡང་། །ང་ནི་བཙུན་མོ་སྲས་བཅས་རབ་ཏུ་བྱུང་།",
    "d127:149": "།ལོ་ཡང་བྱེ་བ་སྟོང་ཕྲག་བཅུ་བཞིར་ནི།",
    "d127:150": "།ཏིང་ངེ་འཛིན་འདི་ངས་ཀྱང་ཡོངས་དྲིས་ཏེ།",
    "d127:151": "།ཚིགས་བཅད་ཁྲག་ཁྲིག་སྟོང་ཕྲག་བརྒྱད་ཅུ་དང་། །གཞན་ཡང་དཀྲིགས་ཕྲག་བྱེ་བ་བརྒྱ་རྣམས་ནི། །ཏིང་འཛིན་འདི་ཉིད་ཀྱི་ནི་ལེའུ་གཅིག་པོ།",
    "d127:152": "།ངས་ནི་བདེ་བར་གཤེགས་པ་དེ་ལས་བླངས།",
    "d127:153": "།ཏིང་འཛིན་དམ་པ་འདི་ནི་འདོད་པའི་ཕྱིར།",
    "d127:154": "།མགོ་དང་རྐང་ལག་ཆུང་མ་དེ་བཞིན་བུ།",
    "d127:155": "།རིན་ཆེན་མང་པོ་དེ་བཞིན་བཟའ་བཅའ་རྣམས།",
    "d127:156": "།སྔོན་ཆད་ངས་ནི་མ་བཏང་ཆུང་ཟད་མེད།",
    "d127:157": "།སངས་རྒྱས་དག་ནི་བྱེ་བ་ཕྲག་སྟོང་དང་། །དེ་ལས་ལྷག་པར་གང་གཱའི་བྱེ་མ་སྙེད།",
    "d127:158": "།གང་དག་བྱ་རྒོད་ཕུང་པོ་འདིར་བཞུགས་ནས།",
    "d127:159": "།ཏིང་འཛིན་ཞི་མཆོག་འདི་སྟོན་ངས་དྲན་ཏེ།",
    "d127:160": "།དེ་ཀུན་མཚན་ཀྱང་ཤཱཀྱ་ཁྱུ་མཆོག་ཡིན།",
    "d127:161": "།ཀུན་གྱི་སྲས་ཀྱང་དགྲ་གཅན་ཟིན་ཅེས་བྱ།",
    "d127:162": "།ཞབས་འབྲིང་བ་ཡི་མིང་ཡང་ཀུན་དགའ་བོ།",
    "d127:163": "།སེར་སྐྱའི་གྲོང་ནས་ཐམས་ཅད་རབ་ཏུ་བྱུང་།",
    "d127:164": "།འཕྲུལ་མཆོག་ཤཱ་རིའི་བུ་དང་པང་ནས་སྐྱེས།",
    "d127:165": "།སྐྱོབ་པ་ཀུན་ཀྱང་མཚན་ནི་འཐུན་པར་གྱུར།",
    "d127:166": "།དེ་ཚེ་འཇིག་རྟེན་ཁམས་ཀྱང་མིང་འདྲ་སྟེ།",
    "d127:167": "།ཐམས་ཅད་ཀྱང་ནི་སྙིགས་མའི་དུས་སུ་བྱུང་།",
    "d127:168": "།བྱང་ཆུབ་སྤྱད་པ་འདི་ནི་སྤྱོད་པའི་ཚེ།",
    "d127:169": "།མི་དབང་དེ་ཀུན་ང་ཡིས་བཀུར་སྟིར་བྱས།",
    "d127:170": "།ཏིང་འཛིན་འདི་ནི་ཡོངས་སུ་ཚོལ་བའི་ཚེ།",
    "d127:171": "།རྒྱལ་ལ་མཆོད་པ་མ་བྱས་ཅི་ཡང་མེད།",
    "d127:172": "།ནན་ཏན་གྱིས་ནི་ཏིང་འཛིན་འདི་རྙེད་དེ།",
    "d127:173": "།ནན་ཏན་དག་ཀྱང་རྣམ་པ་མང་དུ་གསུངས།",
    "d127:174": "།ཡོན་ཏན་ཀུན་ལ་རབ་ཏུ་གནས་པ་དག །དེ་ལ་ཏིང་འཛིན་འདི་ནི་རྙེད་མི་དཀའ།",
    "d127:175": "།བྲོ་བ་དག་ལ་མ་ཞེན་མི་བསྐམ་ཞིང་།",
    "d127:176": "།ཁྱིམ་རྣམས་ལ་ཡང་མ་ཆགས་ཕྲག་དོག་མེད།",
    "d127:177": "།བྱམས་ལ་གནས་ཤིང་ཁྲོ་བ་མེད་པ་གང་།",
    "d127:178": "།དེ་ལ་ཏིང་འཛིན་འདི་ནི་རྙེད་མི་དཀའ།",
    "d127:179": "།རྙེད་དང་བཀུར་སྟི་དག་ཀྱང་མི་འདོད་ཅིང་།",
    "d127:180": "།འཚོ་བ་གཙང་ཞིང་ཅི་ཡང་མི་འཆང་བ།",
    "d127:181": "།ཚུལ་ཁྲིམས་རྣམ་པར་དག་ཅིང་འཇིགས་མེད་པ།",
    "d127:182": "།དེ་ལ་ཏིང་འཛིན་འདི་ནི་རྙེད་མི་དཀའ།",
    "d127:183": "།གཡེལ་བ་མེད་ཅིང་བརྩོན་འགྲུས་བརྩམས་པ་དང་། །དགོན་པར་གནས་ཤིང་སྦྱངས་ལ་གནས་གྱུར་དང་། །བདག་མེད་བཟོད་པ་ལ་ཡང་རབ་གནས་པ།",
    "d127:184": "།དེ་ལ་ཏིང་འཛིན་འདི་ནི་རྙེད་མི་དཀའ།",
    "d127:185": "།རྒོད་པ་མེད་ཅིང་ཤིན་ཏུ་དུལ་བའི་སེམས།",
    "d127:186": "།སྤྱོད་དང་སྤྱོད་ལམ་དག་ལ་རབ་ཏུ་གནས།",
    "d127:187": "།གཏོང་ལ་མོས་ཤིང་སེར་སྣ་མེད་པ་དག །དེ་ལ་ཏིང་འཛིན་འདི་ནི་རྙེད་མི་དཀའ། །ཏིང་འཛིན་ཞི་བ་འདི་ནི་གང་འཛིན་པ།",
    "d127:188": "།དེ་ལ་དཔེ་བྱད་བཟང་དང་མཚན་རྣམས་དང་། །འདྲེན་པས་སངས་རྒྱས་ཆོས་ནི་བཅྭ་བརྒྱད་དང་། །སྟོབས་དང་མི་འཇིགས་གང་བརྗོད་རྙེད་མི་དཀའ།",
    "d127:189": "།སངས་རྒྱས་སྤྱན་གྱིས་གཟིགས་པའི་སེམས་ཅན་གང་།",
    "d127:190": "།དེ་དག་དུས་གཅིག་སངས་རྒྱས་ཉིད་གྱུར་ལ།",
    "d127:191": "།དེ་རྣམས་རེ་རེའི་ཚེ་ཡི་ཚད་ཀྱང་ནི།",
    "d127:192": "།བསྐལ་པ་བྱེ་བ་སྟོང་ཕྲག་བསམ་མི་ཁྱབ།",
    "d127:193": "།དེ་དག་རེ་རེ་ལ་ཡང་མགོ་བོ་ནི།",
    "d127:194": "།རྒྱ་མཚོ་ཀུན་གྱི་བྱེ་མ་དེ་སྙེད་ཡོད།",
    "d127:195": "།མགོ་བོ་ཇི་སྙེད་ཡོད་པ་ཐམས་ཅད་ལ།",
    "d127:196": "།དེ་སྙེད་ལྕེ་ཡང་མགོ་བོ་ཀུན་ལ་ཡོད།",
    "d127:197": "།དེ་དག་ཀུན་གྱིས་ཏིང་འཛིན་འདི་ལས་གང་།",
    "d127:198": "།ཚིགས་བཅད་འཛིན་འདིའི་ཕན་ཡོན་བརྗོད་ཀྱང་ནི།",
    "d127:199": "།ཅུང་ཟད་ཡོངས་སུ་བརྗོད་པར་མི་འགྱུར་ན།",
    "d127:200": "།གང་གིས་བསླབས་ཤིང་གཟུང་བ་ཅི་ཞིག་སྨོས། །ཏིང་འཛིན་བལྟ་དཀའ་ཞི་བ་གང་འཛིན་པ།",
    "d127:201": "།སྦྱངས་པའི་ཡོན་ཏན་བླངས་ཤིང་སྤྱོད་པ་དག །དེ་ལ་ལྷ་དང་ལྷ་མིན་གནོད་སྦྱིན་སྨོན།",
    "d127:202": "།རྒྱལ་པོ་དག་ཀྱང་ཕྱི་བཞིན་འབྲང་བར་བྱེད།",
    "d127:203": "།ཏིང་འཛིན་ཞི་བ་རྙེད་དཀའ་གང་འཛིན་པ།",
    "d127:204": "།རྒྱལ་བ་དག་གིས་ཡོངས་སུ་གཟུང་བར་འགྱུར།",
    "d127:205": "།ལྷ་དང་ཀླུ་རྣམས་རྟག་ཏུ་རྗེས་སུ་འབྲང་།",
    "d127:206": "།ཕས་ཀྱི་རྒོལ་བས་དེ་ཡི་གཟི་མི་བཟོད།",
    "d127:207": "།ཏིང་འཛིན་ཞི་བ་འདི་ནི་གང་འཛིན་པ།",
    "d127:208": "།དེ་ཡི་སྤོབས་པ་དག་ནི་མཐའ་ཡས་འགྱུར།",
    "d127:209": "།མདོ་སྡེ་དག་ནི་སྟོང་རྣམས་རབ་སྟོན་ཀྱང་།",
    "d127:210": "།དེ་ལ་ནམ་ཡང་རྒྱུན་ནི་འཆད་མི་འགྱུར།",
    "d127:211": "།གང་རྣམས་མི་བཟད་ཆེན་པོའི་ཕྱི་དུས་ན།",
    "d127:212": "།ཏིང་ངེ་འཛིན་འདི་ཐོས་ནས་འཛིན་པ་རྣམས།",
    "d127:213": "།སངས་རྒྱས་འདྲེན་པ་སྣང་བ་དཔག་མེད་དང་། །བདེ་ལྡན་འཇིག་རྟེན་ཁམས་ཀྱང་མཐོང་བར་འགྱུར།",
    "d127:214": "།ཕན་ཡོན་འདི་དག་རབ་ཏུ་བསྟན་མཛད་ནས།",
    "d127:215": "།ཡོངས་སུ་མྱ་ངན་ང་འདས་ཕྱི་མའི་ཚེ།",
    "d127:216": "།ཏིང་འཛིན་རྣམ་པར་དག་པ་འདི་ཟུང་ཞེས།",
    "d127:217": "།རང་བྱུང་སྟོན་པ་བདག་ཉིད་གསོལ་བ་འདེབས།",
    "d127:218": "།ཡོངས་སུ་མྱ་ངན་གང་འདས་སངས་རྒྱས་དང་། །གང་རྣམས་མ་བྱོན་ད་ལྟར་བྱུང་བ་ཡི།",
    "d127:219": "།རྒྱལ་བ་ཐམས་ཅད་ཏིང་འཛིན་འདི་བསླབས་ནས། །བྱང་ཆུབ་རྡུལ་བྲལ་འདུས་མ་བྱས་པ་རྟོགས།",
    "d127:220": "།སཱ་ལའི་དབང་པོའི་རྒྱལ་པོའི་ལེའུ་སྟེ་གཉིས་པའོ།། །།དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། །གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་སངས་རྒྱས་ཀྱི་ཡོན་ཏན་བརྗོད་པ་ཡང་དག་པར་བསྟན་པ་དང་། དོན་དང་འབྲུ་ཡོངས་སུ་མི་ཟད་པར་བྱ་བ་དང་བདག་གི་ཚིག་ཐམས་ཅད་སངས་རྒྱས་ཀྱིས་ཡོངས་སུ་གཟུང་ཞིང་འབྱུང་བར་འདོད་ན། གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་དེས་སེམས་ཅན་ཐམས་ཅད་ཀྱི་དོན་དུ་ཏིང་ངེ་འཛིན་འདི་གཟུང་བར་བྱ། །ཀུན་ཆུབ་པར་བྱ། བཅང་བར་བྱ། བཀླག་པར་བྱ། རབ་ཏུ་གདོན་པར་བྱ། ལུང་མནོད་པར་བྱ།",
    "d127:221": "ཁ་ཏོན་དུ་བྱ། ཉོན་མོངས་པ་མེད་པའི་སྒོམ་པས་བསྒོམ་པར་བྱ། མང་དུ་བྱ་གཞན་དག་ལ་ཡང་རྒྱ་ཆེར་རབ་ཏུ་བསྟན་པར་བྱའོ། །གཞོན་ནུ་དེ་བཞིན་གཤེགས་པའི་སངས་རྒྱས་ཀྱི་ཡོན་ཏན་ཡང་དག་པ་གང་ཡིན་ཞེ་ན།",
    "d127:222": "གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དགོན་པ་ན་འདུག་ཀྱང་རུང་། ཤིང་དྲུང་ན་འདུག་ཀྱང་རུང་། བླ་གབ་མེད་པ་ན་འདུག་ཀྱང་རུང་། ཁྱིམ་སྟོང་པ་ན་འདུག་ཀྱང་རུང་འདི་ལ་ཡང་དག་པར་སློབ་སྟེ། འདི་ལྟར་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ།",
    "d127:223": "བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ནི་མེད་པ་ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་སོ།",
    "d127:224": "།དེ་བཞིན་གཤེགས་པ་དེ་ནི་བསོད་ནམས་དག་གི་རྒྱུ་འཐུན་པ།",
    "d127:225": "དགེ་བའི་རྩ་བ་རྣམས་ཆུད་མི་ཟ་བ།",
    "d127:226": "བཟོད་པས་བརྒྱན་པ།",
    "d127:227": "བསོད་ནམས་ཀྱི་གཏེར་རྣམས་ཀྱི་གཞི།",
    "d127:228": "དཔེ་བྱད་བཟང་པོ་རྣམས་ཀྱིས་སྤྲས་པ།",
    "d127:229": "མཚན་གྱི་མེ་ཏོག་རྒྱས་པ།",
    "d127:230": "སྤྱོད་ཡུལ་རན་པར་འཐུན་པ།",
    "d127:231": "མཐོང་ན་མི་འཐུན་པ་མེད་པ།",
    "d127:232": "དད་པས་མོས་པ་རྣམས་མངོན་པར་དགའ་བ།",
    "d127:233": "ཤེས་རབ་ཟིལ་གྱིས་མི་ནོན་པ།",
    "d127:234": "སྟོབས་རྣམས་ལ་རྫི་བ་མེད་པ།",
    "d127:235": "སེམས་ཅན་ཐམས་ཅད་ཀྱི་སྟོན་པ།",
    "d127:236": "བྱང་ཆུབ་སེམས་དཔའ་རྣམས་ཀྱི་ཡབ།",
    "d127:237": "འཕགས་པའི་གང་ཟག་རྣམས་ཀྱི་རྒྱལ་པོ་ལས་དང་པོ་པ་རྣམས་ཀྱི་དེད་དཔོན།",
    "d127:238": "ཡེ་ཤེས་དཔག་ཏུ་མེད་པ།",
    "d127:239": "སྤོབས་པ་བསམ་གྱིས་མི་ཁྱབ་པ།",
    "d127:240": "གསུང་རྣམ་པར་དག་པ། དབྱངས་སྙན་པ།",
    "d127:241": "སྐུ་བྱད་བལྟ་བས་ཆོག་མི་ཤེས་པ།",
    "d127:242": "སྐུ་མཚུངས་པ་མེད་པ།",
    "d127:243": "འདོད་པ་དག་གིས་མ་གོས་པ།",
    "d127:244": "གཟུགས་དག་གིས་ཉེ་བར་མ་གོས་པ།",
    "d127:245": "གཟུགས་མེད་པ་དག་དང་མ་འདྲེས་པ།",
    "d127:246": "ཕུང་པོ་དག་ལས་རབ་ཏུ་རྣམ་པར་གྲོལ་བ།",
    "d127:247": "ཁམས་རྣམས་དང་མི་ལྡན་པ།",
    "d127:248": "སྐྱེ་མཆེད་རྣམས་བསྡམས་པ།",
    "d127:249": "མདུད་པ་རྣམས་ཤིན་ཏུ་བཅད་པ། ཡོངས་སུ་གདུང་བ་དག་ལས་རྣམ་པར་གྲོལ་བ། སྲིད་པ་ལས་ཡོངས་སུ་གྲོལ་བ། ཆུ་བོ་ལས་རྒལ་བ།",
    "d127:250": "ཡེ་ཤེས་ཡོངས་སུ་རྫོགས་པ།",
    "d127:251": "འདས་པ་དང་མ་བྱོན་པ་དང་ད་ལྟར་གྱི་སངས་རྒྱས་བཅོམ་ལྡན་འདས་རྣམས་ཀྱི་ཡེ་ཤེས་ལ་གནས་པ།",
    "d127:252": "མྱ་ངན་ལས་འདས་པ་ལ་མི་གནས་པ།",
    "d127:253": "ཡང་དག་པ་ཉིད་ཀྱི་མཐའ་ལ་གནས་པ།",
    "d127:254": "སེམས་ཅན་ཐམས་ཅད་ལ་གཟིགས་པའི་ས་ལ་བཞུགས་པ་སྟེ།",
    "d127:255": "གཞོན་ནུ་འདི་དག་ནི་དེ་བཞིན་གཤེགས་པའི་སངས་རྒྱས་ཀྱི་ཡོན་ཏན་ཡང་དག་པ་སྟེ།",
    "d127:256": "བྱང་ཆུབ་སེམས་དཔའ་སེམས་དཔའ་ཆེན་པོས་སངས་རྒྱས་ཀྱི་ཡོན་ཏན་དང་། བསྔགས་པ་འདི་དག་དང་ལྡན་ཞིང་ཏིང་ངེ་འཛིན་འདི་ལ་བརྟེན་ནས་སྤོབས་པ་རྒྱུན་མི་འཆད་པས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་སངས་རྒྱས་ཀྱི་ཡོན་ཏན་དང་བསྔགས་པ་ཡང་དག་པར་བསྟན་ན་དོན་དང་འབྲུ་ཡོངས་སུ་ཟད་པར་མི་འགྱུར་ཏེ། དེའི་ཚིག་ཐམས་ཅད་ཀྱང་སངས་རྒྱས་ཀྱིས་ཡོངས་སུ་གཟུང་བར་འགྱུར་རོ།",
    "d127:257": "།དེ་ནས་དེའི་ཚེ་བཅོམ་ལྡན་འདས་ཀྱིས་དོན་དེ་ཉིད་གསལ་བར་བྱ་བའི་ཕྱིར་ཟླ་འོད་གཞོན་ནུར་གྱུར་པ་ལ་རྒྱས་པར་ཚིགས་སུ་བཅད་པའི་དབྱངས་ཀྱིས་རྒྱ་ཆེར་ཡང་དག་པར་རབ་ཏུ་བཤད་དོ། །བསྐལ་པ་སྟོང་ཕྲག་མང་པོར་རབ་བཤད་ཀྱང་། །རྒྱལ་བའི་བསྔགས་པ་ཐམས་ཅད་བརྗོད་མི་སླ།",
    "d127:258": "།ཏིང་འཛིན་ཞི་མཆོག་འདི་ནི་ཚོལ་བའི་ཕྱིར། །རྒྱལ་བས་དེ་ལྟའི་ཡོན་ཏན་ཡང་དག་བསྒྲུབས།",
    "d127:259": "།ངས་ནི་ཏིང་འཛིན་ཞི་མཆོག་འདི་ཚོལ་བས། །སྔོན་ཚེ་ཞུམ་པ་མེད་པའི་ཡིད་ཀྱིས་སུ།",
    "d127:260": "།བུ་མོ་གཟུགས་བཟང་ཤིན་ཏུ་བལྟ་ན་སྡུག །ལེགས་པར་ལུས་བརྒྱན་ཡིད་དུ་འོང་བ་བྱིན།",
    "d127:261": "།ངས་ནི་ཏིང་འཛིན་ཞི་མཆོག་འདི་ཚོལ་བས། །སྔོན་ཚེ་ཞུམ་པ་མེད་པའི་ཡིད་ཀྱིས་སུ།",
    "d127:262": "།དེ་བཞིན་བྲན་ཕོ་བྲན་མོ་ནོར་དང་འབྲུ།",
    "d127:263": "།དེ་བཞིན་ནོར་བུ་མུ་ཏིག་གསེར་དངུལ་བྱིན།",
    "d127:264": "།ངས་ནི་ཏིང་འཛིན་ཞི་མཆོག་འདི་ཚོལ་བས།",
    "d127:265": "།ནོར་བུ་རིན་ཆེན་སྣ་ཚོགས་མུ་ཏིག་ཕྲེང་།",
    "d127:266": "།གོས་དང་གདུ་བུ་གསེར་སྐུད་མཛེས་པ་དག །སྔོན་ཚེ་འདྲེན་པ་རྣམས་ལ་ངས་བཏང་བྱས།",
    "d127:267": "།བསྐལ་པ་བྱེ་བ་མཐའ་ཡས་དཔག་མེད་པར།",
    "d127:268": "།དྲི་མཆོག་དྲི་ལྡན་དབྱར་གྱི་མེ་ཏོག་དག །རབ་ཏུ་བླ་ན་མེད་པའི་སེམས་བསྐྱེད་ནས། རྒྱལ་བའི་མཆོད་རྟེན་དག་ལ་ང་ཡིས་ཕུལ།",
    "d127:269": "།འཁོར་གྱི་ནང་དུ་རི་མོ་བསྐྱེད་ནས་ཀྱང་།",
    "d127:270": "།དེ་བཞིན་ཆོས་ཀྱི་སྦྱིན་པ་ངས་བྱིན་ཏེ།",
    "d127:271": "།ཆོས་ཀྱི་སྦྱིན་པ་བྱིན་པས་ང་གྲགས་སྙམ།",
    "d127:272": "།ང་ལ་ནམ་ཡང་དེ་འདྲའི་སེམས་མ་སྐྱེས།",
    "d127:273": "།སྡུག་པའི་མཆོག་བྱིན་བདག་ཉིད་སྤྱད་པར་ནི། །དེ་སྙམ་ཆགས་པ་ང་ལ་ཡོང་མ་བྱུང་།",
    "d127:274": "།སྦྱིན་པའི་ཆོས་ནི་མང་དུ་ངས་བྱིན་ཏེ།",
    "d127:275": "།རྟག་ཏུ་སངས་རྒྱས་ཡེ་ཤེས་ངས་ཐོབ་སྙམ།",
    "d127:276": "།སྦྱངས་པའི་ཡོན་ཏན་དག་ཀྱང་ངས་སྔོན་བསྒྲུབས།",
    "d127:277": "།ནགས་མཆོག་སྒྲ་ཉུང་རྟག་ཏུ་གནས་བྱས་ཏེ།",
    "d127:278": "།ཐམས་ཅད་དུས་སུ་སྙིང་རྗེ་མང་བར་གྱུར།",
    "d127:279": "།རྟག་ཏུ་སངས་རྒྱས་ཡེ་ཤེས་ངས་ཐོབ་སྙམ།",
    "d127:280": "།བྱམས་ཤིང་འཇམ་ལ་འགེད་པའི་ངང་ཚུལ་ཅན།",
    "d127:281": "།ཐོས་པ་འཛིན་ཅིང་བཞིན་འཛུམ་ཚིག་ཀྱང་འཇམ།",
    "d127:282": "།ཤིན་ཏུ་ཚིག་སྙན་མང་པོ་ཀུན་ཀྱང་དགའ།",
    "d127:283": "།ང་ལ་སྐྱེ་བོ་ཀུན་ལྟ་ངོམས་མི་འགྱུར།",
    "d127:284": "།སེར་སྣ་ཅན་དུ་སྐད་ཅིག་མ་གྱུར་ཏེ།",
    "d127:285": "།སྲིད་པ་མང་པོར་ནམ་ཡང་སེར་སྣ་མེད།",
    "d127:286": "།རྟག་ཏུ་བསོད་སྙོམས་དག་ལ་ང་དགའ་སྟེ།",
    "d127:287": "།མགྲོན་དུ་བོས་པ་ཐམས་ཅད་མ་ལུས་སྤངས།",
    "d127:288": "།འདི་ལས་རྩ་བཞི་ཚིགས་བཅད་གཅིག་བཟུང་ན།",
    "d127:289": "།མང་དུ་ཐོས་ཤིང་ཐོས་པ་འཛིན་པར་འགྱུར།",
    "d127:290": "།དེས་ནི་ང་ལ་བླ་ན་མེད་པ་ཡི། །དད་པའི་མཆོག་བསྐྱེད་རྟག་ཏུ་བཀུར་སྟི་བྱས།",
    "d127:291": "།ངས་ནི་ཏིང་འཛིན་ཞི་མཆོག་འདི་ཚོལ་ཕྱིར།",
    "d127:292": "།རྣམ་པར་འདྲེན་ལ་མཆོད་པ་མང་པོ་བྱས།",
    "d127:293": "།སྦྱིན་པ་རྣམ་པ་མང་པོ་མཐའ་ཡས་བྱིན།",
    "d127:294": "།དེ་བཞིན་ཚུལ་ཁྲིམས་དག་ཀྱང་ཡུན་རིང་བསྲུངས།",
    "d127:295": "།འཇིག་རྟེན་ཁམས་ཡངས་སྣ་ཚོགས་མཐའ་ཡས་པ། །ནོར་བུ་རིན་ཆེན་བཀང་སྟེ་སྦྱིན་བྱིན་པས། །ཏིང་འཛིན་འདི་ལས་ཚིགས་བཅད་གཅིག་བཟུང་ན།",
    "d127:296": "།དེ་བས་བསོད་ནམས་འདི་ནི་རྒྱ་ཆེར་འཕགས།",
    "d127:297": "།བསྐལ་པ་མཐའ་ཡས་དཔག་མེད་མང་པོར་ཡང་།",
    "d127:298": "།མེ་ཏོག་མང་པོ་ཇི་སྙེད་ཡོད་པ་དང་། །དེ་བཞིན་སྤོས་རྣམས་ཡིད་འོང་རྒྱ་ཆེ་བ།",
    "d127:299": "།བསོད་ནམས་འདོད་ཕྱིར་རྒྱལ་བ་མཆོད་པ་དང་། །བསྐལ་པ་མཐའ་ཡས་དཔག་མེད་མང་པོར་ནི།",
    "d127:300": "།སིལ་སྙན་མང་པོ་ཇི་སྙེད་ཡོད་པ་དང་། །དེ་བཞིན་སྣང་གསལ་ཞལ་ཟས་ན་བཟའ་ཡིས།",
    "d127:301": "།བསོད་ནམས་འདོད་ཕྱིར་རྒྱལ་བ་མཆོད་པ་བས།",
    "d127:302": "།རང་བྱུང་རྒྱལ་བ་ཆོས་རྗེར་བདག་གྱུར་ཅེས། །མི་གང་བྱང་ཆུབ་ཏུ་ནི་སེམས་བསྐྱེད་ནས། །མཉམ་པར་གཞག་པས་ཚིགས་བཅད་གཅིག་བཟུང་ན།",
    "d127:303": "།དེ་བས་བསོད་ནམས་འདི་ནི་རྒྱ་ཆེར་འཕགས། །གང་གཱའི་བྱེ་མ་མང་པོ་ཇི་སྙེད་པ། །བསྐལ་པ་དེ་སྙེད་དུ་ཡང་ཕན་ཡོན་རྣམས།",
    "d127:304": "།བརྗོད་ཀྱང་ཡོངས་སུ་ཟད་པར་མི་ནུས་ཏེ། །ཏིང་འཛིན་འདི་བཟུང་བསོད་ནམས་ཤིན་ཏུ་ཆེ།",
    "d127:305": "།དེ་ཕྱིར་སངས་རྒྱས་ཕན་ཡོན་དག །ཤིན་ཏུ་བཟང་པོ་འདི་ཐོས་ནས། །སངས་རྒྱས་བསྔགས་པའི་ཏིང་འཛིན་འདི། །མྱུར་དུ་ལུང་ཡང་མནོད་པར་གྱིས།",
    "d127:306": "།སངས་རྒྱས་བྱེ་བ་བདུན་ཅུ་གསུམ། །སྔོན་གྱི་སྐྱེ་བར་བཀུར་སྟི་བྱས།",
    "d127:307": "།སངས་རྒྱས་དེ་དག་ཐམས་ཅད་ཀྱིས།",
    "d127:308": "།མདོ་སྡེ་འདི་ནི་རབ་ཏུ་བཤད།",
    "d127:309": "།མདོ་སྡེ་འདི་ཡི་མིང་ཡང་ནི།",
    "d127:310": "།སྙིང་རྗེ་ཆེན་པོར་འཇུག་ཅེས་བྱ། །འདི་ལ་མང་དུ་ཐོས་བསླབས་ན།",
    "d127:311": "།སངས་རྒྱས་ཆོས་ནི་རྙེད་མི་དཀའ།",
    "d127:312": "།འཇིག་རྟེན་འདྲེན་པ་མྱ་ངན་འདས།",
    "d127:313": "།ཕྱི་མའི་དུས་ན་དགེ་སློང་ནི།",
    "d127:314": "།སྡོམ་པ་མེད་པ་མང་པོ་དག །མང་དུ་ཐོས་པ་མི་འདོད་འབྱུང་།",
    "d127:315": "།ཚུལ་ཁྲིམས་བསྔགས་པ་རྗོད་བྱེད་ལ།",
    "d127:316": "།ཚུལ་ཁྲིམས་དོན་དུ་གཉེར་བ་མེད།",
    "d127:317": "།ཏིང་འཛིན་བསྔགས་པ་རྗོད་བྱེད་ལ།",
    "d127:318": "།ཏིང་འཛིན་དོན་དུ་གཉེར་བ་མེད།",
    "d127:319": "།ཤེས་རབ་བསྔགས་པ་རྗོད་བྱེད་ལ།",
    "d127:320": "།ཤེས་རབ་དོན་དུ་གཉེར་བ་མེད།",
    "d127:321": "།རྣམ་གྲོལ་བསྔགས་པ་རྗོད་བྱེད་ལ།",
    "d127:322": "།རྣམ་གྲོལ་དོན་དུ་གཉེར་བ་མེད།",
    "d127:323": "།ཇི་ལྟར་སྐྱེས་བུ་ལ་ལ་དག །ཙན་དན་དག་ནི་འདི་འདྲ་སྟེ། །སྤོས་ཀྱི་རྣམ་པ་ཡིད་འོང་ཞེས། །ཙན་དན་དག་གི་ཡོན་ཏན་བརྗོད།",
    "d127:324": "།དེ་ནས་མི་གཞན་ལ་ལ་ཡིས།",
    "d127:325": "།དེ་ལྟར་བསྔགས་པ་བརྗོད་པ་ཡི།",
    "d127:326": "།ཙན་དན་ཆུང་ཟད་སྲེལ་ཏམ་ཞེས།",
    "d127:327": "།སྐྱེས་བུ་ལ་ལས་དེ་དྲིས་ན།",
    "d127:328": "།སྐྱེས་བུ་དེ་ལ་སླར་སྨྲས་པ། །གང་གིས་འཚོ་བར་བྱེད་པ་ཡི།",
    "d127:329": "།སྤོས་ཀྱི་བསྔགས་པ་ང་བརྗོད་པ།",
    "d127:330": "།སྤོས་དེ་ང་ལ་མེད་ཅེས་སྨྲ།",
    "d127:331": "།དེ་བཞིན་རྣལ་འབྱོར་མི་བརྩོན་པ། །ཚུལ་ཁྲིམས་བསྔགས་པས་འཚོ་བ་དག །ཕྱི་མའི་དུས་ལ་འབྱུང་འགྱུར་ཏེ།",
    "d127:332": "།དེ་དག་ལ་ནི་ཚུལ་ཁྲིམས་མེད།",
    "d127:333": "།དེ་བཞིན་རྣལ་འབྱོར་མི་བརྩོན་པ།",
    "d127:334": "།ཏིང་འཛིན་བསྔགས་པས་འཚོ་བ་དག །ཕྱི་མའི་དུས་ལ་འབྱུང་འགྱུར་ཏེ།",
    "d127:335": "།དེ་དག་ལ་ནི་ཏིང་འཛིན་མེད།",
    "d127:336": "།དེ་བཞིན་རྣལ་འབྱོར་མི་བརྩོན་པ།",
    "d127:337": "།ཤེས་རབ་བསྔགས་པས་འཚོ་བ་དག །ཕྱི་མའི་དུས་ལ་འབྱུང་འགྱུར་ཏེ།",
    "d127:338": "།དེ་དག་ལ་ནི་ཤེས་རབ་མེད།",
    "d127:339": "།དེ་བཞིན་རྣལ་འབྱོར་མི་བརྩོན་པ།",
    "d127:340": "།རྣམ་གྲོལ་བསྔགས་པས་འཚོ་བ་དག །ཕྱི་མའི་དུས་ལ་འབྱུང་འགྱུར་ཏེ། །དེ་དག་ལ་ནི་རྣམ་གྲོལ་མེད།",
    "d127:341": "།ཇི་ལྟར་སྐྱེས་བུ་དབུལ་པོ་ལ་ལ་ཞིག །སྐྱེ་བོ་མང་པོས་ཡོངས་སུ་བརྙས་གྱུར་ལ།",
    "d127:342": "།དེ་ཡིས་ཕྱིས་གདོད་ནོར་གྱི་གཏེར་རྙེད་ནས།",
    "d127:343": "།ནོར་ཡོད་རིག་པས་སྐྱེ་བོ་རི་མོར་བྱེད།",
    "d127:344": "།དེ་བཞིན་ཏིང་འཛིན་འདི་ནི་མ་ཐོབ་ན།",
    "d127:345": "།བྱང་ཆུབ་སེམས་དཔའ་དེ་ཡང་ལྷ་མི་དང་། །གྲུལ་བུམ་སྲིན་པོ་མང་པོས་མི་བཀུར་ཏེ།",
    "d127:346": "།ཇི་ལྟར་སྐྱེས་བུ་དབུལ་པོ་ནོར་མེད་བཞིན།",
    "d127:347": "།མཁས་པས་གཞལ་དུ་མེད་པའི་ཆོས་ཀྱི་གཏེར། །ས་འདི་ནམ་ཞིག་རབ་ཏུ་ཐོབ་གྱུར་ན།",
    "d127:348": "།ལྷ་དང་མི་དག་དེ་ལ་རེ་བ་སྐྱེད།",
    "d127:349": "།དེས་ཀྱང་སྐྱེ་དགུ་བླ་མེད་ནོར་རྣམས་བྱིན།",
    "d127:350": "།དེ་ཕྱིར་རྒྱལ་བ་དག་གིས་བརྗོད་པ་ཡི། །ཕན་ཡོན་དམ་པ་བཟང་པོ་འདི་ཐོས་ནས།",
    "d127:351": "།ཤེས་ཀྱི་ཁེ་དང་བདེ་རྙེད་ཀུན་སྤངས་ཏེ།",
    "d127:352": "།ཏིང་འཛིན་ཞི་མཆོག་འདི་ནི་ལུང་ནོད་གྱིས།",
    "d127:353": "།སངས་རྒྱས་སུ་དག་ཕྱོགས་སུ་མྱ་ངན་འདས།",
    "d127:354": "།གང་དག་ད་ལྟར་བྱུང་དང་མ་འོངས་པ།",
    "d127:355": "།དེ་དག་ཐམས་ཅད་ཏིང་འཛིན་འདི་བསླབས་ནས། །བྱང་ཆུབ་བསམ་ཡས་མཚུངས་མེད་རྣམ་སངས་རྒྱས།",
    "d127:356": "།ཟླ་འོད་གཞོན་ནུར་གྱུར་པ་སེམས་དགའ་ནས།",
    "d127:357": "།སངས་རྒྱས་སྤྱན་སྔར་འདུག་སྟེ་ཚིག་སྨྲས་པ།",
    "d127:358": "།སྐྱེས་བུ་དམ་པ་མྱ་ངན་ཡོངས་འདས་ནས།",
    "d127:359": "།མ་རུངས་དུས་ན་བདག་གིས་མདོ་འདི་གཟུང་།",
    "d127:360": "།བདག་གིས་ལུས་དང་སྲོག་ཀྱང་ཡོངས་བཏང་སྟེ།",
    "d127:361": "།འཇིག་རྟེན་སྐྱེད་པ་ཅི་མཆིས་ཀུན་བཏང་ལ།",
    "d127:362": "།བདག་གིས་འཇིགས་པ་ཆེན་པོའི་དུས་དེར་ཡང་།",
    "d127:363": "།ཏིང་འཛིན་ཞི་མཆོག་འདི་ནི་གཟུང་བར་བགྱི།",
    "d127:364": "།སེམས་ཅན་མང་ལ་སྙིང་རྗེ་ཆེར་སྐྱེད་དེ།",
    "d127:365": "།སེམས་ཅན་སྡུག་བསྔལ་མགོན་མེད་མཐོང་ནས་ཀྱང་།",
    "d127:366": "།དེ་དག་ལ་ནི་བྱམས་པ་ཉེར་སྦྱར་ཞིང་།",
    "d127:367": "།ཏིང་འཛིན་ཞི་མཆོག་འདི་ནི་གཟུང་བར་བགྱི།",
    "d127:368": "།དེ་ཡི་ཚེ་ན་ཏིང་འཛིན་འཛིན་པ་དག །ལྔ་བརྒྱ་ལས་ནི་མི་ཉུང་དེར་བྱུང་སྟེ།",
    "d127:369": "།མདོ་སྡེ་མཆོག་འདི་རྒྱ་ཆེར་གཟུང་བ་ལ། །དེ་དག་སྔོན་དུ་འདྲེན་པ་གཞོན་ནུ་ཡིན།",
    "d127:370": "།སངས་རྒྱས་ཀྱི་ཡོན་ཏན་ཡང་དག་པར་བསྔགས་པའི་ལེའུ་སྟེ་གསུམ་པའོ།། །།འཕགས་པ་ཏིང་ངེ་འཛིན་གྱི་རྒྱལ་པོ། བམ་པོ་གཉིས་པ།",
    "d127:371": "དེ་ནས་ཟླ་འོད་གཞོན་ནུར་གྱུར་པ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། །བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།",
    "d127:372": "།གལ་ཏེ་ཞུས་ནས་ཞུ་བ་ལུང་བསྟན་པའི་སླད་དུ་བཅོམ་ལྡན་འདས་ཀྱིས་བདག་ལ་སྐབས་ཕྱེ་ན་བདག་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཕྱོགས་འགའ་ཞིག་ཞུའོ།",
    "d127:373": "།དེ་སྐད་ཅེས་གསོལ་པ་དང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །གཞོན་ནུ་ཁྱོད་ལ་དེ་བཞིན་གཤེགས་པས་རྟག་ཏུ་སྐབས་ཕྱེས།",
    "d127:374": "དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཁྱོད་ཅི་དང་ཅི་འདོད་པ་དྲིས་ཤིག །དེ་སྐད་ཅེས་བཀའ་སྩལ་ཏེ་བཅོམ་ལྡན་འདས་ཀྱིས་སྐབས་ཕྱེ་བ་དང་། བཅོམ་ལྡན་འདས་ལ་ཟླ་འོད་གཞོན་ནུར་གྱུར་པས་འདི་སྐད་ཅེས་གསོལ་ཏོ།",
    "d127:375": "།བཅོམ་ལྡན་འདས་ཏིང་ངེ་འཛིན་ཏིང་ངེ་འཛིན་ཅེས་བགྱི་བ་དེ་ཆོས་གང་གི་ཚིག་བླ་དགས་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །གཞོན་ནུ་ཏིང་ངེ་འཛིན་ཏིང་ངེ་འཛིན་ཅེས་བྱ་བ་ནི་འདི་ལྟ་སྟེ། སེམས་ངེས་པར་རྟོགས་པ་དང་། སྐྱེ་བ་མེད་པ་དང་མཚམས་སྦྱོར་བ་མེད་པ་དང་མཚམས་སྦྱོར་བ་ཤེས་པ་དང་ཁུར་བོར་བ་དང་དེ་བཞིན་གཤེགས་པའི་ཡེ་ཤེས་དང་སངས་རྒྱས་ཀྱི་ཁྱུ་མཆོག་ཏུ་གྱུར་པ་དང་། འདོད་ཆགས་གསོ་བ་དང་ཞེ་སྡང་ཉེ་བར་ཞི་བ་དང་གཏི་མུག་བསལ་བ་དང་རིགས་པར་རྣལ་འབྱོར་དུ་བྱེད་པ་དང་། མི་རིགས་པ་རྣམ་པར་སྤོང་བ་དང་དགེ་བའི་ཆོས་ལ་འདུན་པ་དང་འཁོར་བ་ལས་ཐར་བར་འདོད་པ་དང་ལྷག་པའི་བསམ་པས་སྒྲུབ་པ་དང་། མི་ཉལ་བ་ལ་སྟེན་པ་དང་སྤོང་བ་མི་གཏོང་བ་དང་ཆོས་དཀར་པོ་རྣམས་ཡོངས་སུ་སྲུང་བ་དང་སྐྱེ་བོ་རྣམས་ལ་ཡིད་མི་རྟོན་པ་དང་ལས་རྣམས་ལ་མངོན་པར་འདུ་མི་བྱེད་པ་དང་ནང་གི་སྐྱེ་མཆེད་རྣམས་ཡིད་ལ་མི་བྱེད་པ་དང་། ཕྱིའི་སྐྱེ་མཆེད་རྣམས་ལ་ཀུན་ཏུ་མི་སྤྱོད་པ་དང་བདག་ལ་མི་སྟོད་པ་དང་གཞན་ལ་མི་སྨོད་པ་དང་ཁྱིམ་ལ་ཆགས་པ་མེད་པ་དང་སོ་སོའི་སྐྱེ་བོ་ལ་ཡིད་མི་རྟོན་པ་དང་། ཚུལ་ཁྲིམས་ཀྱི་རྒྱུ་འཐུན་པ་དང་བསྙེན་པར་དཀའ་བ་དང་གཟི་ཆེན་པོ་དང་བདག་ཤེས་པ་དང་མི་རྒོད་པ་དང་སྤྱོད་ལམ་ཕུན་སུམ་ཚོགས་པར་གནས་པ་དང་གནོད་སེམས་མེད་པ་དང་མི་རྩུབ་པ་དང་གཞན་ལ་མི་གནོད་པ་དང་། བཤེས་གཉེན་རྣམས་ལ་རྗེས་སུ་སྲུང་བ་དང་གསང་བའི་སྔགས་ཀུན་སྲུང་བ་དང་ཚུལ་ཁྲིམས་དང་ལྡན་པ་ལ་རྣམ་པར་མི་འཚེ་ཞིང་གནོད་པ་མེད་པ་དང་འཇམ་པོར་སྨྲ་བ་དང་ཁམས་གསུམ་ཐམས་ཅད་ལ་མི་གནས་པ་དང་ཆོས་ཐམས་ཅད་ལ་སྟོང་པ་ཉིད་ཀྱི་རྗེས་སུ་འཐུན་པའི་བཟོད་པ་དང་ཐམས་ཅད་མཁྱེན་པའི་ཡེ་ཤེས་ལ་ཤིན་ཏུ་འདུན་པ་ནི་གཞོན་ནུ་ཏིང་ངེ་འཛིན་ཅེས་བྱ་སྟེ། གཞོན་ནུ་གང་དེ་ལྟ་བུའི་ཆོས་དེ་དག་ལ་སྒྲུབ་པར་བྱེད་ཀྱི་ལོག་པར་སྒྲུབ་པར་མི་བྱེད་པ་འདི་ནི་ཏིང་ངེ་འཛིན་ཅེས་བྱའོ།",
    "d127:376": "།དེ་ནས་བཅོམ་ལྡན་འདས་ཀྱིས་དེའི་ཚེ་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་ཉིད་སྟོན་ཅིང་དེའི་ཚེ་ཟླ་འོད་གཞོན་ནུར་གྱུར་པ་ལ་རྒྱས་པར་ཚིགས་སུ་བཅད་པའི་དབྱངས་ཀྱིས་རྒྱ་ཆེར་ཡང་དག་པར་རབ་ཏུ་བསྟན་ཏོ།",
    "d127:377": "།ངས་ནི་བདུད་རྩིའི་སྒོ་ཡང་རབ་ཏུ་ཕྱེ།",
    "d127:378": "།ཆོས་ཀྱི་རང་བཞིན་ཅི་འདྲ་དེ་བཞིན་བཤད།",
    "d127:379": "།སྐྱེ་བ་དག་ཀྱང་ཅི་འདྲ་ངས་བསྟན་ཏེ།",
    "d127:380": "།མྱ་ངན་འདས་པ་ཕན་ཡོན་བཅས་པ་བཤད།",
    "d127:381": "།སྡིག་པའི་གྲོགས་པོ་རྟག་ཏུ་རྣམ་པར་སྤང་།",
    "d127:382": "།དགེ་བའི་བཤེས་གཉེན་ལ་ཡང་བསྙེན་པར་བྱ།",
    "d127:383": "།འདུ་བ་སྤངས་ཏེ་ནགས་ཁྲོད་གནས་བཅའ་ཞིང་།",
    "d127:384": "།བྱམས་པའི་སེམས་ནི་རྟག་ཏུ་བསྒོམ་པར་བྱ།",
    "d127:385": "།ཚུལ་ཁྲིམས་དག་པ་རྟག་ཏུ་བསྲུང་བྱས་ཏེ།",
    "d127:386": "།སྦྱངས་ལ་དགའ་བའང་རྟག་ཏུ་ཐོབ་པར་བྱ།",
    "d127:387": "།གཏོང་བ་དང་ནི་ཤེས་རབ་བསྙེན་བྱས་ན།",
    "d127:388": "།ཏིང་འཛིན་འདི་ནི་རྙེད་པར་དཀའ་མི་འགྱུར། །ཉན་ཐོས་མང་པོ་ཡི་ནི་ས་མིན་པ། །ཞི་བའི་ས་འདི་དག་ཀྱང་ཐོས་ནས་ནི།",
    "d127:389": "།བདེ་བར་གཤེགས་པའི་ཆོས་ལ་མངོན་སུམ་གྱུར།",
    "d127:390": "།སངས་རྒྱས་ཡོན་ཏན་བསམ་ཡས་ཐོབ་པར་འགྱུར།",
    "d127:391": "།སྐྱེས་བུ་བློ་ལྡན་སྣོད་འགྱུར་མཐོང་ནས་ཀྱང་།",
    "d127:392": "།དེ་དག་བྱང་ཆུབ་སེམས་ལ་ཡང་དག་ཆུད།",
    "d127:393": "།བླ་མེད་ཡེ་ཤེས་ལ་ནི་རབ་བཀོད་ན།",
    "d127:394": "།ཏིང་འཛིན་རྒྱལ་པོ་འདི་ནི་རྙེད་མི་དཀའ། །ཡོངས་སུ་ཚོལ་དང་ཀུན་དུ་ལོངས་སྤྱོད་དང་། །ཁ་ཟས་རྒྱུ་འཐུན་དག་ནི་གང་གི་ཕྱིར། །ཕྲག་དོག་སྐྱེས་པ་དེ་ལ་རབ་ཏུ་རྟོགས། །ཏིང་འཛིན་འདི་ནི་རྙེད་པར་ཡོང་མི་དཀའ།",
    "d127:395": "།ཏིང་འཛིན་རྒྱལ་པོ་སྟོང་པ་འདི་སྒོམ་པ།",
    "d127:396": "།ཚུལ་ཁྲིམས་དག་པའི་མགོ་ལ་དེ་འདུག་སྟེ།",
    "d127:397": "།ཆོས་རྣམས་རང་བཞིན་རྟག་ཏུ་མཉམ་བཞག་ན།",
    "d127:398": "།བྱིས་པ་མི་རིགས་བརྩོན་པས་མི་ཤེས་སོ།",
    "d127:399": "།སུ་དག་ཏིང་འཛིན་ཞི་བ་འདི་འདོད་པ།",
    "d127:400": "།དེ་ལ་ནམ་ཡང་འཇིགས་པའི་བློ་མི་འབྱུང་།",
    "d127:401": "།རབ་ཏུ་ཞི་བའི་ས་འདི་བསྟེན་ནས་ནི།",
    "d127:402": "།མི་མཆོག་རྣམས་ཀྱང་རྟག་ཏུ་མཐོང་བར་འགྱུར།",
    "d127:403": "།དེ་བཞིན་གཤེགས་པའི་སྐུ་བྱད་གང་དྲན་པ།",
    "d127:404": "།དེ་ནི་ཡིད་ཞི་དབང་པོ་ཞི་བར་འགྱུར།",
    "d127:405": "།སེམས་ལ་འཁྲུལ་མེད་རྟག་ཏུ་མཉམ་པར་བཞག །ཐོས་དང་ཤེས་པ་དག་ནི་རྒྱ་མཚོ་བཞིན།",
    "d127:406": "།ཏིང་འཛིན་འདི་ལ་རབ་ཏུ་གནས་ནས་ནི།",
    "d127:407": "།བྱང་ཆུབ་སེམས་དཔའ་འཆག་སར་སུ་འཆགས་པ།",
    "d127:408": "།དེས་ནི་སངས་རྒྱས་བྱེ་བ་ཕྲག་སྟོང་དང་། །དེ་བས་ལྷག་པར་གང་གཱའི་བྱེ་སྙེད་མཐོང་།",
    "d127:409": "།སུ་དག་སངས་རྒྱས་ཆོས་ལ་ཚད་འཛིན་པ། །མི་དེའི་སེམས་ནི་ཤིན་ཏུ་མྱོས་པར་འགྱུར།",
    "d127:410": "།ཚད་ལས་འདས་པ་ལ་ནི་ཚད་གཟུང་མེད།",
    "d127:411": "།འདྲེན་པ་ཡོན་ཏན་ཐམས་ཅད་བསམ་མི་ཁྱབ། །ཕྱོགས་བཅུ་དག་ན་སེམས་ཅན་སུ་ཡང་ནི།",
    "d127:412": "།འཇིག་རྟེན་མགོན་དང་མཉམ་མེད་སུ་ཞིག་ལྷག །ཐམས་ཅད་མཁྱེན་པའི་ཡོན་ཏན་ཀུན་ལྡན་པ། །སངས་རྒྱས་ཡེ་ཤེས་འདོད་ཅིང་ཐོབ་པར་གྱིས།",
    "d127:413": "།སྐུ་ལུས་དག་ནི་གསེར་གྱི་མདོག་འདྲ་བས། །འཇིག་རྟེན་མགོན་པོ་ཀུན་ནས་རབ་ཏུ་མཛེས། །དམིགས་པ་འདི་ལ་གང་གི་སེམས་འཇུག་པ།",
    "d127:414": "།བྱང་ཆུབ་སེམས་དཔའ་དེ་ནི་མཉམ་གཞག་ཡིན།",
    "d127:415": "།མཁས་པས་འདུས་བྱས་འདུས་མ་བྱས་རིག་སྟེ།",
    "d127:416": "།མཚན་མའི་འདུ་ཤེས་དག་ནི་རྣམ་བཤིག་ནས།",
    "d127:417": "།མཚན་མ་མེད་པ་ལ་ནི་དེ་གནས་ན།",
    "d127:418": "།ཆོས་རྣམས་ཐམས་ཅད་སྟོང་པར་རབ་ཏུ་ཤེས།",
    "d127:419": "།གང་དག་ཆོས་ཀྱི་སྐུ་ལ་གནས་གྱུར་པ།",
    "d127:420": "།དེ་ནི་དངོས་པོ་ཐམས་ཅད་དངོས་མེད་ཤེས།",
    "d127:421": "།དེ་ཡིས་དངོས་པོའི་འདུ་ཤེས་རྣམ་བཤིག་ནས།",
    "d127:422": "།རྒྱལ་བའི་དབང་པོ་གཟུགས་ཀྱི་སྐུར་མི་ལྟ།",
    "d127:423": "།ཁྱོད་ལ་བསྒོ་ཞིང་ཁོང་དུ་ཆུད་པར་བྱ།",
    "d127:424": "།ཇི་ལྟར་མི་དག་མང་དུ་རྟོག་བྱེད་པ།",
    "d127:425": "།དེ་ལ་གནས་པའི་རྟོག་པ་དེ་དག་གིས།",
    "d127:426": "།དེ་བཞིན་དུ་ནི་དེ་ལ་སེམས་གཞོལ་འགྱུར།",
    "d127:427": "།དེ་བཞིན་རྒྱལ་བ་ཡི་ནི་སྐུ་བྱད་དང་། །ཡེ་ཤེས་དཔག་ཏུ་མེད་པར་ཐུབ་དབང་དྲན།",
    "d127:428": "།རྟག་པར་རྗེས་སུ་དྲན་པ་བསྒོམ་བྱས་ན། །དེ་ལ་སེམས་གཞོལ་རབ་ཏུ་འབབ་པར་འགྱུར།",
    "d127:429": "།དེ་ནི་འཆགས་འདུག་འགྲེང་ཞིང་གནས་པའི་ཚེ།",
    "d127:430": "།སྐྱེས་བུ་དམ་པའི་ཡེ་ཤེས་རབ་ཏུ་འདོད།",
    "d127:431": "།འཇིག་རྟེན་རྒྱལ་བ་བླ་མེད་བདག་འགྱུར་བར། །འདོད་པས་བྱང་ཆུབ་ཏུ་ཡང་སྨོན་ལམ་འདེབས།",
    "d127:432": "།དེས་ནི་སངས་རྒྱས་ཤེས་ཤིང་སངས་རྒྱས་མཐོང་། །སངས་རྒྱས་ཆོས་ཉིད་ལ་ཡང་སོ་སོར་རྟོག །ཏིང་འཛིན་འདི་ལ་རབ་ཏུ་གནས་བྱས་ནས།",
    "d127:433": "།མཐུ་ཆེན་སངས་རྒྱས་ལ་ནི་ཕྱག་ཀྱང་འཚལ།",
    "d127:434": "།ལུས་དང་ངག་དང་ཡིད་རབ་དང་བ་ཡིས།",
    "d127:435": "།རྟག་ཏུ་སངས་རྒྱས་དག་གི་བསྔགས་པ་བརྗོད།",
    "d127:436": "།དེ་ལྟར་དེས་ནི་སེམས་ཀྱི་རྒྱུད་བསྒོམས་པས།",
    "d127:437": "།ཉིན་མཚན་དུ་ཡང་འཇིག་རྟེན་མགོན་པོ་མཐོང་། །ནམ་ཞིག་དེ་ནི་ན་ཞིང་མི་བདེ་ནས།",
    "d127:438": "།ཤི་ལ་ཐུག་པའི་སྡུག་བསྔལ་ཚོར་བྱུང་ན།",
    "d127:439": "།སངས་རྒྱས་ལ་ནི་དྲན་པ་མི་ཉམས་ཏེ།",
    "d127:440": "།སྡུག་བསྔལ་ཚོར་བས་འཕྲོགས་པར་ཡོང་མི་འགྱུར།",
    "d127:441": "།དེ་ལྟར་དེ་དག་ཡེ་ཤེས་རྣམ་བརྟགས་པས།",
    "d127:442": "།འོངས་དང་མ་འོངས་ཆོས་རྣམས་སྟོང་པར་ཤེས།",
    "d127:443": "།དེ་འདྲའི་ཆོས་ཀྱི་ཚུལ་ལ་དེ་གནས་པ།",
    "d127:444": "།སྤྱོད་པ་ཡོངས་སུ་སྤྱོད་པས་སེམས་མི་སྐྱོ།",
    "d127:445": "།དེ་ཕྱིར་ཕན་ཡོན་འདི་དག་ཐོས་ནས་ནི།",
    "d127:446": "།མཚུངས་མེད་བྱང་ཆུབ་ལ་ཡང་མོས་པ་སྐྱེད།",
    "d127:447": "།བདེ་གཤེགས་དམ་པ་མཐོང་བ་རྙེད་དཀའ་ཡིས།",
    "d127:448": "།ཕྱི་མའི་དུས་ན་འགྱོད་པ་སྐྱེས་ས་རེ།",
    "d127:449": "།ངས་ནི་རབ་ཏུ་བཟང་བའི་ཆོས་བཤད་ཀྱང་།",
    "d127:450": "།ཁྱེད་ཀྱིས་ཐོས་ནས་ཡང་དག་མ་སྤྱད་ན།",
    "d127:451": "།ནད་པ་སྨན་གྱི་རྒྱལ་བ་ཐོགས་པ་དག །བདག་གི་ནད་ནི་གསོ་བར་མི་ནུས་བཞིན།",
    "d127:452": "།དེ་ཕྱིར་མཁས་པ་ཤིན་ཏུ་རྟོགས་པ་དག །རྟག་ཏུ་ཏིང་འཛིན་འདི་ནི་འདོད་པ་ཡིས།",
    "d127:453": "།ཚུལ་ཁྲིམས་ཐོས་པ་གཏོང་བ་བསྙེན་བྱས་ན།",
    "d127:454": "།ཏིང་འཛིན་འདི་ནི་རྙེད་པར་ཡོང་མི་དཀའ།",
    "d127:455": "།ཏིང་ངེ་འཛིན་གྱི་ལེའུ་སྟེ་བཞི་པའོ།། །།",
    "d127:456": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན། བྱང་ཆུབ་སེམས་དཔའ་སེམས་དཔའ་ཆེན་པོས་ཏིང་ངེ་འཛིན་འདི་འདོད་ཅིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་མགོ་དང་གོས་ལ་མེ་འབར་བ་ལྟ་བུའི་སེམས་ཀྱིས་ཕ་དང་མ་དང་བུ་དང་བུ་མོ་དང་ཉེ་དུ་དང་སྣག་གི་གཉེན་མཚམས་དང་གཉེན་དང་རྩ་ལག་དང་ཆུང་མ་ལ་སོགས་པ་མེ་བཞིན་དུ་སྤངས་ལ་རྒྱལ་སྲིད་ཀྱི་བདེ་བ་ཐམས་ཅད་མཆིལ་མའི་ཐལ་བ་བཞིན་དུ་བོར་ཏེ། དགོན་པ་ལ་མངོན་དུ་ཕྱོགས་ཤིང་ཁྱིམ་གྱི་གནས་ནས་མངོན་པར་འབྱུང་བར་བྱའོ།",
    "d127:457": "།དེ་ཅིའི་ཕྱིར་ཞེ་ན།",
    "d127:458": "གཞོན་ནུ་དགོན་པ་ལ་མངོན་དུ་ཕྱོགས་ཤིང་ཁྱིམ་གྱི་གནས་ནས་མངོན་པར་འབྱུང་བའི་བྱང་ཆུབ་སེམས་དཔའ་སེམས་དཔའ་ཆེན་པོས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་རྙེད་པར་དཀའ་བ་མ་ཡིན་ན་ཏིང་ངེ་འཛིན་འདི་ལྟ་ཅི་སྨོས་ཏེ།",
    "d127:459": "གཞོན་ནུ་དེ་ལྟ་བས་ན་བུ་དང་མཛའ་བོ་དང་། ཉེ་དུ་དང་སྣག་གི་གཉེན་མཚམས་དང་གཉེན་དང་རྩ་ལག་དང་ཆུང་མ་ལ་སོགས་པ་མེ་བཞིན་དུ་སྤངས་ལ་རྒྱལ་སྲིད་ཀྱི་བདེ་བ་ཐམས་ཅད་མཆིལ་མའི་ཐལ་བ་བཞིན་དུ་བོར་ཏེ། དགོན་པ་ལ་མངོན་དུ་ཕྱོགས་ཤིང་། ཁྱིམ་གྱི་གནས་ནས་མངོན་པར་འབྱུང་བར་བྱའོ་ཞེས་གཞོན་ནུ་ཁྱོད་ཀྱིས་དེ་ལྟར་རྟག་ཏུ་བསླབ་པར་བྱའོ།",
    "d127:460": "།གཞོན་ནུ་དེ་ལྟ་བས་ན་རྣམ་གྲངས་འདིས་ཀྱང་ཁྱོད་ཀྱིས་འདི་ལྟར་རིག་པར་བྱ་སྟེ།",
    "d127:461": "གཞོན་ནུ་སྔོན་བྱུང་བ་འདས་པའི་དུས་ན་བསྐལ་པ་གྲངས་མེད་པ་བས་ཀྱང་ཆེས་གྲངས་མེད་པ། རྒྱ་ཆེ་བ། དཔག་ཏུ་མེད་པ། བསམ་གྱིས་མི་ཁྱབ་པ་གཞལ་དུ་མེད་པར་གྱུར་པ་དེའི་ཚེ་དེའི་དུས་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་ཞེས་བྱ་བ་རིག་པ་དང་ཞབས་སུ་ལྡན་པ།",
    "d127:462": "བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ་ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་འཇིག་རྟེན་དུ་བྱུང་ངོ་། །གཞོན་ནུ་དེའི་ཚེ་དེའི་དུས་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་དེའི་ཉན་ཐོས་འདུས་པ་དང་པོ་ནི་ཐམས་ཅད་ཀྱང་དགྲ་བཅོམ་པ་ཤ་སྟག་བྱེ་བ་ཕྲག་བརྒྱད་ཅུ་བྱུང་ངོ་།",
    "d127:463": "།ཉན་ཐོས་འདུས་པ་གཉིས་པ་ནི་དགྲ་བཅོམ་པ་བྱེ་བ་ཕྲག་བདུན་ཅུ་བྱུང་ངོ་།",
    "d127:464": "།འདུས་པ་གསུམ་པ་ནི་དགྲ་བཅོམ་པ་བྱེ་བ་ཕྲག་དྲུག་ཅུ་བྱུང་ངོ་།",
    "d127:465": "།བྱང་ཆུབ་སེམས་དཔའ་སེམས་དཔའ་ཆེན་པོ་དམ་པའི་ཆོས་ཡོངས་སུ་འཛིན་པ་ཡང་དཔག་ཏུ་མེད་པ་དག་བྱུང་ངོ་།",
    "d127:466": "།གཞོན་ནུ་དེའི་ཚེ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་དེའི་ཚེའི་ཚད་ནི་ལོ་བཞི་ཁྲིར་གྱུར་ཏོ།",
    "d127:467": "།འཛམ་བུའི་གླིང་འདི་ཡང་འབྱོར་པ་རྒྱས་པ་བདེ་བ། ལོ་ལེགས་པ། ཉམས་དགའ་བ། སྐྱེ་བོ་དང་མི་མང་པོས་གང་བར་གྱུར་ཏོ།",
    "d127:468": "།འཛམ་བུའི་གླིང་འདི་ན་རྒྱལ་པོ་སྟོབས་བརྟན་དང་། སྟོབས་ཆེན་ཞེས་བྱ་བ་གཉིས་ཡོད་དེ།",
    "d127:469": "དེ་ལ་གཅིག་ནི་འཛམ་བུའི་གླིང་འབྱོར་པ། རྒྱས་པ་བདེ་བ་ལོ་ལེགས་པ། ཉམས་དགའ་བ། སྐྱེ་བོ་དང་མི་མང་པོས་གང་བའི་ཕྱེད་ལ་དབང་ངོ་།",
    "d127:470": "།ཅིག་ཤོས་ཀྱང་དེའི་ཕྱེད་ལ་དབང་ངོ་།",
    "d127:471": "།གཞོན་ནུ་དེའི་ཚེ་དེའི་དུས་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་དེ་རྒྱལ་པོ་སྟོབས་ཆེན་གྱི་རྣམ་པར་རྒྱལ་བའི་སར་བྱུང་སྟེ།",
    "d127:472": "གཞོན་ནུ་དེ་ལྟར་རྒྱལ་པོ་སྟོབས་ཆེན་གྱིས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་དེ་བྱང་ཆུབ་སེམས་དཔའི་དགེ་འདུན་དང་དགེ་སློང་གི་དགེ་འདུན་དང་བཅས་པ་ལ་ན་བཟའ་དང་བསོད་སྙོམས་དང་། སྙུན་གསོས་ཀྱི་སྨན་དང་ཡོ་བྱད་བརྟགས་པ་ཀུན་དུ་སྤྱད་པར་རུང་བ། ཁ་ན་མ་ཐོ་བ་མེད་པ་ལ་ལོ་བརྒྱ་སྟོང་ཚང་བར་སྤྱན་དྲངས་སོ།",
    "d127:473": "།གཞོན་ནུ་དེའི་ཚེ་དེའི་དུས་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་དེ་བྱང་ཆུབ་སེམས་དཔའི་དགེ་འདུན་དང་བཅས་པ་ཉན་ཐོས་ཀྱི་དགེ་འདུན་དང་བཅས་པ་རྙེད་པ་དང་བཀུར་སྟི་དང་གྲགས་པ་ཆེ་བར་གྱུར་ཏོ།",
    "d127:474": "།བྲམ་ཟེ་དང་ཁྱིམ་བདག་དད་པ་དག་གིས་ཀྱང་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་བྱང་ཆུབ་སེམས་དཔའི་དགེ་འདུན་དང་བཅས། ཉན་ཐོས་ཀྱི་དགེ་འདུན་དང་བཅས་པ་ལ་རྙེད་པ་དང་བཀུར་སྟི་ཆེར་བྱས་སོ།",
    "d127:475": "།བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་ལ་བྲམ་ཟེ་དང་ཁྱིམ་བདག་དེ་དག་གིས་ཀྱང་འདི་ལྟ་སྟེ། རྒྱལ་པོ་སྟོབས་ཆེན་གྱི་རྗེས་སུ་སློབ་ཅིང་འཇིག་རྟེན་གྱི་ཟང་ཟིང་གི་མཆོད་པས་རྙེད་པ་དང་བཀུར་སྟི་བྱ་བའི་ཕྱིར་བརྩོན་པར་གྱུར་ཏོ།",
    "d127:476": "།གཞོན་ནུ་དེ་ལྟ་བས་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་འདི་སྙམ་དུ་གྱུར་ཏེ།",
    "d127:477": "ཀྱེ་མའོ་སེམས་ཅན་འདི་དག་ནི་ཚུལ་ཁྲིམས་དང་གསོ་སྦྱོང་ཡང་དག་པར་བླང་བ་དང་དེ་བཞིན་གཤེགས་པ་རྣམས་ཀྱི་དྲུང་དུ་ཉེ་བར་འགྲོ་བ་དང་། དེ་བཞིན་གཤེགས་པ་ལ་བསྙེན་བཀུར་བྱ་བ་དང་། ཚངས་པར་སྤྱོད་པ་ལ་གནས་པ་དང་རབ་ཏུ་བྱུང་ཞིང་བསྙེན་པར་རྫོགས་པ་དགེ་སློང་གི་དངོས་པོར་འགྱུར་བ་ལས་ཡོངས་སུ་ཉམས་པར་འགྱུར་ཏེ།",
    "d127:478": "སེམས་ཅན་འདི་དག་ནི་དེའི་འོག་ཏུ་བདེ་བ་ལ་ལྷུར་བྱེད་པར་འགྱུར་རོ།",
    "d127:479": "།དེ་ཅིའི་ཕྱིར་ཞེ་ན།",
    "d127:480": "དེ་ནི་འདི་ལྟར་དེའི་འོག་ཏུ་བདེ་བ་ནི་འདི་ལྟ་སྟེ། འཇིག་རྟེན་གྱི་ཟང་ཟིང་གི་མཆོད་པ་ནི་འདི་ཡིན་ཏེ། སེམས་ཅན་འདི་དག་ནི་འདི་ལྟ་སྟེ།",
    "d127:481": "མཐོ་རིས་ཀྱི་འཇིག་རྟེན་ལ་དམིགས་ཤིང་ཚེ་འདི་ལྷུར་བྱེད་པ།",
    "d127:482": "ཚེ་ཕྱི་མ་ལྷུར་མི་བྱེད་པ་སྟེ།",
    "d127:483": "དགེ་བའི་རྩ་བ་ཤིན་ཏུ་མཐར་གཏུགས་པའི་ཕྱིར་ནི་མ་ཡིན་ནོ།",
    "d127:484": "།གཞོན་ནུ་དེ་ལ་དགེ་བའི་རྩ་བ་ཤིན་ཏུ་མཐར་གཏུགས་པ་གང་ཞེ་ན། འདི་ལྟ་སྟེ།",
    "d127:485": "ཤིན་ཏུ་རྣམ་པར་དག་པ་དང་ཚངས་པར་སྤྱོད་པ་ལ་ཤིན་ཏུ་གནས་པ་དང་ཤིན་ཏུ་མཐར་ཕྱིན་པ་དང་ཤིན་ཏུ་མཐར་གཏུགས་པའོ།",
    "d127:486": "།ངས་སེམས་ཅན་དེ་དག་ལ་ཅི་ནས་ཀྱང་བླ་ན་མེད་པའི་ཆོས་ཀྱི་མཆོད་པ་དང་ཆོས་ཀྱི་ནན་ཏན་གྱིས་དེ་བཞིན་གཤེགས་པ་ལ་མཆོད་པར་འགྱུར་བ་དེ་ལྟ་དེ་ལྟར་ཆོས་བཤད་པར་བྱའོ་སྙམ་མོ།",
    "d127:487": "།གཞོན་ནུ་དེ་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་གྱིས་དེའི་ཚེ་རྒྱལ་པོ་སྟོབས་ཆེན་དང་བྲམ་ཟེ་དང་ཁྱིམ་བདག་དེ་དག་སྐྱོ་བར་བྱ་བར་དགོངས་པས་ཚིགས་སུ་བཅད་པ་འདི་དག་གསུངས་སོ།",
    "d127:488": "།སྦྱིན་པ་རབ་བྱིན་གཅིག་ལ་གཅིག་བསྟེན་པ།",
    "d127:489": "།དེ་དག་ཕན་ཚུན་རི་མོར་བྱེད་མི་འགྱུར།",
    "d127:490": "།མཁས་པ་བག་ཆགས་རབ་ཏུ་སྤངས་པ་ཡི།",
    "d127:491": "།སངས་རྒྱས་དག་གིས་བསྟེན་པ་དེ་མི་བསྔགས།",
    "d127:492": "།གང་དག་སྲོགས་ཆགས་ཕན་ཕྱིར་ཆོས་སྟོན་པ། །དེ་འདྲའི་མི་དེས་ཤིན་ཏུ་བསྟེན་པ་ཡིན།",
    "d127:493": "།དེ་དག་གཅིག་ལ་གཅིག་ཀྱང་མི་ཕྱེད་མཛའ།",
    "d127:494": "།བྱེ་བ་སྙེད་ཀྱི་བདུད་ཀྱིས་དབྱེ་མི་ནུས།",
    "d127:495": "།འཇིག་རྟེན་ཟང་ཟིང་དག་གིས་སྟེན་པའི་མི།",
    "d127:496": "།དེ་དག་ཚེ་འདིའི་དོན་དུ་ཀུན་འགྱུར་གྱི།",
    "d127:497": "།ཟང་ཟིང་མེད་པའི་ཆོས་ལ་བསྟེན་པ་ནི།",
    "d127:498": "།མི་དག་གི་ཡང་རབ་ཏུ་དོན་ཆེར་འགྱུར།",
    "d127:499": "།ཟང་ཟིང་མེད་པའི་སེམས་ནི་ཉེར་བཞག་སྟེ།",
    "d127:500": "།ཟང་ཟིང་མེད་པའི་ཆོས་རྣམས་རབ་བཤད་ལ།",
    "d127:501": "།གང་དག་ཟང་ཟིང་མེད་པའི་དགའ་ལྡན་པ།",
    "d127:502": "།དེ་འདྲ་དེ་དག་མྱུར་དུ་སངས་རྒྱས་འགྱུར།",
    "d127:503": "།འདོད་པ་དག་ལ་རབ་ཏུ་སྟེན་བྱེད་ཅིང་།",
    "d127:504": "།བུ་དང་ཆུང་མ་ལ་ཡང་སྲིད་བསྐྱེད་ནས།",
    "d127:505": "།ཁྱིམ་གནས་སྨད་པ་ཉིད་ལ་སྟེན་བྱེད་ན།",
    "d127:506": "།བླ་མེད་བྱང་ཆུབ་མཆོག་དེས་ཡོང་མི་འཐོབ།",
    "d127:507": "།སུ་དག་མེ་མུར་བཞིན་དུ་འདོད་སྤོང་ཞིང་།",
    "d127:508": "།བུ་དང་ཆུང་མ་ལ་ཡང་སྲིད་སྤངས་ནས། །སྐྲག་ཅིང་དངངས་པས་ཁྱིམ་ནས་མངོན་བྱུང་བ།",
    "d127:509": "།དེ་དག་བྱང་ཆུབ་མཆོག་འདི་རྙེད་མི་དཀའ། །གང་དག་ཁྱིམ་གྱི་དབུས་ན་འདུག་བཞིན་དུ། །བྱང་ཆུབ་དམ་པ་མཆོག་འདི་ཐོབ་པ་ནི། །དེ་འདྲའི་སངས་རྒྱས་གང་ཡང་སྔོན་མ་བྱུང་། །མ་བྱོན་པ་དང་ད་ལྟར་བཞུགས་པའང་མེད།",
    "d127:510": "།རྒྱལ་སྲིད་མཆིལ་མ་བཞིན་དུ་རབ་སྤངས་ལ།",
    "d127:511": "།དབེན་པ་འདོད་པས་དགོན་པར་གནས་པར་གྱིས།",
    "d127:512": "།ཉོན་མོངས་རབ་སྤངས་བདུད་ཀྱང་རྣམ་བཅོམ་ན།",
    "d127:513": "།བྱང་ཆུབ་རྡུལ་མེད་འདུས་མ་བྱས་པ་རྟོགས། །སངས་རྒྱས་དཔའ་བོ་གང་གཱའི་བྱེ་མ་སྙེད། །བསྐལ་པ་བྱེ་མང་རིམ་གྲོ་སུས་བྱས་པས།",
    "d127:514": "།གང་ཞིག་ཡོངས་སུ་སྐྱོ་བའི་ཡིད་ཀྱིས་ནི། །ཁྱིམ་ནས་མངོན་པར་བྱུང་ན་འདི་མཆོག་འགྱུར།",
    "d127:515": "།ཇི་ལྟར་རབ་ཏུ་བྱུང་ནས་ཆོས་སྤྱོད་པ།",
    "d127:516": "།དེ་ལྟར་ཟས་དང་སྐོམ་དང་ཆོས་གོས་དང་། །མེ་ཏོག་དང་ནི་སྤོས་དང་བྱུག་པ་ཡིས། །མི་མཆོག་རྒྱལ་བ་རིམ་གྲོ་བྱས་མ་ཡིན།",
    "d127:517": "།སུ་དག་བྱང་ཆུབ་ཏུ་ཡང་འདོད་མོས་ཤིང་།",
    "d127:518": "།སེམས་ཅན་དོན་ཕྱིར་འདུས་བྱས་ཡོངས་སྐྱོ་ནས།",
    "d127:519": "།དགོན་པར་བལྟས་ཏེ་གོམ་པ་བདུན་བོར་ན།",
    "d127:520": "།དེ་བས་བསོད་ནམས་འདི་ནི་ཁྱད་པར་འཕགས།",
    "d127:521": "།དེ་ནས་གཞོན་ནུ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་གྱིས་ཁྱིམ་ནས་མངོན་པར་འབྱུང་བ་དང་ལྡན་པའི་གཏམ་བརྗོད་པ་དེ་ལྟ་བུ་རྒྱལ་པོ་སྟོབས་ཆེན་གྱིས་ཐོས་སོ།",
    "d127:522": "།ཐོས་ནས་ཀྱང་ཇི་ལྟར་བདག་གིས་བཅོམ་ལྡན་འདས་ཀྱིས་བཤད་པའི་དོན་ཤེས་པ་ལྟར་ན་བཅོམ་ལྡན་འདས་ནི་སྦྱིན་པའི་ཕ་རོལ་ཏུ་ཕྱིན་པའི་བསྔགས་པ་མི་བརྗོད་ཀྱི་བཅོམ་ལྡན་འདས་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཤིན་ཏུ་མཐར་གཏུགས་པའི་བསྔགས་པ་བརྗོད་དེ། བཅོམ་ལྡན་འདས་ཀྱིས་ཤིན་ཏུ་རྣམ་པར་དག་པ་དང་ཚངས་པར་སྤྱོད་པ་ལ་ཤིན་ཏུ་གནས་པ་དང་ཤིན་ཏུ་ཡོངས་སུ་མྱ་ངན་ལས་འདས་པ་བསྔགས་སོ་ཞེས་བསམས་ནས་དེ་འདི་སྙམ་དུ་ཁྱིམ་ན་གནས་པས་བླ་ན་མེད་པའི་ཆོས་ཀྱི་ནན་ཏན་སྒྲུབ་པའམ། དོན་རྗེས་སུ་ཐོབ་པར་འགྱུར་བ་འདི་ནི་སླ་བ་མ་ཡིན་ཏེ།",
    "d127:523": "བླ་ན་མེད་པའི་ཆོས་ཀྱི་ནན་ཏན་ལས་བདག་ཡོངས་སུ་ཉམས་པར་འགྱུར་གྱིས།",
    "d127:524": "བདག་ནི་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ་སྙམ་མོ།",
    "d127:525": "།གཞོན་ནུ་དེ་ནས་རྒྱལ་པོ་སྟོབས་ཆེན་བྲམ་ཟེ་དང་ཁྱིམ་བདག་བརྒྱད་ཁྲིས་བསྐོར་ཅིང་མདུན་དུ་བདར་ཏེ། དེ་དག་དང་ལྷན་ཅིག་ཏུ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་ག་ལ་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས། བཅོམ་ལྡན་འདས་ལ་ལན་གསུམ་བསྐོར་བ་བྱས་ཏེ་ཕྱོགས་གཅིག་ཏུ་འདུག་གོ།",
    "d127:526": "།དེ་ནས་གཞོན་ནུ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེས་རྒྱལ་པོ་སྟོབས་ཆེན་གྱི་ལྷག་པའི་བསམ་པ་མཁྱེན་ནས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་བཤད་དོ།",
    "d127:527": "།དེ་ནས་གཞོན་ནུ་རྒྱལ་པོ་སྟོབས་ཆེན་ཏིང་ངེ་འཛིན་འདི་ཐོས་ནས་དགའ་བ་དང་མགུ་བ་དང་རངས་པ་དང་རབ་ཏུ་མོས་པ་དང་ཡིད་བདེ་བ་སྐྱེས་ནས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་ཡང་དག་པར་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་བར་གྱུར་ཏོ།",
    "d127:528": "།དེ་དེ་ལྟར་རབ་ཏུ་བྱུང་ནས་ཏིང་ངེ་འཛིན་འདི་བཟུང་སྟེ་བཟུང་ཞིང་ཀུན་ཆུབ་པར་བྱས།",
    "d127:529": "བཅངས་ཤིང་བཀླགས་ནས་བསྒོམ་པའི་རྣལ་འབྱོར་ལ་རྗེས་སུ་བརྩོན་པར་གནས་པར་གྱུར་ཏོ།",
    "d127:530": "།དེ་དགེ་བའི་རྩ་བ་དེ་ཉིད་ཀྱིས་བསྐལ་པ་བྱེ་བ་ཕྲག་བཅུའི་བར་དུ་ནམ་ཡང་ངན་འགྲོ་ལོག་པར་ལྟུང་བར་མ་སོང་སྟེ།",
    "d127:531": "སངས་རྒྱས་བྱེ་བ་ཕྲག་ཉི་ཤུ་ལ་བསྙེན་བཀུར་བྱས་ཤིང་དེ་བཞིན་གཤེགས་པ་དེ་དག་ཐམས་ཅད་ལས་ཀྱང་ཏིང་ངེ་འཛིན་འདི་ཐོས་སོ། །སངས་རྒྱས་དེ་དག་ལས་ཐོས་ནས་དེས་བཟུང་སྟེ།",
    "d127:532": "ཀུན་ཆུབ་པར་བྱས། བཅངས་ཤིང་བཀླགས་ནས་བསྒོམ་པའི་རྣལ་འབྱོར་ལ་རྗེས་སུ་བརྩོན་པར་གནས་སོ།",
    "d127:533": "།དེ་དེའི་འོག་ཏུ་དགེ་བའི་རྩ་བ་དེ་ཉིད་ཀྱིས་བསྐལ་པ་བྱེ་བ་ཕྲག་བཅུ་འདས་པ་དང་། བསྐལ་པ་འབུམ་ཚང་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པར་གྱུར་ཏེ།",
    "d127:534": "དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་དཔའ་བ་ཞེས་བྱ་བར་གྱུར་ནས་དེས་སེམས་ཅན་དཔག་ཏུ་མེད་པ་རྣམས་ཀྱི་དོན་བྱས་ཏེ། ཕྱིས་སངས་རྒྱས་ཀྱི་མྱ་ངན་ལས་འདའ་བས་ཡོངས་སུ་མྱ་ངན་ལས་འདས་པར་གྱུར་ཏོ།",
    "d127:535": "།གཞོན་ནུ་དེ་ནས་སྲོག་ཆགས་བརྒྱ་སྟོང་ཕྲག་བརྒྱད་ཅུ་རྒྱལ་པོ་སྟོབས་ཆེན་དང་ལྷན་ཅིག་ཏུ་བཅོམ་ལྡན་འདས་དེ་བཞིན་གཤེགས་པ་དབྱངས་བྱིན་གྱི་དྲུང་དུ་འོངས་པ་དེ་དག་ཐམས་ཅད་ཀྱིས་ཀྱང་ཏིང་ངེ་འཛིན་འདི་ཐོས་ནས་དགའ་མགུ་ཡི་རངས་ཤིང་རབ་ཏུ་དགའ་སྟེ།",
    "d127:536": "དགའ་བ་དང་ཡིད་བདེ་བ་སྐྱེས་ནས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་ཡང་དག་པར་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་བར་གྱུར་ཏོ།",
    "d127:537": "།དེ་ལྟར་དེ་དག་ཀྱང་རབ་ཏུ་བྱུང་ནས་ཏིང་ངེ་འཛིན་འདི་བཟུང་སྟེ།",
    "d127:538": "ཀུན་ཆུབ་པར་བྱས། བཅངས་ཤིང་བཀླགས་ནས་བསྒོམ་པའི་རྣལ་འབྱོར་ལ་རྗེས་སུ་བརྩོན་པར་གནས་སོ།",
    "d127:539": "།དགེ་བའི་རྩ་བ་དེ་ཉིད་ཀྱིས་དེ་དག་བསྐལ་པ་བྱེ་བ་ཕྲག་ཉི་ཤུའི་བར་དུ་ནམ་ཡང་ངན་འགྲོ་ལོག་པར་ལྟུང་བར་མ་སོང་སྟེ།",
    "d127:540": "བསྐལ་པ་ཐམས་ཅད་ལ་ཡང་སངས་རྒྱས་བྱེ་བ་རྣམས་མཉེས་པར་བྱས་ནས། དེ་བཞིན་གཤེགས་པ་དེ་དག་ཐམས་ཅད་ལས་ཏིང་ངེ་འཛིན་འདི་ཐོས་ནས་ཏིང་ངེ་འཛིན་འདི་བཟུང་སྟེ།",
    "d127:541": "ཀུན་ཆུབ་པར་བྱས་བཅངས་ཤིང་བཀླགས་ནས་བསྒོམ་པའི་རྣལ་འབྱོར་ལ་རྗེས་སུ་བརྩོན་པར་གནས་ཏེ།",
    "d127:542": "སྔོན་གྱི་དགེ་བའི་རྩ་བ་དེ་ཉིད་ཀྱིས་བསྐལ་པ་བྱེ་བ་ཕྲག་ཉི་ཤུ་འདས་པ་དང་། དེའི་འོག་ཏུ་བསྐལ་པ་འབུམ་ཚང་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ།",
    "d127:543": "དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཚན་དཔའ་བརྟན་ཞེས་བྱ་བ་ཤ་སྟག་འཇིག་རྟེན་དུ་བྱུང་སྟེ།",
    "d127:544": "དེ་དག་གིས་ཀྱང་སེམས་ཅན་དཔག་ཏུ་མེད་པ་ཡོངས་སུ་སྨིན་པར་བྱས་ཤིང་། དེ་དག་གི་དོན་བྱས་ནས་དེའི་འོག་ཏུ་སངས་རྒྱས་ཀྱི་མྱ་ངན་ལས་འདའ་བས་ཡོངས་སུ་མྱ་ངན་ལས་འདས་པར་གྱུར་ཏོ།",
    "d127:545": "།གཞོན་ནུ་དེ་ལྟ་བས་ན་རྣམ་གྲངས་འདི་ཉིད་ཀྱིས་འདི་ལྟར་ཏིང་ངེ་འཛིན་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་གཅེས་སྤྲས་བྱེད་པ་ཡིན་ཏེ།",
    "d127:546": "ཐམས་ཅད་མཁྱེན་པའི་ཡེ་ཤེས་བླ་ན་མེད་པ་སྡུད་པ་ཡིན་པར་རིག་པར་བྱའོ།",
    "d127:547": "།དེ་ནས་དེའི་ཚེ་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་སྔོན་བྱུང་བའི་ལེའུ་འདི་ཉིད་རྒྱས་པར་ཚིགས་སུ་བཅད་པའི་དབྱངས་ཀྱིས་རྒྱ་ཆེར་ཡང་དག་པར་རབ་ཏུ་བསྟན་ཏོ།",
    "d127:548": "།ངས་དྲན་བསམ་གྱིས་མི་ཁྱབ་བསྐལ་པ་ན།",
    "d127:549": "།འདས་པའི་དུས་ན་མི་ཡི་གཙོ་བོ་ནི། །དྲང་སྲོང་ཆེན་པོ་འཇིག་རྟེན་དོན་མཛད་བྱུང་།",
    "d127:550": "།དེ་ཡི་མཚན་ནི་དབྱངས་ཀྱི་བྱིན་ཞེས་བྱ། །བྱེ་བྲག་བརྒྱད་ཅུར་ཡོངས་སུ་ཚང་བ་ཡི།",
    "d127:551": "།དེ་ཡི་ཉན་ཐོས་འཁོར་མང་དང་པོ་བྱུང་།",
    "d127:552": "།གཉིས་པ་བྱེ་བ་བདུན་ཅུར་ཚང་བ་བྱུང་།",
    "d127:553": "།གསུམ་པ་དགྲ་བཅོམ་བྱེ་བ་དྲུག་ཅུ་ཡོད།",
    "d127:554": "།ཀུན་ཀྱང་ཟག་པ་ཟད་ཅིང་ཉོན་མོངས་མེད།",
    "d127:555": "།ཐམས་ཅད་རྫུ་འཕྲུལ་སྟོབས་ཀྱིས་ཕ་རོལ་ཕྱིན།",
    "d127:556": "།ཚེ་ཚད་ལོ་ནི་སྟོང་ཕྲག་བཞི་བཅུ་སྟེ།",
    "d127:557": "།ཞིང་ཡང་ཡོངས་སུ་དག་ཅིང་མཛེས་པར་གྱུར།",
    "d127:558": "།སྐྱོབ་པ་དེ་ཡི་བྱང་ཆུབ་སེམས་དཔའ་གང་བྱུང་བ།",
    "d127:559": "།དཔག་མེད་དེ་དག་གཞན་ཕན་དབང་བསྐུར་ཐོབ།",
    "d127:560": "།དབང་དང་ས་ལ་རབ་ཏུ་གནས་པ་སྟེ།",
    "d127:561": "།ཤིང་མཆོག་དྲུང་དུ་བྱང་ཆུབ་འཚང་རྒྱར་ཉེ།",
    "d127:562": "།འཛམ་བུའི་གླིང་འདིར་རྒྱལ་པོ་བྱུང་བ་ནི།",
    "d127:563": "།སྟོབས་བརྟན་དང་ནི་སྟོབས་ཆེན་ཞེས་བྱ་བ།",
    "d127:564": "།གཅིག་ནི་དེ་ཡི་ཕྱེད་དབང་རྒྱལ་པོ་བྱེད།",
    "d127:565": "།ཅིག་ཤོས་ཕྱེད་ལ་དབང་བའི་རྒྱལ་པོར་གྱུར། །རྒྱལ་པོ་སྟོབས་ཆེན་རྣམ་པར་རྒྱལ་བའི་སར།",
    "d127:566": "།ལྷ་དང་མིས་མཆོད་སངས་རྒྱས་བྱུང་བར་གྱུར།",
    "d127:567": "།བདེ་བར་གཤེགས་ལ་རྒྱལ་པོ་དད་རྙེད་ནས།",
    "d127:568": "།ལོ་གྲངས་སྟོང་དུ་ཚང་བར་བསྙེན་བཀུར་བྱས།",
    "d127:569": "།སེམས་ཅན་གཞན་མང་དེ་ཡི་རྗེས་སློབ་པས།",
    "d127:570": "།དེ་བཞིན་གཤེགས་པ་ལ་ཡང་བཀུར་སྟི་བྱེད།",
    "d127:571": "།འཇིག་རྟེན་ཟང་ཟིང་གིས་ཏེ་ཆོས་ཀྱིས་མིན།",
    "d127:572": "།ཉན་ཐོས་བཅས་པ་རྙེད་པ་མང་བར་གྱུར།",
    "d127:573": "།སྐྱེས་བུ་དམ་པའི་སེམས་ནི་འདི་སྙམ་སྟེ།",
    "d127:574": "།ཅི་ནས་འདི་ཀུན་འདོད་པ་རབ་སྤངས་ནས།",
    "d127:575": "།ང་ཡི་བསྟན་པ་འདི་ལ་རབ་འབྱུང་བར།",
    "d127:576": "།ཆོས་འདོད་འདི་དག་ལ་ནི་ཆོས་བསྟན་སྙམ།",
    "d127:577": "།བདེ་བར་གཤེགས་པའི་སྦྱངས་ཆོས་བསླབ་པ་དང་། །ཁྱིམ་གནས་ཉེས་པ་སྡུག་བསྔལ་མཐའ་ཡས་དང་། །ཆོས་ལ་སྒྲུབ་པ་ཆོས་ཀྱི་མཆོད་ཡིན་ཞེས།",
    "d127:578": "།མི་མཆོག་དེས་ནི་ཚིགས་སུ་བཅད་པ་གསུངས། །ས་བདག་རྒྱལ་པོས་ཚིགས་བཅད་དེ་ཐོས་ནས།",
    "d127:579": "།མི་དབང་གཅིག་པུ་དབེན་སོང་བསམས་པ་ནི།",
    "d127:580": "།ཁྱིམ་ན་གནས་བཞིན་དུ་ཡང་ཐམས་ཅད་ཀྱིས།",
    "d127:581": "།ཆོས་ཀྱི་མཆོད་མཆོག་བྱ་བར་མི་ནུས་སྙམ།",
    "d127:582": "།མཆིལ་མ་བཞིན་དུ་རྒྱལ་སྲིད་དེས་བཏང་སྟེ།",
    "d127:583": "།སྲོག་ཆགས་སྟོང་ཕྲག་བརྒྱད་ཅུར་བཅས་པ་དག །རྒྱལ་བ་དེ་ཡི་དྲུང་དུ་ཉེར་འོངས་ཏེ།",
    "d127:584": "།ཞབས་ལ་ཕྱག་འཚལ་ནས་ནི་སྤྱན་སྔར་འདུག །རྒྱལ་བས་དེ་དག་གི་ཡང་བསམ་མཁྱེན་ནས།",
    "d127:585": "།ཏིང་འཛིན་ཞི་བ་བལྟ་དཀའ་འདི་བཤད་དེ།",
    "d127:586": "།དེ་དག་དགའ་ཞིང་རབ་མོས་བདེ་བས་ཚིམ།",
    "d127:587": "།མགུ་ཞིང་རངས་པས་དེ་ཚེ་རབ་ཏུ་བྱུང་།",
    "d127:588": "།དེ་དག་རབ་བྱུང་ཏིང་འཛིན་འདི་བཟུང་སྟེ།",
    "d127:589": "།བཅངས་ཤིང་བཀླགས་ཏེ་ཡོངས་སུ་ཆུབ་བྱས་ནས།",
    "d127:590": "།བསྐལ་པ་བྱེ་བ་ཉི་ཤུ་ཚང་བར་ནི།",
    "d127:591": "།ནམ་ཡང་ངན་འགྲོ་ལོག་ལྟུང་སོང་མ་གྱུར།",
    "d127:592": "།དེ་དག་ཐམས་ཅད་དགེ་བའི་རྩ་བ་དེས།",
    "d127:593": "།སངས་རྒྱས་བྱེ་བ་ཕྲག་སྟོང་ལེགས་པར་མཐོང་།",
    "d127:594": "།རྒྱལ་བ་དེ་དག་ཀུན་གྱི་བསྟན་པ་ལ།",
    "d127:595": "།དེ་དག་རབ་བྱུང་ཏིང་འཛིན་འདི་ལ་བསྒོམ།",
    "d127:596": "།དེ་དག་ཕྱི་མའི་དུས་ལ་སངས་རྒྱས་གྱུར།",
    "d127:597": "།མཐའ་ཡས་བརྩོན་པ་མིང་ནི་དཔའ་བརྟན་ཡིན།",
    "d127:598": "།སྲོག་ཆགས་བྱེ་བ་མང་པོའི་དོན་བྱས་ཏེ།",
    "d127:599": "།ཕྱི་མའི་དུས་ལ་མེ་བཞིན་མྱ་ངན་འདས།",
    "d127:600": "།སྔོན་ཚེ་རྒྱལ་པོ་སྟོབས་ཆེན་བྱུང་བ་ནི།",
    "d127:601": "།སངས་རྒྱས་ཡེ་ཤེས་དཔའ་བ་འཇིག་རྟེན་བྱུང་།",
    "d127:602": "།དེ་ཚེ་སྲོག་ཆགས་བྱེ་སྟོང་མང་པོ་རྣམས།",
    "d127:603": "།བྱང་ཆུབ་བཀོད་ནས་ཕྱི་དུས་མྱ་ངན་འདས།",
    "d127:604": "།དེ་ཕྱིར་སངས་རྒྱས་དག་གིས་བརྗོད་པ་ཡི། །མདོ་འདི་ཕྱི་དུས་ཐོས་ནས་གཟུང་བར་གྱིས།",
    "d127:605": "།འདི་ལྟ་བུ་ཡི་ཆོས་མཛོད་འདི་བཟུང་ན།",
    "d127:606": "།མི་ཡི་གཙོ་བོར་མྱུར་དུ་འགྲུབ་པར་འགྱུར།",
    "d127:607": "།དབྱངས་བྱིན་གྱི་ལེའུ་སྟེ་ལྔ་པའོ།། །།",
    "d127:608": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་འདི་འདོད་ཅིང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་ཏིང་ངེ་འཛིན་འདི་ཡོངས་སུ་སྦྱང་བར་བྱའོ།",
    "d127:609": "།གཞོན་ནུ་དེ་ལ་ཏིང་ངེ་འཛིན་ཡོངས་སུ་སྦྱང་བ་གང་ཞེ་ན།",
    "d127:610": "གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་སྙིང་རྗེ་ཆེན་པོ་ལ་ཞུགས་པའི་སེམས་ཀྱིས་དེ་བཞིན་གཤེགས་པ་བཞུགས་པའམ། །ཡོངས་སུ་མྱ་ངན་ལས་འདས་པ་རྣམས་ལ་འདི་ལྟ་སྟེ། ཆོས་གོས་དང་བསོད་སྙོམས་དང་མལ་ཆ་དང་ན་བའི་གསོས་སྨན་དང་ཡོ་བྱད་རྣམས་དང་མེ་ཏོག་དང་བདུག་པ་དང་སྤོས་དང་ཕྲེང་བ་དང་བྱུག་པ་དང་ཕྱེ་མ་དང་ན་བཟའ་དང་གདུགས་དང་རྒྱལ་མཚན་དང་རྣམ་པར་རྒྱལ་བའི་བ་དན་རྣམས་དང་རོལ་མོ་དང་སིལ་སྙན་རྣམས་ཀྱིས་མཆོད་པར་བྱ་བ་ལ་བརྩོན་པ་ཡིན་ཏེ།",
    "d127:611": "དགེ་བའི་རྩ་བ་དེ་ཡང་ཏིང་ངེ་འཛིན་ཐོབ་པར་ཡོངས་སུ་བསྔོའོ།",
    "d127:612": "།དེ་ཆོས་གང་ལ་ཡང་རེ་བའི་ཕྱིར་དེ་བཞིན་གཤེགས་པ་ལ་མཆོད་པར་མི་བྱེད་དེ། འདོད་པ་ལ་རེ་བ་མ་ཡིན། ལོངས་སྤྱོད་ལ་རེ་བ་མ་ཡིན། མཐོ་རིས་ལ་རེ་བ་མ་ཡིན། འཁོར་བ་ལ་རེ་བ་མ་ཡིན་གྱི་དེ་ནི་ཆོས་ལ་སེམས་པ་ཡིན་ནོ།",
    "d127:613": "།དེ་འདོད་ན་དེ་བཞིན་གཤེགས་པ་ཆོས་ཀྱི་སྐུར་ཡང་མི་དམིགས་ན་དེ་གཟུགས་ཀྱི་སྐུར་ལྟ་ག་ལ་ཞིག་དམིགས་པར་འགྱུར།",
    "d127:614": "གཞོན་ནུ་དེ་ལྟ་བས་ན་དེ་བཞིན་གཤེགས་པ་རྣམས་ལ་མཆོད་པ་དེ་ནི་འདི་ཡིན་ཏེ། འདི་ལྟ་སྟེ།",
    "d127:615": "དེ་བཞིན་གཤེགས་པ་མི་མཐོང་བ་དང་། བདག་ཉིད་མི་དམིགས་པ་དང་། ལས་ཀྱི་རྣམ་པར་སྨིན་པ་ལ་མི་རེ་བའོ།",
    "d127:616": "།གཞོན་ནུ་འཁོར་གསུམ་ཡོངས་སུ་དག་པའི་མཆོད་པ་འདིས་དེ་བཞིན་གཤེགས་པ་ལ་མཆོད་ན་ཏིང་ངེ་འཛིན་འདི་རབ་ཏུ་འཐོབ་ཅིང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་མྱུར་དུ་མངོན་པར་རྫོགས་པར་འཚང་རྒྱའོ།",
    "d127:617": "།དེ་ནས་དེའི་ཚེ་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་ཏིང་ངེ་འཛིན་ཡོངས་སུ་སྦྱང་བ་བསྟན་པ་འདི་རྒྱས་པར་ཚིགས་སུ་བཅད་པའི་དབྱངས་ཀྱིས་རྒྱ་ཆེར་ཡང་དག་པར་རབ་ཏུ་བསྟན་ཏོ།",
    "d127:618": "།ཡེ་ཤེས་མཐའ་ཡས་པ་ལ་སྤོས་ཕུལ་བས།",
    "d127:619": "།སྐྱེས་བུ་རྣམས་ཀྱི་དྲི་ཡང་མཐའ་ཡས་འགྱུར།",
    "d127:620": "།བསྐལ་པ་བྱེ་བར་ངན་འགྲོར་དེ་མི་འགྲོ །དེ་དག་དྲི་བསུང་ང་བར་ཡོང་མི་འགྱུར།",
    "d127:621": "།དེ་དག་བསྐལ་པ་བྱེ་བར་སྤྱད་སྤྱོད་ཅིང་།",
    "d127:622": "།སངས་རྒྱས་བྱེ་བ་སྟོང་ལ་མཆོད་བྱས་ནས།",
    "d127:623": "།དེ་དག་ཡེ་ཤེས་སྤོས་ཀྱིས་མངོན་འཕགས་ཏེ།",
    "d127:624": "།སངས་རྒྱས་ཚུལ་ཁྲིམས་དྲི་མཆོག་ལྡན་པར་འགྱུར།",
    "d127:625": "།གལ་ཏེ་སེམས་ཅན་གང་དག་སྤོས་བྱིན་དང་། །དེ་བཞིན་གང་ལ་སྦྱིན་པར་བྱ་བ་དང་། །སེམས་འདིས་སྦྱིན་པར་བྱེད་པ་མེད་ཤེས་ན།",
    "d127:626": "།དེ་ནི་དེ་ཡི་འཐུན་བཟོད་ཆུང་ངུ་ཡིན།",
    "d127:627": "།བཟོད་པ་ཆེན་པོ་བསྟེན་པ་དེ་ལ་ནི།",
    "d127:628": "།བསྐལ་པ་བྱེ་བ་གང་གཱའི་བྱེ་སྙེད་དུ། །མི་ཡིས་ཁམ་ཚད་ཙམ་དུ་བཅད་གཏུབས་ཀྱང་།",
    "d127:629": "།དེ་ཡི་སེམས་ནི་ལྡོག་པར་ཡོང་མི་འགྱུར།",
    "d127:630": "།ཅི་ཡི་ཕྱིར་ན་བཟོད་པའི་མིང་དུ་གདགས།",
    "d127:631": "།ཇི་ལྟར་རྗེས་སུ་འཐུན་པ་ཞེས་ཀྱང་བྱ།",
    "d127:632": "།གང་གི་རྒྱུས་ནི་ཕྱིར་མི་ལྡོག་ཅེས་བྱ།",
    "d127:633": "།ཇི་ལྟར་བྱང་ཆུབ་སེམས་དཔའ་ཞེས་ཀྱང་བརྗོད།",
    "d127:634": "།རང་བཞིན་བདག་མེད་ཆོས་ལ་དེ་བཟོད་དེ།",
    "d127:635": "།བདག་མེད་འདུ་ཤེས་པ་ལ་ཉོན་མོངས་མེད།",
    "d127:636": "།ཆོས་རྣམས་ཐམས་ཅད་ནམ་མཁའ་ཇི་བཞིན་ཤེས།",
    "d127:637": "།དེ་ཕྱིར་དེ་ལ་བཟོད་པའི་མིང་དུ་བཏགས།",
    "d127:638": "།རྒྱལ་བ་ཀུན་གྱི་རྗེས་སུ་འཐུན་སློབ་ཅིང་།",
    "d127:639": "།མཁས་པ་དེ་ནི་ཆོས་མིན་མི་སྤྱོད་དེ།",
    "d127:640": "།སངས་རྒྱས་ཆོས་ལ་ཐེ་ཙོམ་མི་སྐྱེད་པ།",
    "d127:641": "།དེ་ནི་རྗེས་སུ་འཐུན་པའི་བཟོད་པ་ཡིན།",
    "d127:642": "།དེ་ལྟར་སྤྱོད་པ་དག་ལ་འཇིག་རྟེན་ན། །ཇི་སྙེད་བདུད་ཡོད་སངས་རྒྱས་གཟུགས་བསྒྱུར་ནས།",
    "d127:643": "།བྱང་ཆུབ་རྙེད་དཀས་ཉན་ཐོས་གྱིས་ཤིག་ཅེས།",
    "d127:644": "།ཚིག་ཏུ་སྨྲ་ཡང་མི་འཛིན་ལྡོག་མི་འགྱུར།",
    "d127:645": "།སེམས་ཅན་མི་འཐུན་ལྟ་ལས་རྟོག་བྱེད་ཅིང་།",
    "d127:646": "།མི་འཆི་འཐོབ་པའི་ལམ་ནི་འདིའོ་ཞེས།",
    "d127:647": "།ལོག་པའི་ལམ་སྤངས་ལམ་ལ་འཇོག་པར་བྱེད།",
    "d127:648": "།དེ་ཕྱིར་བྱང་ཆུབ་སེམས་དཔའ་ཞེས་ཀྱང་བྱ།",
    "d127:649": "།རྗེས་སུ་འཐུན་བཟོད་ལམ་ལ་གནས་པ་དང་། །བདག་མེད་ཤེས་པས་སད་པར་བྱས་པ་ལ།",
    "d127:650": "།རྨི་ལམ་ན་ཡང་མི་དང་གང་ཟག་དང་། །སྲོག་དང་སེམས་ཅན་ཡོད་པར་ཡོང་མི་འཛིན།",
    "d127:651": "།བདུད་རྣམས་བྱེ་བ་གང་གཱའི་བྱེ་མ་སྙེད།",
    "d127:652": "།སངས་རྒྱས་གཟུགས་བསྒྱུར་དེ་དག་དྲུང་འོངས་ཏེ།",
    "d127:653": "།ལུས་ཀྱི་ནང་ན་སྲོག་མེད་གྱུར་ན་ནི།",
    "d127:654": "།ཁྱེད་ཅག་སངས་རྒྱས་འགྲུབ་པ་མིན་ཞེས་སྨྲ།",
    "d127:655": "།ཡེ་ཤེས་ཀྱིས་ནི་ཕུང་པོ་སྟོང་པར་ཤེས།",
    "d127:656": "།ཤེས་ནས་ཉོན་མོངས་རྣམས་དང་ང་མི་འགྲོགས།",
    "d127:657": "།ཐ་སྙད་ཙམ་གྱིས་རྣམ་པར་སྤྱོད་བྱེད་ཅིང་།",
    "d127:658": "།འཇིག་རྟེན་འདི་ན་མྱ་ངན་འདས་པར་གནས།",
    "d127:659": "།ཇི་ལྟར་སྐྱེས་བུ་དག་གི་བུ་སྐྱེས་ནས།",
    "d127:660": "།འདི་ཡི་མིང་ནི་འདི་ཞེས་མིང་བཏགས་པ།",
    "d127:661": "།ཕྱོགས་རྣམས་སུ་ཡང་དེ་ཡི་མིང་མི་རྙེད།",
    "d127:662": "།མིང་དེ་གང་ནས་ཀྱང་ནི་འོངས་པ་མེད།",
    "d127:663": "།དེ་བཞིན་བྱང་ཆུབ་སེམས་དཔའ་མིང་བཏགས་ཏེ།",
    "d127:664": "།བྱང་ཆུབ་སེམས་དཔའ་འདི་ཞེས་ཡོངས་བཙལ་ཀྱང་།",
    "d127:665": "།ཕྱོགས་རྣམས་ན་ཡང་དེ་ཡི་མིང་མི་རྙེད།",
    "d127:666": "།དེ་ལྟར་གང་ཤེས་བྱང་ཆུབ་སེམས་དཔའ་ཡིན།",
    "d127:667": "།རྒྱ་མཚོའི་དབུས་ནས་ཇི་སྟེ་མེ་འབར་ཡང་། །བྱང་ཆུབ་སེམས་དཔའ་འཇིག་ཚོགས་ལྟ་བ་མེད།",
    "d127:668": "།འདི་ལྟར་བྱང་ཆུབ་སེམས་བསྐྱེད་ཚུན་ཆད་ནི།",
    "d127:669": "།དེ་ལ་སྲོག་ཏུ་ལྟ་བར་འགྱུར་བ་མེད།",
    "d127:670": "།འདི་ལ་གང་ཡང་སྐྱེས་ཤིང་ཤི་མེད་དེ།",
    "d127:671": "།མིང་དང་ཤེད་སྐྱེས་སེམས་ཅན་བྱུང་བ་མེད།",
    "d127:672": "།ཆོས་རྣམས་རང་བཞིན་སྟོང་པ་སྒྱུ་མ་བཞིན།",
    "d127:673": "།མུ་སྟེགས་ཅན་གྱིས་རྣམ་པར་རིག་མི་ནུས།",
    "d127:674": "།ཁ་ཟས་དག་ལ་ཤིན་ཏུ་བརྐམ་པ་དང་། །ལྷུང་བཟེད་གོས་ལ་ཆགས་ཤིང་ཞེན་མེད་དང་། །འཕྱར་བ་རྣམས་དང་ཁེངས་པ་དག་གིས་ཀྱང་།",
    "d127:675": "།སངས་རྒྱས་བྱང་ཆུབ་འདི་ནི་ཤེས་མི་ནུས།",
    "d127:676": "།གཉིད་དང་རྨུགས་པས་ནོན་པས་ལེ་ལོ་ཅན།",
    "d127:677": "།ང་རྒྱལ་ཅན་དང་ཁྲེལ་མེད་འགྱིང་བ་དང་། །སུ་དག་སངས་རྒྱས་ལ་ནི་དད་མེད་པ།",
    "d127:678": "།དེ་དག་བྱང་ཆུབ་དམ་པ་ཤེས་མི་ནུས།",
    "d127:679": "།ཚུལ་ཉམས་པ་ཡི་སོ་སོའི་སྐྱེ་བོ་དང་། །གང་དག་ཆོས་ལ་དད་པ་མེད་པ་དང་། །ཚངས་པ་མཚུངས་སྤྱོད་དག་ལ་རི་མོ་མེད།",
    "d127:680": "།དེ་དག་བྱང་ཆུབ་འདི་ནི་རྟོགས་མི་ནུས།",
    "d127:681": "།ཚུལ་མ་ཉམས་ཤིང་ཁྲེལ་ཡོད་ངོ་ཚ་ཤེས།",
    "d127:682": "།ཆོས་དང་སངས་རྒྱས་དག་ལ་གང་དགའ་ཞིང་།",
    "d127:683": "།ཚངས་པ་མཚུངས་སྤྱོད་དག་ལ་རབ་ཏུ་གུས།",
    "d127:684": "།དེ་དག་བྱང་ཆུབ་དམ་པ་མཆོག་འཐོབ་འགྱུར།",
    "d127:685": "།གང་དག་སྤྱོད་ཡུལ་དྲན་པ་ཉེ་བར་གཞག །བདེ་ཞིང་དགའ་བའི་མལ་དུ་ཞུགས་པ་དང་། །ཟས་སུ་བསམ་གཏན་སྐོམ་དུ་ཏིང་ངེ་འཛིན།",
    "d127:686": "།དེ་དག་གིས་ཀྱང་བྱང་ཆུབ་མཆོག་རབ་འཐོབ།",
    "d127:687": "།བདག་མེད་པ་ཡི་འདུ་ཤེས་ཉིན་པར་གནས།",
    "d127:688": "།འཆག་སར་སྟོང་པ་དང་ནི་རྗེས་སུ་དྲན།",
    "d127:689": "།བྱང་ཆུབ་ཡན་ལག་མེ་ཏོག་ཡིད་འོང་བསུང་།",
    "d127:690": "།བརྩོན་པ་དེ་དག་བྱང་ཆུབ་དམ་པ་ཐོབ།",
    "d127:691": "།བྱང་ཆུབ་སེམས་དཔའ་མཁས་པའི་སྤྱོད་པ་དག །སྐྱེ་བོ་གཞན་རྣམས་དང་ནི་ཉན་ཐོས་དང་། །རང་སངས་རྒྱས་ཀྱི་ས་ཡང་མ་ཡིན་ན།",
    "d127:692": "།དེ་ལ་རྟོགས་པར་སུ་ཞིག་འདུན་མི་སྐྱེད།",
    "d127:693": "།གལ་ཏེ་བསྐལ་བྱེ་གང་གཱའི་བྱེ་མ་སྙེད། །དེ་སྲིད་དུ་ནི་ཚེ་ཡི་ཚད་གྱུར་ནས། །ངས་ནི་སངས་རྒྱས་ཀྱི་ཡང་ཡེ་ཤེས་ཀྱི།",
    "d127:694": "།སྤུ་གཅིག་བསྔགས་པ་བརྗོད་ཀྱང་མཐར་མི་ཕྱིན།",
    "d127:695": "།དེ་ཕྱིར་ཟིལ་གྱིས་མི་ནོན་རྒྱལ་བ་ཡིས། །བཤད་པའི་ཕན་ཡོན་འདི་དག་ཐོས་ནས་ནི།",
    "d127:696": "།ཏིང་འཛིན་འདི་ནི་མྱུར་དུ་ལུང་མནོད་ཀྱིས།",
    "d127:697": "།བྱང་ཆུབ་མཆོག་ནི་རྙེད་པར་དཀའ་མི་འགྱུར།",
    "d127:698": "།ཏིང་ངེ་འཛིན་ཡོངས་སུ་སྦྱང་བ་བྱ་བའི་ལེའུ་སྟེ་དྲུག་པའོ།། །།",
    "d127:699": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་འདི་འདོད་ཅིང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་བཟོད་པ་གསུམ་གྱི་ཡེ་ཤེས་ལ་མཁས་པར་བྱའོ།",
    "d127:700": "།དེས་བཟོད་པ་དང་པོ་རབ་ཏུ་ཤེས་པར་བྱ།",
    "d127:701": "བཟོད་པ་གཉིས་པ་རབ་ཏུ་ཤེས་པར་བྱ།",
    "d127:702": "བཟོད་པ་གསུམ་པ་རབ་ཏུ་ཤེས་པར་བྱ་སྟེ།",
    "d127:703": "བཟོད་པ་གསུམ་གྱི་ཁྱད་པར་ལ་མཁས་པར་བྱའོ། །བཟོད་པ་གསུམ་གྱི་ཡེ་ཤེས་ཀྱི་ཁྱད་པར་ལ་མཁས་པར་བྱའོ།",
    "d127:704": "།དེ་ཅིའི་ཕྱིར་ཞེ་ན།",
    "d127:705": "གཞོན་ནུ་འདི་ལྟར་ནམ་བྱང་ཆུབ་སེམས་དཔའ་སེམས་དཔའ་ཆེན་པོ་བཟོད་པ་གསུམ་གྱི་ཁྱད་པར་ལ་མཁས་པར་གྱུར་ཅིང་། བཟོད་པ་གསུམ་གྱི་ཡེ་ཤེས་ཀྱི་ཁྱད་པར་ལ་མཁས་པར་གྱུར་པ་དེའི་ཚེ་གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་མྱུར་དུ་ཏིང་ངེ་འཛིན་འདི་འཐོབ་ཅིང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱའོ།",
    "d127:706": "།གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་བཟོད་པ་གསུམ་ལ་འཇུག་པའི་ཆོས་ཀྱི་རྣམ་གྲངས་འདི་གཟུང་བར་བྱའོ།",
    "d127:707": "།བཟུང་ནས་ཀྱང་གཞན་ལ་རྒྱ་ཆེར་ཡང་དག་པར་རབ་ཏུ་བསྟན་པར་བྱ་སྟེ།",
    "d127:708": "དེ་ནི་སྐྱེ་བོ་མང་པོ་ལ་ཕན་པ་དང་། སྐྱེ་བོ་མང་པོ་ལ་བདེ་བ་དང་འཇིག་རྟེན་ལ་སྙིང་བརྩེ་བ་དང་། སྐྱེ་བོ་ཕལ་པོ་ཆེ་དང་ལྷ་དང་མི་རྣམས་ཀྱི་དོན་དང་། ཕན་པ་དང་བདེ་བར་འགྱུར་རོ།",
    "d127:709": "།དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཟོད་པ་གསུམ་ལ་འཇུག་པའི་ཆོས་ཀྱི་རྣམ་གྲངས་འདི་ཚིགས་སུ་བཅད་པའི་དབྱངས་ཀྱིས་ཡང་དག་པར་རབ་ཏུ་བསྟན་ཏོ།",
    "d127:710": "།སུ་དག་དང་ཡང་རྩོད་པར་མི་བྱེད་ཅིང་།",
    "d127:711": "།དོན་མེད་ལྡན་པའི་ཚིག་རྣམས་མི་སྨྲ་སྟེ།",
    "d127:712": "།དོན་དང་ཆོས་ལ་རྟག་པར་རབ་ཏུ་གནས།",
    "d127:713": "།འདི་དག་བཟོད་པ་དང་པོར་བཤད་པ་ཡིན།",
    "d127:714": "།ཆོས་རྣམས་ཐམས་ཅད་སྒྱུ་མ་འདྲར་ཤེས་ཏེ།",
    "d127:715": "།དེ་ནི་མཚན་མའི་སྤྱོད་ཡུལ་ལྡན་མ་ཡིན།",
    "d127:716": "།ཡེ་ཤེས་འཕེལ་བའི་ས་ལས་མི་ཉམས་ཏེ།",
    "d127:717": "།འདི་དག་བཟོད་པ་དང་པོའི་ཁྱད་པར་རོ།",
    "d127:718": "།མདོ་སྡེའི་ཚུལ་ཀུན་ལ་ཡང་དེ་མཁས་ཤིང་།",
    "d127:719": "།ལེགས་པར་སྨྲས་ལ་མཁས་པ་ཤིན་ཏུ་མོས།",
    "d127:720": "།བདེར་གཤེགས་མཁྱེན་ལ་མཐའ་ཡས་ཡེ་ཤེས་ཅན།",
    "d127:721": "།འདི་དག་བཟོད་པ་དང་པོའི་ཁྱད་པར་རོ།",
    "d127:722": "།ལེགས་པར་བཤད་པའི་ཆོས་ནི་གང་ཐོས་ཀྱང་།",
    "d127:723": "།སངས་རྒྱས་དག་གིས་བཤད་པར་ཐེ་ཚོམ་མེད།",
    "d127:724": "།རྒྱལ་བ་ཀུན་གྱི་ཆོས་ལ་དེ་མོས་ཏེ། །འདི་དག་བཟོད་པ་དང་པོའི་ཁྱད་པར་རོ།",
    "d127:725": "།སྟོང་པ་བདེ་བར་གཤེགས་པས་བཤད་པ་ལྟར། །ངེས་དོན་མདོ་སྡེ་དག་གི་བྱེ་བྲག་ཤེས། །གང་ལས་སེམས་ཅན་གང་ཟག་སྐྱེས་བུ་བསྟན།",
    "d127:726": "།ཆོས་དེ་ཐམས་ཅད་དྲང་བའི་དོན་དུ་ཤེས།",
    "d127:727": "།འཇིག་རྟེན་འདི་ན་མུ་སྟེགས་མང་ཡོད་པ།",
    "d127:728": "།དེ་དག་ལ་ཡང་དེ་ནི་ཡིད་མི་ཁྲོ།",
    "d127:729": "།དེ་དག་ལ་ནི་སྙིང་རྗེ་ཉེ་བར་འཇོག །འདི་དག་བཟོད་པ་དང་པོའི་ཁྱད་པར་རོ།",
    "d127:730": "།དེ་ལ་གཟུངས་རྣམས་ཡོངས་སུ་སྣང་བར་འགྱུར།",
    "d127:731": "།སྣང་བ་དེ་ལ་ནམ་ཡང་ཐེ་ཚོམ་མེད།",
    "d127:732": "།བདེན་པའི་རྗེས་སུ་འབྲང་བའི་ཚིག་སྨྲས་ཏེ།",
    "d127:733": "འདི་དག་བཟོད་པ་དང་པོའི་ཁྱད་པར་རོ།",
    "d127:734": "།རླུང་དང་ཆུ་དང་མེ་དང་ས་རྣམས་ཀྱི། ཁམས་བཞི་པོ་ནི་རྣམ་པ་གཞན་འགྱུར་ཡང་།",
    "d127:735": "།སངས་རྒྱས་བྱང་ཆུབ་ལས་ནི་དེ་མི་ལྡོག །འདི་དག་བཟོད་པ་དང་པོའི་ཁྱད་པར་རོ།",
    "d127:736": "།འཇིག་རྟེན་བཟོ་གནས་མང་པོ་ཅི་ཡོད་པ།",
    "d127:737": "།ཐམས་ཅད་བྱང་ཆུབ་སེམས་དཔའ་དེས་བསླབས་ཏེ།",
    "d127:738": "།བདག་ལས་ལྷག་པ་སུ་ཡང་མི་མཐོང་བ།",
    "d127:739": "།འདི་དག་བཟོད་པ་དང་པོའི་ཁྱད་པར་རོ།",
    "d127:740": "།ཞི་གནས་སྟོབས་ཀྱིས་བསྐྱོད་པ་མེད་གྱུར་ཅིང་།",
    "d127:741": "།ལྷག་མཐོང་གིས་ནི་རི་བོ་ལྟ་བུར་གྱུར།",
    "d127:742": "།སེམས་ཅན་ཀུན་གྱིས་འཁྲུགས་པར་མི་ནུས་ཏེ།",
    "d127:743": "།དེ་ནི་བཟོད་པ་གཉིས་སུ་བཤད་པ་ཡིན།",
    "d127:744": "།མཉམ་པར་བཞག་བཞིན་དུ་ནི་ལྡང་ཞིང་སྨྲ།",
    "d127:745": "།མཉམ་པར་བཞག་པས་འདུག་ཅིང་འཆག་པར་བྱེད།",
    "d127:746": "།མཁས་པ་ཏིང་ངེ་འཛིན་གྱི་ཕ་རོལ་ཕྱིན།",
    "d127:747": "།འདི་དག་བཟོད་པ་གཉིས་པའི་ཁྱད་པར་རོ།",
    "d127:748": "།མཉམ་པར་བཞག་པས་མངོན་ཤེས་ལྔ་ཐོབ་སྟེ།",
    "d127:749": "།ཆོས་རྣམས་སྟོན་ཅིང་ཞིང་ནི་བརྒྱར་ཡང་འགྲོ།",
    "d127:750": "།དེ་ནི་རྫུ་འཕྲུལ་སྟོབས་ལས་མི་ཉམས་ཏེ།",
    "d127:751": "།འདི་དག་བཟོད་པ་གཉིས་པའི་ཁྱད་པར་རོ།",
    "d127:752": "།དེ་ནི་དེ་འདྲའི་ཏིང་འཛིན་ཞི་བ་བསྟན།",
    "d127:753": "།མཉམ་པར་བཞག་པ་དེ་ཡི་སེམས་ཀྱི་ཚོད།",
    "d127:754": "།འཛིན་ནུས་པ་ཡི་སེམས་ཅན་གང་ཡང་མེད།",
    "d127:755": "།འདི་དག་བཟོད་པ་གཉིས་པའི་ཁྱད་པར་རོ།",
    "d127:756": "།འཇིག་རྟེན་འདི་ན་གང་ཡོད་སེམས་ཅན་ཀུན། །དེ་དག་སངས་རྒྱས་མཁྱེན་པས་ཆོས་སྟོན་ཀྱང་།",
    "d127:757": "།བཤད་པ་ཐམས་ཅད་དེ་བཞིན་འཛིན་ནུས་ཏེ།",
    "d127:758": "།འདི་དག་བཟོད་པ་གཉིས་པའི་ཁྱད་པར་རོ།",
    "d127:759": "།ཤར་དང་ལྷོ་དང་ནུབ་དང་བྱང་ཕྱོགས་དང་། །སྟེང་དང་འོག་དང་དེ་བཞིན་ཕྱོགས་མཚམས་ནི། །ཐམས་ཅད་ན་ཡང་འཇིག་རྟེན་མགོན་པོ་མཐོང་།",
    "d127:760": "།དེ་ནི་བཟོད་པ་གསུམ་པར་བསྟན་པ་ཡིན།",
    "d127:761": "།གསེར་གྱི་ཁ་དོག་ལྟ་བུའི་སྐུ་ལུས་སུ།",
    "d127:762": "།འཕྲུལ་པ་བསམ་གྱིས་མི་ཁྱབ་སྤྲུལ་ནས་ནི།",
    "d127:763": "།སྲོག་ཆགས་བྱེ་བ་མང་ལ་ཆོས་སྟོན་ཏེ།",
    "d127:764": "།འདི་དག་བཟོད་པ་གསུམ་པའི་ཁྱད་པར་རོ།",
    "d127:765": "།སངས་རྒྱས་ཞིང་འདིའི་འཛམ་བུའི་གླིང་ཀུན་ན། །བྱང་ཆུབ་སེམས་དཔའ་དེ་ནི་སྣང་བར་འགྱུར།",
    "d127:766": "།འཇིག་རྟེན་ལྷ་དང་ལྷ་མིན་བཅས་པར་གྲགས། །འདི་དག་བཟོད་པ་གསུམ་པའི་ཁྱད་པར་རོ། །སངས་རྒྱས་སྤྱོད་ཡུལ་དེ་བཞིན་ཆོ་ག་དང་། །བདེ་བར་གཤེགས་པའི་སྤྱོད་ལམ་ཅི་འདྲ་བ། །ཀུན་ལ་བྱང་ཆུབ་སེམས་དཔའ་དེས་བསླབས་ཏེ།",
    "d127:767": "།འདི་དག་བཟོད་པ་གསུམ་པའི་ཁྱད་པར་རོ།",
    "d127:768": "།འཇིག་རྟེན་ཁམས་འདི་སེམས་ཅན་ཅི་ཡོད་པས།",
    "d127:769": "།བྱང་ཆུབ་སེམས་དཔའི་བསྔགས་པ་བརྗོད་གྱུར་ལ།",
    "d127:770": "།དེ་ལ་ཡིད་ནི་རྗེས་སུ་དགར་བྱེད་ན།",
    "d127:771": "།སངས་རྒྱས་ཡེ་ཤེས་ལ་ནི་བསླབས་མ་ཡིན།",
    "d127:772": "།འཇིག་རྟེན་ཁམས་འདིའི་སེམས་ཅན་སུ་ཡོད་པས།",
    "d127:773": "།བྱང་ཆུབ་སེམས་དཔའ་ལ་ནི་མི་སྙན་བརྗོད།",
    "d127:774": "དེ་དག་ལ་ནི་ཡིད་ཀྱིས་ཁྲོ་བྱེད་ན།",
    "d127:775": "།ད་དུང་སངས་རྒྱས་ཡེ་ཤེས་དེས་མ་བསླབས།",
    "d127:776": "།ནོར་རྙེད་པས་ནི་ཡིད་བདེར་མི་འགྱུར་ཏེ།",
    "d127:777": "།ནོར་རྣམས་མ་རྙེད་ན་ཡང་མི་དགའ་མེད།",
    "d127:778": "།རི་དང་འདྲ་བའི་སེམས་ལ་རྟག་ཏུ་གནས། །འདི་དག་བཟོད་པ་གསུམ་པའི་ཁྱད་པར་རོ།",
    "d127:779": "།སྒྲ་ཡི་རྗེས་འགྲོ་བཟོད་པ་འདི་བསྟན་ཏེ།",
    "d127:780": "།བསམ་པ་སྒོམ་པ་རྗེས་སུ་འཐུན་པ་དང་། །ཐོས་པ་ལས་བྱུང་དེ་ནི་སྐྱེ་བ་མེད།",
    "d127:781": "།འདི་ལ་གང་བསླབས་དེ་ནི་བྱང་ཆུབ་ལམ།",
    "d127:782": "།བཟོད་པ་བླ་ན་མེད་པ་གསུམ་པོ་འདི། །བྱང་ཆུབ་སེམས་དཔས་ནམ་ཞིག་ཐོབ་གྱུར་ན།",
    "d127:783": "།མི་མཆོག་བདེ་བར་གཤེགས་པ་དེས་མཐོང་སྟེ།",
    "d127:784": "།རྡུལ་མེད་བྱང་ཆུབ་ཏུ་ཡང་དེ་ལུང་སྟོན།",
    "d127:785": "།དེ་ནས་ལུང་བསྟན་པ་ནི་དེ་ཐོབ་ནས།",
    "d127:786": "།ས་ཡང་རྣམ་པ་དྲུག་ཏུ་རབ་ཏུ་གཡོས།",
    "d127:787": "།ཞིང་རྣམས་འོད་ཀྱིས་ཤིན་ཏུ་གསལ་བར་གྱུར།",
    "d127:788": "།ལྷ་རྣམས་བྱེ་བ་མེ་ཏོག་ཆར་པ་འབེབས།",
    "d127:789": "།དེ་ལ་ལུང་བསྟན་དེ་ཡང་ཐོས་ནས་ནི།",
    "d127:790": "།སེམས་ཅན་བྱེ་བ་ཁྲག་ཁྲིག་བསམ་ཡས་ཀྱང་།",
    "d127:791": "།བདག་ཅག་མཆོད་རྟེན་རྒྱལ་བར་འགྱུར་སྙམ་སྟེ། །བྱང་ཆུབ་དམ་པ་མཆོག་ལ་སེམས་སྐྱེད་འགྱུར།",
    "d127:792": "།ནམ་ཞིག་བླ་མེད་བཟོད་པ་གསུམ་པོ་འདི། །བྱང་ཆུབ་སེམས་དཔས་ཐོབ་པར་གྱུར་པ་ན།",
    "d127:793": "།དེ་ནི་མི་སྐྱེ་འཆི་བར་མི་འགྱུར་ཏེ།",
    "d127:794": "།དེ་ལ་འཆི་འཕོ་མེད་ཅིང་སྐྱེ་བའང་མེད།",
    "d127:795": "།ནམ་ཞིག་བླ་མེད་བཟོད་པ་གསུམ་པོ་འདི། །རྫོགས་པའི་བྱང་ཆུབ་སེམས་དཔས་ཐོབ་གྱུར་ན།",
    "d127:796": "།སྐྱེ་བ་དང་ནི་འཆི་བའང་མི་མཐོང་སྟེ།",
    "d127:797": "།ཆོས་རྣམས་ཐམས་ཅད་ཆོས་ཉིད་གནས་པར་མཐོང་།",
    "d127:798": "།འདི་ལྟར་མི་བདེན་པར་ནི་དེས་རིག་སྟེ།",
    "d127:799": "།ཆོས་རྣམས་སྒྱུ་མ་ལྟ་བུར་རང་བཞིན་སྟོང་།",
    "d127:800": "།སྟོང་པ་དག་ཀྱང་མི་མཐོང་འཆི་བའང་མེད།",
    "d127:801": "།ཆོས་འདི་ཐམས་ཅད་ངོ་བོ་ཉིད་ཀྱིས་སྟོང་།",
    "d127:802": "།ནམ་ཞིག་ལ་ལས་དེ་ལ་གུས་བྱས་ཤིང་།",
    "d127:803": "།རིམ་གྲོ་བཀུར་སྟི་མཆོད་པ་བྱས་ན་ཡང་།",
    "d127:804": "།དེ་ལ་ཡིད་ནི་དགའ་བར་མི་བྱེད་དེ།",
    "d127:805": "།ཆོས་རྣམས་རང་བཞིན་སྟོང་པར་དེ་ཡིས་ཤེས།",
    "d127:806": "།སེམས་ཅན་དག་གིས་སྤྱོས་བསྡིགས་བརྡེགས་ན་ཡང་།",
    "d127:807": "།དེ་དག་ལ་ནི་ང་རྒྱལ་ཁྲོ་མི་སྲིད།",
    "d127:808": "།དེ་དག་སེམས་ཅན་ཐར་པར་བྱ་བའི་ཕྱིར། །དེ་དག་ལ་ནི་བྱམས་པ་བརྟན་པར་སྐྱེད།",
    "d127:809": "།རྡོ་དང་དབྱུག་པ་དག་གིས་བརྡེགས་བཙོགས་ཀྱང་།",
    "d127:810": "།མཁས་པ་དེ་ལ་ཁྲོ་བར་མི་བྱེད་དེ།",
    "d127:811": "།བདག་མེད་བཟོད་ལ་རབ་ཏུ་གནས་པ་ལ།",
    "d127:812": "།ང་རྒྱལ་དང་ནི་ཁྲོ་བའི་ཐ་བ་མེད།",
    "d127:813": "།འདི་ལྟར་དེས་ནི་མི་བདེན་ཉིད་དུ་ཤེས།",
    "d127:814": "།སྒྱུ་མ་ལྟ་བུར་ཆོས་རྣམས་རང་བཞིན་སྟོང་།",
    "d127:815": "།ཆོས་ཚུལ་དེ་འདྲ་བ་ལ་དེ་གནས་ན།",
    "d127:816": "།ལྷར་བཅས་འཇིག་རྟེན་དག་ན་ཤིན་ཏུ་བཀུར།",
    "d127:817": "།ནམ་ཞིག་སེམས་ཅན་དག་ནི་མཚོན་ཐོགས་ནས།",
    "d127:818": "།དེ་ཡི་ལུས་དང་ཡན་ལག་མང་གཏུབས་ཀྱང་།",
    "d127:819": "།དེ་དག་ལ་ནི་ཡིད་ཀྱིས་ཁྲོ་བ་མེད།",
    "d127:820": "།སྙིང་རྗེ་བྱམས་པ་ལས་ཀྱང་ཉམས་མི་འགྱུར།",
    "d127:821": "།དེ་དག་ལུས་དང་ཡན་ལག་གཅོད་པའི་ཚེ།",
    "d127:822": "།དེ་ནི་དེ་ལ་འདི་ལྟར་སེམས་བསྐྱེད་དེ།",
    "d127:823": "།འདི་དག་བྱང་ཆུབ་མཆོག་ལ་མ་བཀོད་པར། །དེ་སྲིད་ཞི་བར་མྱ་ངན་ང་མི་འདའ།",
    "d127:824": "།དེ་འདྲའི་བཟོད་སྟོབས་བླ་ན་མེད་པ་ལ།",
    "d127:825": "།བདག་མེད་བཟོད་པ་མཉམ་ཉིད་གནས་པ་ཡི། །བྱང་ཆུབ་སེམས་དཔའ་གྲགས་པ་ཆེན་པོ་ཡིས།",
    "d127:826": "།བསྐལ་པ་བྱེ་བར་རྟག་ཏུ་ཤིན་ཏུ་བསྒོམས། །དེ་ལས་ལྷག་པར་གང་གཱའི་བྱེ་སྙེད་དུ།",
    "d127:827": "།ཇི་ཙམ་སངས་རྒྱས་མཁྱེན་པས་དོན་མི་བྱེད།",
    "d127:828": "།དེ་སྲིད་བྱང་ཆུབ་རེག་པ་མ་ཡིན་ན། །དེ་བཞིན་གཤེགས་པའི་ཡེ་ཤེས་ཅི་ཞིག་སྨོས།",
    "d127:829": "།གྲགས་པ་ཆེན་པོ་བརྗོད་པ་མཐའ་ཡས་པ།",
    "d127:830": "།བདག་མེད་བཟོད་ལ་རབ་ཏུ་གནས་པ་ཡི། །བསྐལ་པ་བསམ་གྱིས་མི་ཁྱབ་བརྒྱར་བརྗོད་ཀྱང་། །དེ་ཡི་བསྔགས་པ་ཟད་པར་སླ་བ་མིན།",
    "d127:831": "།དེ་ཕྱིར་བྱང་ཆུབ་མཆོག་རབ་བླ་ན་མེད། །ཡེ་ཤེས་ཕུང་པོ་འཚང་རྒྱར་སུ་འདོད་པ།",
    "d127:832": "།དེ་ནི་རྒྱལ་བས་བསྔགས་པའི་བཟོད་པ་སྒོམས།",
    "d127:833": "།བྱང་ཆུབ་དམ་པ་རྙེད་པར་དཀའ་མི་འགྱུར།",
    "d127:834": "།བཟོད་པ་ལ་འཇུག་པའི་ལེའུ་སྟེ་བདུན་པའོ།། །།",
    "d127:835": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་འདི་འདོད་ཅིང་། །མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་ཆོས་ཐམས་ཅད་ཀྱི་དངོས་པོ་མེད་པའི་ངོ་བོ་ཉིད་ཀྱི་ཡེ་ཤེས་ལ་མཁས་པར་བྱའོ།",
    "d127:836": "།གཞོན་ནུ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་ཀྱི་དངོས་པོ་མེད་པའི་ངོ་བོ་ཉིད་ཀྱི་ཡེ་ཤེས་ལ་མཁས་པ་ཡིན་ཞེ་ན། གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་དངོས་པོ་མེད་པ། ངོ་བོ་ཉིད་མེད་པ། མཚན་མ་མེད་པ། མཚན་ཉིད་མེད་པ། མ་སྐྱེས་པ།",
    "d127:837": "མ་འགགས་པ། ཡི་གེ་མེད་པ། སྟོང་པ། གཟོད་མ་ནས་ཞི་བ། རང་བཞིན་གྱིས་རྣམ་པར་དག་པ་ཡིན་པར་རབ་ཏུ་ཤེས་པར་བྱའོ།",
    "d127:838": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོས་ནམ་ཆོས་ཐམས་ཅད་དངོས་པོ་མེད་པ། ངོ་བོ་ཉིད་མེད་པ། མཚན་མ་མེད་པ། མཚན་ཉིད་མེད་པ། མ་སྐྱེས་པ། མ་འགགས་པ།",
    "d127:839": "ཡི་གེ་མེད་པ། སྟོང་པ། གཟོད་མ་ནས་ཞི་བ། རང་བཞིན་གྱིས་རྣམ་པར་དག་པ་ཡིན་པར་རབ་ཏུ་ཤེས་པར་གྱུར་པ་དེའི་ཚེ་གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཡང་དག་པ་ཇི་ལྟ་བ་བཞིན་དུ་ཆོས་ཐམས་ཅད་ཀྱི་དངོས་པོ་མེད་པའི་ངོ་བོ་ཉིད་ཀྱི་ཡེ་ཤེས་ལ་མཁས་པ་ཞེས་བྱའོ། །གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་ཀྱི་དངོས་པོ་མེད་པའི་ངོ་བོ་ཉིད་ཀྱི་ཡེ་ཤེས་ལ་མཁས་པ་དེ་ནི་གཟུགས་དང་སྒྲ་དང་དྲི་དང་རོ་དང་རེག་བྱ་དང་ཆོས་ཐམས་ཅད་ལ་འདོད་ཆགས་པར་མི་བྱེད།",
    "d127:840": "ཞེ་སྡང་བར་མི་བྱེད།",
    "d127:841": "གཏི་མུག་པར་མི་བྱེད་དོ།",
    "d127:842": "།དེ་ཅིའི་ཕྱིར་ཞེ་ན།",
    "d127:843": "འདི་ལྟར་དེས་ཆོས་དེ་ཡང་དག་པར་རྗེས་སུ་མི་མཐོང་ཞིང་།",
    "d127:844": "ཆོས་དེ་མི་དམིགས་ཏེ།",
    "d127:845": "གང་འདོད་ཆགས་པ་དང་གང་ལ་འདོད་ཆགས་པ་དང་གང་གིས་འདོད་ཆགས་པ་དང་གང་ཞེ་སྡང་བ་དང་གང་ལ་ཞེ་སྡང་བ་དང་གང་གིས་ཞེ་སྡང་བ་དང་གང་གཏི་མུག་པ་དང་གང་ལ་གཏི་མུག་པ་དང་གང་གིས་གཏི་མུག་པར་འགྱུར་བའི་ཆོས་དེ་དེས་ཡང་དག་པར་རྗེས་སུ་མི་མཐོང་ཞིང་མི་དམིགས་སོ།",
    "d127:846": "།ཆོས་དེ་ཡང་དག་པར་རྗེས་སུ་མི་མཐོང་ཞིང་མ་དམིགས་ན་ཁམས་གསུམ་ཐམས་ཅད་ལ་མ་ཆགས་པར་འགྱུར་ཏེ་མྱུར་དུ་ཏིང་ངེ་འཛིན་འདི་འཐོབ་བོ། །མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་མངོན་པར་རྫོགས་པར་འཚང་རྒྱའོ།",
    "d127:847": "།དེ་ལ་འདི་སྐད་ཅེས་བྱ་སྟེ།",
    "d127:848": "ཆོས་རྣམས་ཐམས་ཅད་དངོས་པོ་མེད་པ་སྟེ།",
    "d127:849": "།ཐམས་ཅད་མཚན་མ་མེད་ཅིང་མཚན་ཉིད་མེད།",
    "d127:850": "།སྐྱེས་པ་མེད་ཅིང་འགགས་པ་མེད་པར་ཡང་།",
    "d127:851": "།དེ་ལྟར་ཆོས་རྣམས་ཤིན་ཏུ་རིག་པར་གྱིས།",
    "d127:852": "།ཐམས་ཅད་དངོས་པོ་མེད་ཅིང་ཡི་གེ་མེད།",
    "d127:853": "།སྟོང་པ་ཞི་བ་གཟོད་ནས་དྲི་མ་མེད།",
    "d127:854": "།དེ་ལྟར་ཆོས་རྣམས་གང་གིས་ཤེས་པ་ནི།",
    "d127:855": "།གཞོན་ནུ་དེ་ནི་སངས་རྒྱས་ཞེས་ཀྱང་བརྗོད།",
    "d127:856": "།དེ་ཕྱིར་རང་བཞིན་མཉམ་ཉིད་རྣམས་སྤྲོས་པ།",
    "d127:857": "།ངོ་བོ་ཉིད་ཀྱིས་ཆོས་ཀུན་རང་བཞིན་མེད།",
    "d127:858": "།བདེ་བར་གཤེགས་པའི་ཡུམ་འདི་སུ་འདོད་པ། །རྒྱལ་བ་རྣམས་ཀྱི་ཡུམ་འདི་འཐོབ་པར་འགྱུར། །གཞོན་ནུ་དེ་ལྟ་བས་ན་རྣམ་གྲངས་འདིས་ཀྱང་འདི་ལྟར་རིག་པར་བྱ་སྟེ། གཞོན་ནུ་སྔོན་བྱུང་བ་འདས་པའི་དུས་ན་བསྐལ་པ་གྲངས་མེད་པ་བས་ཀྱང་ཆེས་གྲངས་མེད་པ། རྒྱ་ཆེ་བ། གཞལ་དུ་མེད་པ། བསམ་གྱིས་མི་ཁྱབ་པ།",
    "d127:859": "ཚད་མེད་པར་གྱུར་པ་དེའི་ཚེ་དེའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་དངོས་པོ་མེད་པ་ལས་བྱུང་བ་ཞེས་བྱ་བ་འཇིག་རྟེན་དུ་བྱུང་ངོ་།",
    "d127:860": "།གཞོན་ནུ་འདི་ཇི་སྙམ་དུ་སེམས།",
    "d127:861": "ཅིའི་ཕྱིར་དེ་བཞིན་གཤེགས་པ་དེ་དངོས་པོ་མེད་པ་ལས་བྱུང་བ་ཞེས་བྱ་ཞེ་ན།",
    "d127:862": "གཞོན་ནུ་དེ་བཞིན་གཤེགས་པ་དེ་སྐྱེས་མ་ཐག་ཏུ་སྟེང་གི་ནམ་མཁའ་ལ་ཏ་ལ་བདུན་ཙམ་དུ་འཕགས་ནས་གོམ་པ་བདུན་བོར་ཏེ་ཚིག་འདི་སྐད་གསུང་ངོ་།",
    "d127:863": "།ཆོས་ཐམས་ཅད་དངོས་པོ་མེད་པ་ལས་བྱུང་བའོ།",
    "d127:864": "།ཆོས་ཐམས་ཅད་དངོས་པོ་མེད་པ་ལས་བྱུང་བའོ་ཞེས་གསུངས་ཏེ།",
    "d127:865": "གཞོན་ནུ་སྒྲ་དེའི་དབྱངས་ཀྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གོ་བར་བྱས་སོ།",
    "d127:866": "།དེ་ནས་སའི་ལྷ་ནས་བཟུང་སྟེ་ཚངས་པའི་འཇིག་རྟེན་གྱི་བར་དུ་སྒྲ་བསྒྲགས་ཤིང་དབྱངས་ཀྱིས་རྗེས་སུ་གོ་བར་བྱས་ཏེ།",
    "d127:867": "ཨེ་མ་དེ་བཞིན་གཤེགས་པ་འདི་སྐྱེས་མ་ཐག་ཏུ་སྟེང་གི་ནམ་མཁའ་ལ་ཏ་ལ་བདུན་སྲིད་དུ་འཕགས་ནས་གོམ་པ་བདུན་བོར་ཏེ། དངོས་པོ་མེད་པའི་སྒྲ་འབྱིན་པ་ལས་ན་དངོས་པོ་མེད་པ་ལས་བྱུང་བ་ཞེས་བྱ་བར་འགྱུར་རོ་ཞེས་མཚན་དངོས་པོ་མེད་པ་ལས་བྱུང་བ།",
    "d127:868": "དངོས་པོ་མེད་པ་ལས་བྱུང་བའོ་ཞེས་བཏགས་སོ། །བཅོམ་ལྡན་འདས་དེ་བྱང་ཆུབ་ཐོབ་པ་ན་ཤིང་ཐམས་ཅད་ཀྱི་ལོ་མ་དང་རྩ་བ་དང་ཤིང་གེལ་པ་དང་ནགས་ཚལ་ཐམས་ཅད་དང་རིའི་རྩེ་མོ་ཐམས་ཅད་ལས་ཀྱང་དངོས་པོ་མེད་པ་ལས་བྱུང་བའོ་ཞེས་སྒྲ་བྱུང་ངོ་།",
    "d127:869": "།འཇིག་རྟེན་གྱི་ཁམས་དེ་ན་སྒྲར་བཏགས་པ་ཇི་སྙེད་ཡོད་པ་ཐམས་ཅད་ལས་དངོས་པོ་མེད་པ་ལས་བྱུང་བའོ་ཞེས་རྣམ་པར་རིག་པར་བྱེད་པའི་སྒྲ་བྱུང་ངོ་།",
    "d127:870": "།གཞོན་ནུ་དེའི་ཚེ་དེའི་དུས་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དངོས་པོ་མེད་པ་ལས་བྱུང་བ་དེའི་གསུང་རབ་ལ་རྒྱལ་བུ་གཞོན་ནུ་སྙིང་རྗེ་ཆེན་པོ་སེམས་ཞེས་བྱ་བ་གཟུགས་བཟང་ཞིང་མཛེས་ལ་བལྟ་ན་སྡུག་པ་ཞིག་བྱུང་ངོ་།",
    "d127:871": "།གཞོན་ནུ་དེ་ནས་རྒྱལ་བུ་གཞོན་ནུ་སྙིང་རྗེ་ཆེན་པོ་སེམས་དེ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དངོས་པོ་མེད་པ་ལས་བྱུང་བ་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ།",
    "d127:872": "བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་ཕྱོགས་གཅིག་ཏུ་འདུག་གོ།",
    "d127:873": "།དེ་ནས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དངོས་པོ་མེད་པ་ལས་བྱུང་བས་རྒྱལ་བུ་གཞོན་ནུ་སྙིང་རྗེ་ཆེན་པོ་སེམས་ཀྱི་ལྷག་པའི་བསམ་པ་མཁྱེན་ནས་ཏིང་ངེ་འཛིན་འདི་བཤད་དོ།",
    "d127:874": "།དེ་ཏིང་ངེ་འཛིན་འདི་ཐོས་ནས་རབ་ཏུ་དད་དེ་སེམས་རབ་ཏུ་དད་པས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་གྱོན་ནས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་།",
    "d127:875": "།དེ་རབ་ཏུ་བྱུང་ནས་ཏིང་ངེ་འཛིན་འདི་བཟུང་སྟེ།",
    "d127:876": "།བཟུང་ཞིང་བཅངས་བཀླགས་ཀུན་ཆུབ་པར་བྱས་ནས་བསྒོམ་པའི་རྣལ་འབྱོར་ལ་རྗེས་སུ་བརྩོན་པར་གནས་ཏེ།",
    "d127:877": "དེ་དགེ་བའི་རྩ་བ་དེས་བསྐལ་པ་བྱེ་བ་ཕྲག་ཉི་ཤུར་ནམ་ཡང་ངན་འགྲོ་ལོག་པར་ལྟུང་བར་མ་སོང་ངོ་།",
    "d127:878": "།སངས་རྒྱས་བྱེ་བ་ཕྲག་ཉི་ཤུ་མཉེས་པར་བྱས་ཏེ། དེ་བཞིན་གཤེགས་པ་དེ་དག་ཐམས་ཅད་ལས་ཀྱང་ཏིང་ངེ་འཛིན་འདི་མཉན་ཏོ།",
    "d127:879": "།སངས་རྒྱས་དེ་དག་ཐམས་ཅད་ལས་མཉན་ནས་ཀྱང་བཟུང་ངོ་ཀུན་ཆུབ་པར་བྱས་སོ།",
    "d127:880": "།བཅངས་སོ། །བཀླགས་སོ། །བཏོན་ཏོ། །ཉོན་མོངས་པ་མེད་པར་བསྒོམས་ཤིང་མང་དུ་བྱས་ཏེ། བསྒོམ་པའི་རྣལ་འབྱོར་ལ་རྗེས་སུ་བརྩོན་པར་གནས་སོ།",
    "d127:881": "།དེ་དགེ་བའི་རྩ་བ་དེས་བསྐལ་པ་ཉི་ཤུ་འདས་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དོན་ལེགས་པར་བསམས་པ་ཞེས་བྱ་བ་འཇིག་རྟེན་དུ་བྱུང་སྟེ།",
    "d127:882": "དེས་སེམས་ཅན་གྲངས་མེད་དཔག་ཏུ་མེད་པ་ཡོངས་སུ་སྨིན་པར་བྱས་སེམས་ཅན་ཚད་མེད་པའི་དོན་བྱས་ནས་དེའི་འོག་ཏུ་ཤིང་ཟད་པའི་མེ་ལྟར་ཡོངས་སུ་མྱ་ངན་ལས་འདས་སོ།",
    "d127:883": "།གཞོན་ནུ་དེ་ལྟ་བས་ན་རྣམ་གྲངས་དེས་ཀྱང་འདི་ལྟར་ཏིང་ངེ་འཛིན་འདི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་གཅེས་སྤྲས་བྱེད་པ་སྟེ།",
    "d127:884": "སངས་རྒྱས་ཀྱི་ཡེ་ཤེས་བླ་ན་མེད་པ་ཡོངས་སུ་རྫོགས་པར་བྱེད་པ་ཡིན་པར་རིག་པར་བྱའོ།",
    "d127:885": "།དེ་ནས་ཡང་བཅོམ་ལྡན་འདས་ཀྱིས་དེའི་ཚེ་ཟླ་འོད་གཞོན་ནུར་གྱུར་པ་ལ་སྔོན་བྱུང་བའི་ལེའུ་འདི་ཉིད་རྒྱས་པར་ཚིགས་སུ་བཅད་པའི་དབྱངས་ཀྱིས་རྒྱ་ཆེར་ཡང་དག་པར་རབ་ཏུ་བསྟན་ཏོ།",
    "d127:886": "།སྔོན་འདས་དུས་ཀྱི་བསྐལ་པ་བསམ་ཡས་ན། །མི་ཡི་གཙོ་བོ་བྱུང་བ་ངས་དྲན་ཏེ།",
    "d127:887": "།དྲང་སྲོང་ཆེན་པོ་གཟེངས་ཀྱིས་དོན་མཛད་པ།",
    "d127:888": "།དེ་མིང་དངོས་པོ་མེད་ལས་བྱུང་ཞེས་བྱ།",
    "d127:889": "།སྐྱེས་མ་ཐག་ཏུ་མཁའ་ལ་རབ་འདུག་ནས།",
    "d127:890": "།ཆོས་རྣམས་ཐམས་ཅད་དངོས་པོ་མེད་པར་བསྟན།",
    "d127:891": "།དེ་ཚེ་དེ་དང་འཐུན་པར་མཚན་བཏགས་ཏེ།",
    "d127:892": "།སྒྲས་ནི་འཇིག་རྟེན་ཀུན་ཏུ་གྲགས་པར་བྱས།",
    "d127:893": "།ལྷ་རྣམས་ཐམས་ཅད་རབ་ཏུ་སྒྲ་འབྱིན་པ།",
    "d127:894": "།དངོས་པོ་མེད་ཅེས་བྱ་བའི་རྒྱལ་བར་འགྱུར།",
    "d127:895": "།སྐྱེས་མ་ཐག་ཏུ་གོམ་པ་བདུན་བོར་ཏེ།",
    "d127:896": "།རྒྱལ་བས་ཆོས་རྣམས་དངོས་པོ་མེད་པར་བཤད། །ཐུབ་པ་ཆོས་རྣམས་ཐམས་ཅད་སྟོན་པ་ཡི།",
    "d127:897": "།སངས་རྒྱས་ཆོས་ཀྱི་རྒྱལ་པོར་ནམ་འགྱུར་ཚེ།",
    "d127:898": "།རྩི་ཤིང་གེལ་བ་རི་དང་བྲག་རྣམས་ལས།",
    "d127:899": "།ཆོས་རྣམས་དངོས་པོ་མེད་ཅེས་སྒྲ་ཡང་བྱུང་།",
    "d127:900": "།འཇིག་རྟེན་དེ་ན་ཇི་སྙེད་སྒྲ་ཡོད་པ།",
    "d127:901": "།ཐམས་ཅད་དངོས་མེད་ཅི་ཡང་མེད་པ་ཞེས།",
    "d127:902": "།དེ་ལྟ་བུར་ནི་འཇིག་རྟེན་འདྲེན་པ་ཡི། །སྒྲ་དབྱངས་རྣམ་པ་ཤིན་ཏུ་བྱུང་བར་གྱུར།",
    "d127:903": "།དེ་ཡི་དུས་ན་རྒྱལ་པོའི་བུ་སྐྱེས་པ།",
    "d127:904": "།མིང་ནི་རྟག་ཏུ་སྙིང་རྗེ་སེམས་ཞེས་བྱ།",
    "d127:905": "།ཤིན་ཏུ་གཟུགས་བཟང་བལྟ་ན་སྡུག་པ་ཞིག །རྒྱལ་བ་དེ་ཡི་དྲུང་དུ་ཉེར་འོངས་ཏེ།",
    "d127:906": "།ཐུབ་པ་ཁྱུ་མཆོག་ཞབས་ལ་ཕྱག་འཚལ་ནས།",
    "d127:907": "།རི་མོར་བཅས་པས་བསྐོར་བར་བྱས་ནས་ནི།",
    "d127:908": "།རྡུལ་བྲལ་བླ་ན་མེད་པའི་ཆོས་མཉན་ཕྱིར།",
    "d127:909": "།རབ་ཏུ་དང་བའི་སེམས་ཀྱིས་དེར་འདུག་གོ།",
    "d127:910": "།རྒྱལ་བ་དཔའ་བོ་དེས་ནི་བསམ་མཁྱེན་ནས།",
    "d127:911": "།ཏིང་འཛིན་འདི་ནི་རབ་ཏུ་བཤད་པ་མཛད།",
    "d127:912": "།དེས་ནི་རྡུལ་བྲལ་ཏིང་འཛིན་འདི་ཐོས་ནས།",
    "d127:913": "།རྒྱལ་མཆོག་བསྟན་ལ་མྱུར་བར་རབ་ཏུ་བྱུང་།",
    "d127:914": "།རབ་ཏུ་དེ་བྱུང་ཏིང་འཛིན་འདི་ཡང་ནི། །བཟུང་ཞིང་བཀླགས་ཏེ་ཡོངས་སུ་ཆུབ་བྱས་པས།",
    "d127:915": "།བསྐལ་པ་བྱེ་བ་ཉི་ཤུ་ཚང་བར་ནི།",
    "d127:916": "།ལོག་པར་ལྟུང་བའི་སར་ཡང་ཡོང་མ་སོང་།",
    "d127:917": "།དེ་ནི་དགེ་བར་བྱས་པའི་ལས་དེ་ཡིས།",
    "d127:918": "།སངས་རྒྱས་བྱེ་ཕྲག་ཉི་ཤུ་མཉེས་པར་བྱས།",
    "d127:919": "།རྒྱལ་བ་དེ་དག་ཀུན་གྱི་དྲུང་དུ་ཡང་།",
    "d127:920": "།ཏིང་འཛིན་ཞི་མཆོག་འདི་ནི་གོམས་པར་བྱས།",
    "d127:921": "།དེ་ཕྱིས་འཇིག་རྟེན་དུ་ཡང་སངས་རྒྱས་གྱུར།",
    "d127:922": "།མིང་ནི་དོན་ལེགས་བསམས་ཞེས་རྟག་ཏུ་བརྗོད།",
    "d127:923": "།སེམས་ཅན་བྱེ་བ་མང་པོའི་དོན་བྱས་ནས།",
    "d127:924": "།ཕྱི་མའི་དུས་ལ་མེ་བཞིན་མྱ་ངན་འདས།",
    "d127:925": "།དངོས་པོ་མེད་པ་ལས་བྱུང་བའི་ལེའུ་སྟེ་བརྒྱད་པའོ།། །།",
    "d127:926": "འཕགས་པ་ཏིང་ངེ་འཛིན་གྱི་རྒྱལ་པོའི་མདོ། བམ་པོ་གསུམ་པ།",
    "d127:927": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་གང་ཇི་ལྟར་ན་བདག་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་ཞིང་། སེམས་ཅན་ཐམས་ཅད་སྲིད་པའི་རྒྱ་མཚོ་ལས་བསྒྲལ་བར་འདོད་པའི་བྱང་ཆུབ་སེམས་དཔའ་སེམས་དཔའ་ཆེན་པོས་སངས་རྒྱས་ཐམས་ཅད་ཀྱིས་བསྔགས་པ། དེ་བཞིན་གཤེགས་པ་ཐམས་ཅད་ཀྱི་ཡུམ། ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་གྱི་རྒྱལ་པོ་འདི་མཉན་པར་བྱ། །གཟུང་བར་བྱ། བཅང་བར་བྱ།",
    "d127:928": "ཀུན་ཆུབ་པར་བྱ། བཀླག་པར་བྱ། རབ་ཏུ་གདོན་པར་བྱ། ལུང་ནོད་ཅིང་ཁ་ཏོན་དུ་བྱ། ཉོན་མོངས་པ་མེད་པར་སྒོམ་པས་བསྒོམ་པར་བྱ། མང་དུ་བྱ། གཞན་ལ་ཡང་རྒྱ་ཆེར་རབ་ཏུ་བསྟན་པར་བྱའོ། །དེ་ཅིའི་ཕྱིར་ཞེ་ན།",
    "d127:929": "གཞོན་ནུ་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་གྱི་རྒྱལ་པོ་འདི་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་སྐྱེད་པ་སྟེ།",
    "d127:930": "འདི་ལས་དེ་བཞིན་གཤེགས་པ་དང་ཉན་ཐོས་དང་རང་སངས་རྒྱས་ཐམས་ཅད་བྱུང་ངོ་།",
    "d127:931": "།གཞོན་ནུ་དེ་ལྟ་བས་ན་ཁྱོད་ཀྱིས་ཀྱང་སངས་རྒྱས་ཐམས་ཅད་ཀྱིས་བསྔགས་པ། དེ་བཞིན་གཤེགས་པ་ཐམས་ཅད་སྐྱེད་པ། ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པ་ཏིང་ངེ་འཛིན་གྱི་རྒྱལ་པོ་གཟུང་བར་བྱའོ། །དེ་ལ་འདི་སྐད་ཅེས་བྱ་སྟེ།",
    "d127:932": "དེ་ཕྱིར་བྱང་ཆུབ་ཏུ་ནི་འཚང་རྒྱ་ཞིང་།",
    "d127:933": "།སྲིད་པའི་མཚོ་ལས་སེམས་ཅན་སྒྲོལ་འདོད་པས།",
    "d127:934": "།སངས་རྒྱས་བསྔགས་པའི་མདོ་སྡེ་འདི་ཟུང་ཤིག །བྱང་ཆུབ་དམ་པ་རྙེད་པར་དཀའ་མི་འགྱུར།",
    "d127:935": "།དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་འདི་འདོད་ཅིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་ཆོས་ཟབ་མོ་བཟོད་པ་ལ་མཁས་པར་བྱའོ།",
    "d127:936": "།གཞོན་ནུ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཟབ་མོ་བཟོད་པ་ལ་མཁས་པ་ཡིན་ཞེ་ན།",
    "d127:937": "གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་སྒྱུ་མ་ལྟ་བུར་རབ་ཏུ་ཤེས་པར་བྱའོ།",
    "d127:938": "།ཆོས་ཐམས་ཅད་རྨི་ལམ་ལྟ་བུ་དང་སྨིག་རྒྱུ་ལྟ་བུ་དང་བྲག་ཅ་ལྟ་བུ་དང་མིག་ཡོར་ལྟ་བུ་དང་ཆུ་ཟླ་ལྟ་བུ་དང་སྤྲུལ་པ་ལྟ་བུ་དང་གཟུགས་བརྙན་ལྟ་བུ་དང་ནམ་མཁའ་ལྟ་བུར་རབ་ཏུ་ཤེས་པར་བྱའོ།",
    "d127:939": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོས་ནམ་ཆོས་ཐམས་ཅད་སྒྱུ་མ་ལྟ་བུར་ཡོངས་སུ་ཤེས་ཤིང་། ཆོས་ཐམས་ཅད་རྨི་ལམ་ལྟ་བུ་དང་སྨིག་རྒྱུ་ལྟ་བུ་དང་བྲག་ཅ་ལྟ་བུ་དང་མིག་ཡོར་ལྟ་བུ་དང་ཆུ་ཟླ་ལྟ་བུ་དང་སྤྲུལ་པ་ལྟ་བུ་དང་གཟུགས་བརྙན་ལྟ་བུ་དང་ནམ་མཁའ་ལྟ་བུར་ཡང་དག་པ་ཇི་ལྟ་བ་བཞིན་ཡོངས་སུ་ཤེས་པ་དེའི་ཚེ། གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་འདི་ཆོས་ཟབ་མོ་བཟོད་པ་ལ་མཁས་པ་ཞེས་བྱའོ།",
    "d127:940": "།ཆོས་ཟབ་མོ་བཟོད་པ་དང་ལྡན་པ་དེ་འདོད་ཆགས་པར་འགྱུར་བའི་ཆོས་ལ་མི་ཆགས། ཞེ་སྡང་བར་འགྱུར་བའི་ཆོས་ལ་མི་སྡང་། གཏི་མུག་པར་འགྱུར་བའི་ཆོས་ལ་མི་རྨོངས་སོ།",
    "d127:941": "།དེ་ཅིའི་ཕྱིར་ཞེ་ན།",
    "d127:942": "འདི་ལྟར་དེས་ཆོས་དེ་ཡང་དག་པར་རྗེས་སུ་མི་མཐོང་།",
    "d127:943": "ཆོས་དེ་མི་དམིགས་ཏེ།",
    "d127:944": "གང་འདོད་ཆགས་པ་དང་གང་ལ་འདོད་ཆགས་པ་དང་གང་གིས་འདོད་ཆགས་པ་དང་གང་ཞེ་སྡང་བ་དང་གང་ལ་ཞེ་སྡང་བ་དང་གང་གིས་ཞེ་སྡང་བ་དང་གང་གཏི་མུག་པ་དང་གང་ལ་གཏི་མུག་པ་དང་གང་གིས་གཏི་མུག་པར་འགྱུར་བའི་ཆོས་དེ་དེས་ཡང་དག་པར་རྗེས་སུ་མི་མཐོང་ཞིང་ཆོས་དེ་མི་དམིགས་སོ།",
    "d127:945": "།ཆོས་དེ་ཡང་དག་པར་རྗེས་སུ་མི་མཐོང་ཞིང་མི་དམིགས་པས་འདོད་ཆགས་པ་མེད་པ། ཞེ་སྡང་བ་མེད་པ། གཏི་མུག་པ་མེད་པ། སེམས་ཕྱིན་ཅི་མ་ལོག་པ། མཉམ་པར་བཞག་པ་ཞེས་བྱའོ།",
    "d127:946": "།སྤྲོས་པ་མེད་པ་ཞེས་བྱའོ།",
    "d127:947": "།རྒལ་བ་ཕ་རོལ་ཏུ་ཕྱིན་པ་ཞེས་བྱའོ།",
    "d127:948": "།སྐམ་ལ་ཕྱིན་པ་ཞེས་བྱའོ།",
    "d127:949": "།བདེ་བར་སོན་པ་ཞེས་བྱའོ།",
    "d127:950": "།མི་འཇིགས་པ་ཐོབ་པ་ཞེས་བྱའོ། །ཚུལ་ཁྲིམས་ཅན་ཞེས་བྱའོ།",
    "d127:951": "།ཡེ་ཤེས་ཅན་ཞེས་བྱའོ།",
    "d127:952": "།ཤེས་རབ་ཅན་ཞེས་བྱའོ།",
    "d127:953": "།བསོད་ནམས་ཅན་ཞེས་བྱའོ།",
    "d127:954": "།རྫུ་འཕྲུལ་ཅན་ཞེས་བྱའོ།",
    "d127:955": "།དྲན་པ་ཅན་ཞེས་བྱའོ། །བློ་གྲོས་ཅན་ཞེས་བྱའོ། །རྟོགས་པ་ཅན་ཞེས་བྱའོ། །ངོ་ཚ་ཤེས་པ་དང་ལྡན་པ་ཞེས་བྱའོ།",
    "d127:956": "།བརྟན་པ་དང་ལྡན་པ་ཞེས་བྱའོ།",
    "d127:957": "།སྤྱོད་པ་དང་ལྡན་པ་ཞེས་བྱའོ།",
    "d127:958": "།སྦྱངས་པའི་ཡོན་ཏན་ཡོ་བྱད་བསྙུངས་པ་དང་ལྡན་པ་ཞེས་བྱའོ།",
    "d127:959": "།ཉོན་མོངས་པ་མེད་པ་ཞེས་བྱའོ། །ཅི་འང་མེད་པ་ཞེས་བྱའོ།",
    "d127:960": "།དགྲ་བཅོམ་པ་ཞེས་བྱའོ།",
    "d127:961": "།ཟག་པ་ཟད་པ་ཞེས་བྱའོ།",
    "d127:962": "།ཉོན་མོངས་པ་མེད་པ།",
    "d127:963": "དབང་དང་ལྡན་པར་གྱུར་པ།",
    "d127:964": "སེམས་ཤིན་ཏུ་རྣམ་པར་གྲོལ་བ། ཤེས་རབ་ཤིན་ཏུ་རྣམ་པར་གྲོལ་བ།",
    "d127:965": "ཅང་ཤེས་པ། གླང་པོ་ཆེན་པོ། བྱ་བ་བྱས་པ། བྱེད་པ་བྱས་པ།",
    "d127:966": "ཁུར་བོར་བ།",
    "d127:967": "བདག་གི་དོན་རྗེས་སུ་ཐོབ་པ།",
    "d127:968": "སྲིད་པར་ཀུན་ཏུ་སྦྱོར་བ་ཡོངས་སུ་ཟད་པ།",
    "d127:969": "ཡང་དག་པའི་ཤེས་པས་སེམས་ཤིན་ཏུ་རྣམ་པར་གྲོལ་བ། ཤེས་རབ་ཤིན་ཏུ་རྣམ་པར་གྲོལ་བ།",
    "d127:970": "སེམས་ཀྱི་དབང་ཐམས་ཅད་ཀྱི་དམ་པའི་ཕ་རོལ་ཏུ་ཕྱིན་པའི་དགེ་སྦྱོང་ཞེས་བྱའོ། །བྲམ་ཟེ་ཞེས་བྱའོ། །ཁྲུས་བྱས་པ་ཞེས་བྱའོ། །ཕ་རོལ་ཏུ་སོང་བ་ཞེས་བྱའོ།",
    "d127:971": "།རིག་པར་བྱེད་པ་ཞེས་བྱའོ། །གཙང་སྦྲ་ཅན་ཞེས་བྱའོ། །སངས་རྒྱས་ཀྱི་སྲས་ཞེས་བྱའོ། །ཤཱཀྱའི་སྲས་ཞེས་བྱའོ། །ཚེར་མ་དཀྲུགས་པ་ཞེས་བྱའོ།",
    "d127:972": "།ཁྲིམས་མ་དྲལ་བ་ཞེས་བྱའོ། །འོབས་དྲལ་བ་ཞེས་བྱའོ། །འོབས་ལས་རྒལ་བ་ཅེས་བྱའོ། །ཟུག་རྔུ་ཕྱུང་བ་ཅེས་བྱའོ། །ནད་མེད་པ་ཅེས་བྱའོ།",
    "d127:973": "།དགེ་སློང་ཞེས་བྱའོ། །ཀུན་ནས་དཀྲིས་པ་མེད་པ་ཞེས་བྱའོ།",
    "d127:974": "།སྐྱེས་བུ་ཞེས་བྱའོ།",
    "d127:975": "།སྐྱེས་བུ་དམ་པ་ཞེས་བྱའོ།",
    "d127:976": "།སྐྱེས་བུ་མཆོག་ཅེས་བྱའོ། །སྐྱེས་བུ་ཆེན་པོ་ཞེས་བྱའོ། །སྐྱེས་བུ་སེང་གེ་ཞེས་བྱའོ། །སྐྱེས་བུ་གླང་པོ་ཆེ་ཞེས་བྱའོ། །སྐྱེས་བུ་ཅང་ཤེས་པ་ཞེས་བྱའོ། །སྐྱེས་བུ་ལྕིད་ཁྱེར་བ་ཅེས་བྱའོ།",
    "d127:977": "།སྐྱེས་བུ་དཔའ་བོ་ཅེས་བྱའོ། །སྐྱེས་བུ་རྩལ་པོ་ཆེ་ཞེས་བྱའོ། །སྐྱེས་བུ་མེ་ཏོག་ཅེས་བྱའོ། །སྐྱེས་བུ་པད་མ་ཞེས་བྱའོ། །སྐྱེས་བུ་པད་མ་དཀར་པོ་ཞེས་བྱའོ།",
    "d127:978": "།སྐྱེས་བུ་འདུལ་བ་ཞེས་བྱའོ།",
    "d127:979": "།སྐྱེས་བུ་ཟླ་བ་ཞེས་བྱའོ། །སྐྱེས་བུ་ཕལ་པ་མ་ཡིན་པ་ཞེས་བྱའོ། །མི་གོས་པ་ཞེས་བྱའོ། །དེ་ནས་བཅོམ་ལྡན་འདས་ཀྱིས་ཆོས་ཟབ་མོའི་བཟོད་པ་ལ་འཇུག་པའི་ཆོས་ཀྱི་རྣམ་གྲངས་འདི་བསྟན་པའི་ཕྱིར་ཚིགས་སུ་བཅད་པ་འདི་དག་གསུངས་སོ།",
    "d127:980": "།ནམ་ཞིག་འཇིག་རྟེན་ཁམས་འདི་འབྱུང་བ་དང་། །འཇིག་རྟེན་ཐམས་ཅད་ནམ་མཁར་གྱུར་པའི་ཚེ།",
    "d127:981": "།ཇི་ལྟར་སྔོན་བཞིན་ཕྱིས་ཀྱང་དེ་བཞིན་ཏེ།",
    "d127:982": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:983": "།འཇིག་རྟེན་འདི་ན་ཇི་སྙེད་ཅི་ཡོད་པ།",
    "d127:984": "།ཆུ་ཡི་ཕུང་པོ་འདི་ནི་འོག་ཏུ་འགྲོ །འོག་ཏུ་ཅི་འདྲར་སྟེང་དུའང་དེ་བཞིན་ཏེ།",
    "d127:985": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:986": "།ཇི་ལྟར་བར་སྣང་ཅུང་ཟད་སྤྲིན་མེད་ལས།",
    "d127:987": "།སྐད་ཅིག་ཏུ་ནི་སྤྲིན་གྱི་དཀྱིལ་འཁོར་སྣང་།",
    "d127:988": "།ཐོག་མ་ག་ལས་བྱུང་བར་ཤེས་པར་བྱ།",
    "d127:989": "།དེ་བཞིན་ཆོས་རྣམས་ཐམས་ཅད་ཤེས་པར་གྱིས།",
    "d127:990": "།དེ་བཞིན་གཤེགས་པ་མྱ་ངན་འདས་པ་དག །ཇི་ལྟར་ཡིད་ལ་བྱས་བཞིན་གཟུགས་བརྙན་སྣང་།",
    "d127:991": "།སྔོན་མཐའ་ཇི་བཞིན་ཕྱིས་ཀྱང་དེ་བཞིན་ཏེ།",
    "d127:992": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:993": "།ཇི་ལྟར་དབུ་བ་མང་པོ་རྡོས་པ་དག །ཆུ་བོས་ཁྱེར་བ་སྐྱེས་བུས་ངེས་མཐོང་སྟེ།",
    "d127:994": "།དེ་ལ་བརྟགས་ན་སྙིང་པོ་ཡོང་མི་སྣང་།",
    "d127:995": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:996": "།ཇི་ལྟར་ཆར་པའི་ཐིགས་ཆེན་བབ་པ་ན།",
    "d127:997": "།ཆུ་ཡི་ཆུ་བུར་དག་ནི་ཐ་དད་འབྱུང་།",
    "d127:998": "།བྱུང་ནས་ཞིག་སྟེ་ཆུ་ཡི་ཆུ་བུར་མེད།",
    "d127:999": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:1000": "།ཇི་ལྟར་སྤྲིང་ཡིག་གྲོང་གཞན་བསྐུར་བ་ལས།",
    "d127:1001": "།དགེ་དང་མི་དགེའི་བྱ་བ་སོ་སོར་འབྱུང་།",
    "d127:1002": "།སྒྲ་ལས་སྤྲིང་ཡིག་ཏུ་ཡང་འཕོས་པ་མེད།",
    "d127:1003": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:1004": "།ཇི་ལྟར་མི་དག་ཆང་གིས་མྱོས་ནས་ནི།",
    "d127:1005": "།ས་འདི་ཀུན་ཏུ་འཁོར་སྙམ་བྱེད་མོད་ཀྱི།",
    "d127:1006": "།ས་འདི་འགུལ་ཞིང་གཡོས་པའང་མེད་པ་ལྟར།",
    "d127:1007": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས། །མེ་ལོང་ངོས་དང་འབྲུ་མར་སྣོད་རྣམས་ལ།",
    "d127:1008": "།བུད་མེད་ཁ་བཞིན་རྒྱན་པས་བལྟས་པ་ན།",
    "d127:1009": "།བྱིས་པ་དེ་ནི་དེ་ལ་ཆགས་བསྐྱེད་ནས།",
    "d127:1010": "།འདོད་པ་ཚོལ་བའི་ཕྱིར་ཡང་ཤིན་ཏུ་རྒྱུག །བཞིན་ནི་དེར་ཡང་འཕོས་པ་མ་ཡིན་ཏེ།",
    "d127:1011": "།གཟུགས་བརྙན་ལ་ནི་ནམ་ཡང་བཞིན་མི་རྙེད།",
    "d127:1012": "།རྨོངས་པ་དེ་དག་འདོད་ཆགས་སྐྱེས་པ་ལྟར།",
    "d127:1013": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:1014": "།ཇི་ལྟར་སྨིག་རྒྱུ་དྲི་ཟའི་གྲོང་ཁྱེར་དང་། །སྒྱུ་མ་ཇི་བཞིན་རྨི་ལམ་ཇི་ལྟ་བུར།",
    "d127:1015": "།མཚན་མ་སྒོམ་པ་ངོ་བོ་ཉིད་ཀྱིས་སྟོང་།",
    "d127:1016": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:1017": "།ཇི་ལྟར་ནམ་མཁའ་དང་བར་ཟླ་ཤར་བ།",
    "d127:1018": "།དེ་ཡི་གཟུགས་བརྙན་དང་བའི་མཚོར་སྣང་སྟེ།",
    "d127:1019": "།ཟླ་བ་ཆུ་ཡི་ནང་དུ་འཕོས་པ་མེད།",
    "d127:1020": "།ཆོས་ཀུན་མཚན་ཉིད་དེ་འདྲར་ཤེས་པར་གྱིས།",
    "d127:1021": "།ཇི་ལྟར་མི་དག་ནགས་རིའི་ཁྲོད་འདུག་ནས།",
    "d127:1022": "།གླུ་ལེན་སྨྲ་དང་རྒོད་དང་ངུ་བ་ལས། །བྲག་ཅ་ཐོས་ཀྱང་སྣང་བ་མེད་པ་ལྟར།",
    "d127:1023": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:1024": "།གླུ་དང་རོལ་མོ་དེ་བཞིན་ངུ་བ་ཡང་།",
    "d127:1025": "།དེ་ལ་བརྟེན་ནས་བྲག་ཅ་འབྱུང་མོད་ཀྱི། །སྒྲ་ལ་དབྱངས་དེ་ནམ་ཡང་ཡོད་མ་ཡིན།",
    "d127:1026": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:1027": "།ཇི་ལྟར་རྨི་ལམ་ན་ཡང་འདོད་བསྟེན་པ།",
    "d127:1028": "།སྐྱེས་བུ་སད་པར་གྱུར་ནས་མི་མཐོང་སྟེ།",
    "d127:1029": "།བྱིས་པ་ཤིན་ཏུ་འདོད་ལ་ཆགས་ཤིང་ཞེན།",
    "d127:1030": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:1031": "།སྒྱུ་མ་བྱེད་པ་དག་གིས་གཟུགས་སྤྲུལ་ཏེ།",
    "d127:1032": "།རྟ་དང་གླང་པོ་ཤིང་རྟ་སྣ་ཚོགས་བྱས།",
    "d127:1033": "།དེ་ལ་ཇི་ལྟར་སྣང་བ་གང་ཡང་མེད།",
    "d127:1034": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:1035": "།ཇི་ལྟར་བུ་མོ་གཞོན་ནུའི་རྨི་ལམ་ན།",
    "d127:1036": "།བུ་ཕོ་བྱུང་ཞིང་ཤི་བ་དེས་མཐོང་ནས།",
    "d127:1037": "།བྱུང་ནས་དགའ་ཞིང་ཤི་ནས་མི་དགའ་ལྟར།",
    "d127:1038": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:1039": "།ཇི་ལྟར་མཚན་མོ་ཆུ་ཡི་ཟླ་བ་དག །དང་ཞིང་རྙོག་པ་མེད་པའི་ཆུ་ནང་སྣང་།",
    "d127:1040": "།ཆུ་ཟླ་སྟོང་པ་གསོག་སྟེ་གཟུང་དུ་མེད།",
    "d127:1041": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཇི་ལྟར་སོས་ཀའི་ཉི་མ་ཕྱེད་དུས་ན།",
    "d127:1042": "།སྐྱེས་བུ་སྐོམ་པས་གདུངས་ཤིང་འགྲོ་བ་ཡིས།",
    "d127:1043": "།སྨིག་རྒྱུ་དག་ལ་ཆུ་ཡི་ཕུང་པོར་མཐོང་།",
    "d127:1044": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:1045": "།སྨིག་རྒྱུ་ལ་ཡང་ཆུ་ནི་ཡོང་མེད་ན།",
    "d127:1046": "།སེམས་ཅན་རྨོངས་པ་དེ་ལ་འཐུང་འདོད་དེ།",
    "d127:1047": "།མི་བདེན་ཆུ་ནི་འཐུང་བར་ཡོང་མི་ནུས།",
    "d127:1048": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:1049": "།ཇི་ལྟར་ཆུ་ཤིང་རློན་པའི་སྡོང་པོ་ལ།",
    "d127:1050": "།སྙིང་པོ་འདོད་ཕྱིར་སྐྱེས་བུས་དེ་གཤགས་ཀྱང་། །ནང་དང་ཕྱི་རོལ་ཀུན་ན་སྙིང་པོ་མེད།",
    "d127:1051": "།ཆོས་རྣམས་ཐམས་ཅད་དེ་བཞིན་ཤེས་པར་གྱིས།",
    "d127:1052": "།མིག་དང་རྣ་བ་སྣ་ཡང་ཚད་མ་མིན།",
    "d127:1053": "།ལྕེ་དང་ལུས་དང་སེམས་ཀྱང་ཚད་མ་མིན།",
    "d127:1054": "།དབང་པོ་འདི་དག་གལ་ཏེ་ཚད་ཡིན་ན།",
    "d127:1055": "།འཕགས་པའི་ལམ་གྱིས་སུ་ལ་ཅི་ཞིག་བྱ།",
    "d127:1056": "།འདི་ལྟར་དབང་པོ་འདི་དག་ཚད་མིན་ཞིང་།",
    "d127:1057": "།ངོ་བོ་ཉིད་ཀྱིས་བེམས་པོ་ལུང་མ་བསྟན།",
    "d127:1058": "།དེ་ཕྱིར་མྱ་ངན་འདའ་བའི་ལམ་འདོད་པ།",
    "d127:1059": "།དེས་ནི་འཕགས་པའི་ལམ་གྱིས་བྱ་བ་བྱོས།",
    "d127:1060": "།ལུས་ལ་སྔོན་གྱི་མཐའ་མ་རབ་བརྟགས་ན།",
    "d127:1061": "།དེ་ལ་ལུས་མེད་ལུས་སུ་འདུ་ཤེས་མེད།",
    "d127:1062": "།གང་ལ་ལུས་མེད་ལུས་སུ་ཤེས་མེད་པ།",
    "d127:1063": "།དེ་ནི་འདུས་མ་བྱས་ཀྱི་རིགས་ཞེས་བྱ།",
    "d127:1064": "།མྱ་ངན་འདས་པའི་ཆོས་ལ་ཆོས་མེད་དེ།",
    "d127:1065": "།གང་ཕྱིར་འདི་མེད་ནམ་ཡང་ཡོད་མི་འགྱུར།",
    "d127:1066": "།རྟོག་ཅན་དག་གི་ཡོད་དང་མེད་ཅེས་བྱ།",
    "d127:1067": "།དེ་ལྟར་སྤྱོད་པ་སྡུག་བསྔལ་ཞི་མི་འགྱུར།",
    "d127:1068": "།ཡོད་དང་མེད་ཅེས་བྱ་བ་གཉི་ག་མཐའ།",
    "d127:1069": "།གཙང་དང་མི་གཙང་འདི་ཡང་མཐའ་ཡིན་ཏེ།",
    "d127:1070": "།དེ་ཕྱིར་གཉིས་ཀའི་མཐའ་ནི་རྣམ་སྤངས་ནས།",
    "d127:1071": "།མཁས་པ་དབུས་ལའང་གནས་པར་ཡོང་མི་བྱེད།",
    "d127:1072": "།ཡོད་དང་མེད་ཅེས་བྱ་བ་རྩོད་པ་སྟེ།",
    "d127:1073": "།གཙང་དང་མི་གཙང་འདི་ཡང་རྩོད་པ་ཡིན།",
    "d127:1074": "།རྩོད་པར་གྱུར་པ་སྡུག་བསྔལ་ཞི་མི་འགྱུར།",
    "d127:1075": "།རྩོད་པ་མེད་པར་གྱུར་པ་སྡུག་བསྔལ་འགག །དྲན་པ་ཉེ་བར་གཞག་པའི་གཏམ་བྱས་ཏེ།",
    "d127:1076": "།བྱིས་པ་བདག་ཉིད་ལུས་ལ་མངོན་སུམ་སྙེམས།",
    "d127:1077": "།ལུས་ལ་མངོན་སུམ་གྱུར་པ་རློམ་སེམས་མེད།",
    "d127:1078": "།དེ་ནི་རློམ་སེམས་མེད་དོ་ཐམས་ཅད་སྤངས།",
    "d127:1079": "།བསམ་གཏན་བཞི་དག་གི་ཡང་གཏམ་བྱས་ནས།",
    "d127:1080": "།བྱིས་པ་བདག་ཉིད་བསམ་གཏན་སྤྱོད་ཡུལ་སྨྲ།",
    "d127:1081": "།བསམ་གཏན་ཉོན་མོངས་མེད་ཅིང་རློམ་སེམས་མེད། །ཤེས་པས་རྟོགས་ནས་དྲེགས་པ་རབ་ཏུ་སྤོང་།",
    "d127:1082": "།བདེན་པ་བཞི་ཡི་གཏམ་རྣམས་བྱས་ནས་ཀྱང་།",
    "d127:1083": "།བྱིས་པ་བདག་ཉིད་བདེན་པ་མཐོང་ཞེས་ཟེར།",
    "d127:1084": "།བདེན་པ་མཐོང་ལ་རློམ་སེམས་གང་ཡང་མེད།",
    "d127:1085": "།རློམ་སེམས་མེད་པ་བདེན་པ་རྒྱལ་བས་གསུངས།",
    "d127:1086": "།ཚུལ་ཁྲིམས་སྲུང་ཞིང་དེ་ཡིས་སྙེམས་མི་བྱ།",
    "d127:1087": "།ཆོས་རྣམས་མཉན་ཅིང་དེས་ནི་མི་བསྙེམས་ཏེ།",
    "d127:1088": "།གང་དག་ཤེས་རབ་ཆུང་ངུ་དེ་བསྙེམས་པ།",
    "d127:1089": "།རྩ་བ་དེ་ལས་དེ་ཡི་སྡུག་བསྔལ་འཕེལ།",
    "d127:1090": "།འཇིག་རྟེན་འདྲེན་པ་ཐམས་ཅད་མཁྱེན་པ་ཡིས།",
    "d127:1091": "།དྲེགས་པ་སྡུག་བསྔལ་རྩ་བ་ཡིན་པར་བསྟན།",
    "d127:1092": "།རྒྱགས་པས་དྲེགས་པ་སྡུག་བསྔལ་རབ་ཏུ་འཕེལ།",
    "d127:1093": "།རློམ་སེམས་མེད་པ་སྡུག་བསྔལ་འགག་པར་འགྱུར།",
    "d127:1094": "།ཇི་སྙེད་ཆོས་མང་ཡོངས་སུ་ཆུབ་བྱས་ནས།",
    "d127:1095": "།ཐོས་པས་རྒྱགས་ཤིང་ཚུལ་ཁྲིམས་མི་སྲུང་ན།",
    "d127:1096": "།ཚུལ་ཁྲིམས་འཆལ་བས་ངན་འགྲོར་དེ་འགྲོ་ལ།",
    "d127:1097": "།ཐོས་པ་མང་པོས་དེ་ལ་སྐྱོབ་མི་ནུས།",
    "d127:1098": "།གལ་ཏེ་ཚུལ་ཁྲིམས་གྲགས་པས་དེ་རྒྱགས་ཤིང་།",
    "d127:1099": "།མང་དུ་ཐོས་ལ་བརྩོན་པར་མི་བྱེད་ན།",
    "d127:1100": "།ཚུལ་ཁྲིམས་འབྲས་བུ་མ་ལུས་ཟད་ནས་ནི།",
    "d127:1101": "།ཕྱིར་ཡང་སྡུག་བསྔལ་རབ་ཏུ་མྱོང་བར་འགྱུར།",
    "d127:1102": "།འཇིག་རྟེན་དག་ན་ཏིང་འཛིན་སྒོམ་བྱེད་ཀྱང་།",
    "d127:1103": "།དེ་ནི་བདག་ཏུ་འདུ་ཤེས་གཞིག་མི་བྱེད།",
    "d127:1104": "།དེ་ཡི་ཉོན་མོངས་ཕྱིར་ཡང་རབ་ཏུ་ལྡང་།",
    "d127:1105": "།ལྷག་སྤྱོད་ཀྱིས་ནི་ཏིང་འཛིན་འདིར་བསྒོམས་བཞིན།",
    "d127:1106": "།གལ་ཏེ་བདག་མེད་ཆོས་ལ་རབ་རྟོག་ཅིང་།",
    "d127:1107": "།དེ་དག་བརྟགས་ནས་གལ་ཏེ་སྒོམ་བྱེད་ན།",
    "d127:1108": "།འབྲས་བུ་མྱ་ངན་འདས་ཐོབ་རྒྱུ་དེ་ཡིན།",
    "d127:1109": "།རྒྱུ་གཞན་དེ་དག་ཞི་བར་འགྱུར་མི་སྲིད།",
    "d127:1110": "།མི་ཞིག་ཆོམ་རྐུན་མང་པོས་རབ་གཙེས་ནས།",
    "d127:1111": "།འཚོ་བར་འདོད་པས་བྲོས་ཤིང་འགྲོར་བརྩལ་ན།",
    "d127:1112": "།དེ་ཡི་རྐང་པ་འགྲོ་ཞིང་རྒྱུག་མ་ནུས།",
    "d127:1113": "།ཆོམ་རྐུན་དག་གིས་དེ་བཟུང་བཅོམ་པ་ལྟར།",
    "d127:1114": "།དེ་བཞིན་ཚུལ་ཁྲིམས་ཉམས་པ་རྨོངས་པའི་མི།",
    "d127:1115": "།འདུས་བྱས་དག་ལས་འབྲོས་པར་འདོད་མོད་ཀྱི།",
    "d127:1116": "།ཚུལ་ཁྲིམས་ཉམས་པས་དེ་ཡང་འབྲོས་མི་ནུས།",
    "d127:1117": "།ན་རྒ་འཆི་བ་དག་གིས་ཤིན་ཏུ་བཅོམ།",
    "d127:1118": "།ཇི་ལྟར་མི་རྒོད་སྟོང་ཕྲག་མང་པོ་དག །རྣམ་པ་དུ་མའི་སྒོ་ནས་སྡིགས་བྱེད་པ།",
    "d127:1119": "།དེ་བཞིན་ཉོན་མོངས་སྒོ་རྣམས་དུ་མ་ནས།",
    "d127:1120": "།མི་རྒོད་བཞིན་དུ་དགེ་བའི་ཕྱོགས་རྣམས་འཇོམས།",
    "d127:1121": "།གང་གིས་ཕུང་པོ་བདག་མེད་རབ་བརྟགས་ཏེ།",
    "d127:1122": "།སྤྱོས་ཤིང་བརྒྱད་ཀྱང་ཞུམ་པར་མི་འགྱུར་བ།",
    "d127:1123": "།ཉོན་མོངས་བདུད་ཀྱི་དབང་དུ་དེ་མི་འགྲོ །སྟོང་པ་ཤེས་པ་དེ་ལ་འཁྲུག་པ་མེད།",
    "d127:1124": "།འགྲོ་མང་ཕུང་པོ་སྟོང་པར་སྟོན་མོད་ཀྱི།",
    "d127:1125": "།ཇི་ལྟར་བདག་མེད་དེ་དག་མི་ཤེས་ཏེ།",
    "d127:1126": "།མི་ཤེས་དེ་དག་གཞན་གྱིས་བརྒལ་ན་ཡང་།",
    "d127:1127": "།ཁྲོ་བའི་ཟིལ་གྱིས་ནོན་ཅིང་ཚིག་རྩུབ་སྨྲ།",
    "d127:1128": "།མི་དག་ན་ཞིང་ལུས་ནི་སྡུག་བསྔལ་ཏེ།",
    "d127:1129": "།ལོ་གྲངས་མང་པོར་རེས་འགའ་མ་ཐར་བ།",
    "d127:1130": "།དེ་ནི་ཡུན་རིང་ནད་ཀྱིས་ཉོན་མོངས་པས།",
    "d127:1131": "།ནད་རྣམས་གསོ་བའི་ཕྱིར་ཡང་སྨན་པ་བཙལ།",
    "d127:1132": "།ཡང་དང་ཡང་ནི་དེ་ཡིས་བཙལ་བ་དང་། །སྨན་པ་མཁས་ཤིང་རིག་པ་དེས་རྙེད་དེ།",
    "d127:1133": "།དེས་ཀྱང་སྙིང་རྗེ་ཉེ་བར་བཞག་ནས་ནི།",
    "d127:1134": "།སྨན་འདི་གཏང་བར་གྱིས་ཞེས་སྨྲས་པ་དང་། །སྨན་མང་བཟང་ཞིང་ཕངས་པ་དེས་བླངས་ནས།",
    "d127:1135": "།ན་བ་འཚོ་བར་འགྱུར་བའི་སྨན་མི་འཐུང་།",
    "d127:1136": "།སྨན་པས་མ་ལན་སྨན་གྱིས་མ་ཉེས་ཏེ།",
    "d127:1137": "།ནད་པ་དེ་ཉིད་ཀྱིས་ནི་ཉེས་པ་ཡིན།",
    "d127:1138": "།དེ་བཞིན་བསྟན་པ་འདི་ལ་རབ་བྱུང་སྟེ།",
    "d127:1139": "།སྟོབས་དང་བསམ་གཏན་དབང་པོ་ཀུན་རིག་ནས།",
    "d127:1140": "།སྒོམ་པ་ལ་ནི་མངོན་པར་བརྩོན་མི་བྱེད།",
    "d127:1141": "།རིགས་པར་མི་བརྩོན་ག་ལ་མྱ་ངན་འདའ།",
    "d127:1142": "།རྟག་ཏུ་ཆོས་ཀུན་རང་བཞིན་སྟོང་པ་སྟེ།",
    "d127:1143": "།རྒྱལ་བའི་སྲས་རྣམས་དངོས་པོ་རྣམ་པར་འཇིག །སྲིད་པ་ཐམས་ཅད་ཡོང་ཡེ་སྟོང་པ་སྟེ།",
    "d127:1144": "།ཉི་ཚེའི་སྟོང་པ་མུ་སྟེགས་ཅན་དག་གི།",
    "d127:1145": "།མཁས་པ་བྱིས་པ་དག་དང་རྩོད་མི་བྱེད།",
    "d127:1146": "།བྱིས་པ་དག་ནི་རི་མོར་བྱས་ནས་སྤོང་།",
    "d127:1147": "།ཞེ་སྡང་སེམས་ཀྱིས་བདག་གི་དྲུང་འོང་ཞེས།",
    "d127:1148": "།བྱིས་པའི་ཆོས་ལ་སྟེན་པར་ཡང་མི་བྱེད།",
    "d127:1149": "།བྱིས་པ་དག་གི་རང་བཞིན་རྒྱུད་རིག་ནས།",
    "d127:1150": "།མཁས་པ་བྱིས་པ་དག་དང་མི་འགྲོགས་ཏེ། །ཇི་སྲིད་དུ་ནི་བྱིས་པ་ལེགས་བསྙེན་ཀྱང་།",
    "d127:1151": "།དེ་དག་ཕྱིར་ཡང་དགྲ་དང་འདྲ་བར་འགྱུར།",
    "d127:1152": "།མཁས་པ་བྱིས་པ་དག་ལ་ཡིད་མི་རྟོན།",
    "d127:1153": "།མཁས་དང་བྱིས་པའི་རང་བཞིན་ཆོས་ཉིད་ནི།",
    "d127:1154": "།བྱིས་པའི་རང་བཞིན་ངང་ཚུལ་ཐ་དད་དེ།",
    "d127:1155": "།སོ་སོའི་སྐྱེ་བོ་ལ་ནི་མཛའ་བ་མེད།",
    "d127:1156": "།ཆོས་དང་ལྡན་པའི་ཚིག་ཏུ་སྨྲས་ན་ཡང་།",
    "d127:1157": "།ཡིད་མི་ཆེས་དང་ཞེ་སྡང་ཁྲོ་བ་དག །མངོན་པར་སྟོན་པ་འདི་ནི་བྱིས་པའི་ཆོས།",
    "d127:1158": "།དོན་འདི་རྣམ་པར་རིག་པས་ཡིད་མི་རྟོན།",
    "d127:1159": "།བྱིས་པ་དང་ནི་བྱིས་པར་འཐུན་འབྱོར་བ།",
    "d127:1160": "།ཇི་ལྟར་མི་གཙང་བ་དང་མི་གཙང་བཞིན།",
    "d127:1161": "།མཁས་པ་དག་ནི་མཁས་པའི་སྐྱེ་བོ་དང་། །འཐུན་ཞིང་འབྱོར་པ་མར་དང་སྙིང་ཁུ་བཞིན།",
    "d127:1162": "།འཁོར་བའི་ཉེས་ལ་སོ་སོར་མ་བརྟགས་ཏེ།",
    "d127:1163": "།ལས་ཀྱི་རྣམ་པར་སྨིན་ལ་མི་འཇུག་ཅིང་།",
    "d127:1164": "།སངས་རྒྱས་རྣམས་ཀྱི་ཚིག་ལ་མ་དད་པས།",
    "d127:1165": "།བྱིས་པ་དེ་དག་བཅད་ཅིང་གཏུབ་པར་འགྱུར།",
    "d127:1166": "།མི་འཐོབ་རབ་ཏུ་རྙེད་དཀའ་ཐོབ་ནས་ནི།",
    "d127:1167": "།བཟོ་ཡི་གནས་དག་ལ་ནི་མཁས་མ་གྱུར།",
    "d127:1168": "།དབུལ་པོར་གྱུར་ཅིང་ནོར་ཡང་ཡོང་མེད་དེ།",
    "d127:1169": "།དེ་ནས་འཚོ་བ་མེད་པས་རབ་ཏུ་འབྱུང་།",
    "d127:1170": "།སངས་རྒྱས་བསྟན་འདིར་དེ་དག་རབ་བྱུང་ནས།",
    "d127:1171": "།ལྷུང་བཟེད་ཆོས་གོས་དག་ལ་ཆགས་པར་འགྱུར།",
    "d127:1172": "།དེ་དག་སྡིག་པའི་གྲོགས་པོས་ཡོངས་ཟིན་པས།",
    "d127:1173": "།བདེ་བར་གཤེགས་པའི་བསླབ་པ་མི་སྤྱོད་དེ།",
    "d127:1174": "།དེ་དག་བདག་གི་ཚུལ་ཁྲིམས་མ་མཐོང་བས།",
    "d127:1175": "།བྱིས་པ་དག་ནི་སེམས་གནས་མི་རྙེད་ཅིང་།",
    "d127:1176": "།ཉིན་མཚན་རྣལ་འབྱོར་ལ་ཡང་མི་བརྩོན་པས།",
    "d127:1177": "།དེ་དག་སྡིག་པའི་ལམ་ལ་སྨོད་མི་བྱེད།",
    "d127:1178": "།ལུས་དང་སེམས་ནི་ཤིན་ཏུ་མི་སྡོམ་པ།",
    "d127:1179": "།དེ་ནི་ཚིག་ཏུ་མི་སྨྲ་ཅི་ཡང་མེད། །སུ་ཡིས་ཉེས་པ་ཅི་བྱས་བརྒལ་ལོ་ཞེས།",
    "d127:1180": "།རྟག་ཏུ་གཞན་གྱི་ཉེས་པ་ཚོལ་ཞིང་རྟོག །བྱིས་པ་དག་ནི་ཟས་ལ་ཆགས་གྱུར་ནས།",
    "d127:1181": "།ཟས་ལ་ཚོད་རིག་པར་ནི་མི་བྱེད་དེ།",
    "d127:1182": "།སངས་རྒྱས་བསོད་ནམས་ཀྱིས་ནི་ཟས་རྙེད་ཀྱང་།",
    "d127:1183": "།དེ་ལ་བྱིས་པ་བྱས་པ་གཟོ་མི་འགྱུར།",
    "d127:1184": "།དེ་དག་ཁ་ཟས་རོ་ཞིམ་བསོད་པ་དག །རྙེད་ནས་རྣལ་འབྱོར་མི་བརྩོན་ཟ་ཞིང་འཐུང་།",
    "d127:1185": "།དེ་དག་ལ་ནི་ཟས་དེ་གདུག་པར་འགྱུར།",
    "d127:1186": "།བལ་གླང་ཕྲུ་གུས་རྩ་བ་མ་བཀྲུས་བཞིན།",
    "d127:1187": "།མཁས་ཤིང་རྟོགས་པ་བློ་གྲོས་ལྡན་པ་ནི།",
    "d127:1188": "།ཁ་ཟས་བཟང་པོ་གཙང་མ་ཟ་མོད་ཀྱི།",
    "d127:1189": "།དེ་དག་ལ་ནི་ཆགས་པར་མི་འགྱུར་ཏེ།",
    "d127:1190": "།མ་ཆགས་བཞིན་དུ་ཟ་ཞིང་རྣལ་འབྱོར་བརྩོན།",
    "d127:1191": "།མཁས་ཤིང་རྟོགས་པ་བློ་གྲོས་ལྡན་པ་དག །བྱིས་པ་གང་ནས་ལེགས་པར་འོངས་ཞེས་སྨྲ།",
    "d127:1192": "།དེ་བཞིན་སྙན་པའི་ཚིག་གིས་ཉེར་བསྡུས་ནས།",
    "d127:1193": "།དེ་དག་ལ་ནི་སྙིང་རྗེ་ཉེ་བར་འཇོག །བྱིས་པ་ལ་ནི་གང་ཕན་སྙིང་བརྩེ་བ།",
    "d127:1194": "།དེ་ལ་གནོད་པ་བྱུང་ན་བྱིས་པ་དགའ།",
    "d127:1195": "།དེ་ལྟའི་ཉེས་ཕྱིར་བྱིས་པ་རྣམ་སྤངས་ཏེ།",
    "d127:1196": "།རི་དགས་བཞིན་དུ་གཅིག་པུ་དགོན་པར་གནས།",
    "d127:1197": "།མཁས་པས་འདི་འདྲའི་ཉེས་པ་རིག་ནས་ནི།",
    "d127:1198": "།ཤེས་རབ་དམན་བསྟེན་བདག་ནི་མཐོ་རིས་ཉམས།",
    "d127:1199": "།བྱང་ཆུབ་ཐོབ་པར་ག་ལ་འགྱུར་སྙམ་སྟེ། །བྱིས་པ་རྣམས་དང་ནམ་ཡང་ཡོང་མི་སྟེན།",
    "d127:1200": "།བྱམས་པ་ལ་ནི་མཁས་པ་གནས་པར་འགྱུར།",
    "d127:1201": "།སྙིང་རྗེ་དག་ལ་གནས་ཤིང་དགའ་སྤྱོད་དང་། །སྲིད་པ་ཀུན་ལ་རྟག་ཏུ་བཏང་སྙོམས་པ།",
    "d127:1202": "།ཏིང་ངེ་འཛིན་བསྒོམས་བྱང་ཆུབ་རེག་པར་འགྱུར། །མྱ་ངན་མེད་ཞི་བྱང་ཆུབ་དེས་རྟོགས་ཤིང་།",
    "d127:1203": "།སེམས་ཅན་ན་རྒས་གཟིར་བར་རིག་ནས་ནི།",
    "d127:1204": "།དེ་ལ་སྙིང་རྗེ་རབ་ཏུ་ཉེར་བཞག་སྟེ།",
    "d127:1205": "།དོན་དམ་ལྡན་པའི་གཏམ་རྣམས་སྟོན་པར་བྱེད།",
    "d127:1206": "།རྒྱལ་བའི་ཆོས་ཉིད་བརྗོད་དུ་མེད་པ་དང་། །བདེ་བར་གཤེགས་པའི་བདེན་པ་སུས་ཤེས་པ།",
    "d127:1207": "།དེ་དག་འདི་ལྟ་བུ་ཡི་ཆོས་ཐོས་ནས།",
    "d127:1208": "།འཕགས་པ་ཟང་ཟིང་མེད་པའི་བཟོད་པ་འཐོབ།",
    "d127:1209": "།ཆོས་ཟབ་མོ་ལ་བཟོད་པའི་ལེའུ་སྟེ་དགུ་པའོ།། །།",
    "d127:1210": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། །གཞོན་ནུ་དེ་ལྟ་བས་ན་ནན་ཏན་སྙིང་པོར་བྱའོ་ཞེས་གཞོན་ནུ་ཁྱོད་ཀྱིས་དེ་ལྟར་བསླབ་པར་བྱའོ།",
    "d127:1211": "།དེ་ཅིའི་ཕྱིར་ཞེ་ན།",
    "d127:1212": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ནན་ཏན་སྙིང་པོར་བྱེད་པ་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་རྙེད་པར་དཀའ་བ་མ་ཡིན་ན་ཏིང་ངེ་འཛིན་འདི་ལྟ་ཅི་སྨོས།",
    "d127:1213": "།དེ་ནས་ཟླ་འོད་གཞོན་ནུར་གྱུར་པ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་འདི་ལྟར་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་གདམས་པ་དང་། །རྗེས་སུ་བསྟན་པ་འདི་ལེགས་པར་བསྟན་ཅིང་ལེགས་པར་བཀོད་པ་དང་། བྱང་ཆུབ་སེམས་དཔའི་བསླབ་པ་ཐམས་ཅད་བསྟན་ཏེ། ལེགས་པར་བཤད་པ་དང་ལེགས་པར་བཀོད་པ་བཅོམ་ལྡན་འདས་ངོ་མཚར་ཏོ།",
    "d127:1214": "།བཅོམ་ལྡན་འདས་འདི་ནི་དེ་བཞིན་གཤེགས་པའི་སྤྱོད་ཡུལ་ཏེ། ཉན་ཐོས་དང་རང་སངས་རྒྱས་ཐམས་ཅད་ཀྱིས་ཀྱང་མ་ལགས་ན་མུ་སྟེགས་ཅན་གཞན་གྱི་ལྟ་ཅི་སྨོས།",
    "d127:1215": "བཅོམ་ལྡན་འདས་བདག་ཀྱང་ནན་ཏན་སྙིང་པོར་བགྱིས་ཏེ་ལུས་དང་སྲོག་ལ་ཡང་མི་ལྟ་བར་བགྱིས་ལ་དེ་བཞིན་གཤེགས་པའི་རྗེས་སུ་སློབ་བོ།",
    "d127:1216": "།དེ་ཅིའི་སླད་དུ་ཞེ་ན།",
    "d127:1217": "བཅོམ་ལྡན་འདས་བདག་ནི་དེ་བཞིན་གཤེགས་པའི་རྗེས་སུ་སློབ་པར་འཚལ་ལོ།",
    "d127:1218": "།བཅོམ་ལྡན་འདས་བདག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འཚལ་ལོ།",
    "d127:1219": "།བཅོམ་ལྡན་འདས་བདག་ནི་བདུད་སྡིག་ཅན་ཤིན་ཏུ་གཞིག་པར་འཚལ་ལོ།",
    "d127:1220": "།བཅོམ་ལྡན་འདས་བདག་ནི་སེམས་ཅན་ཐམས་ཅད་འཇིགས་པ་ཐམས་ཅད་དང་སྡུག་བསྔལ་ཐམས་ཅད་ལས་བསྒྲལ་བར་འཚལ་ལོ། །བཅོམ་ལྡན་འདས་ཀྱིས་ཕྱག་གཡས་པ་བདག་གི་སྤྱི་བོ་ལ་གཞག་པར་གསོལ། དེ་ལ་འདི་སྐད་ཅེས་བྱ་སྟེ།",
    "d127:1221": "ནམ་མཁའ་འདྲ་ཞིང་རྡུལ་བྲལ་གཟུགས་བཟང་འཆང་།",
    "d127:1222": "།ཤེས་རབ་སྲས་པོ་ལུས་དང་མཚན་མི་མངའ།",
    "d127:1223": "།ཡོན་ཏན་རྒྱ་མཚོ་རབ་ཟབ་ཐུགས་རྗེ་ཅན།",
    "d127:1224": "།མཚུངས་མེད་ཕྱག་ནི་བདག་གི་སྤྱི་བོར་ཞོག །དེ་སྐད་ཅེས་གསོལ་པ་དང་། །བཅོམ་ལྡན་འདས་ཀྱིས་ཕྱག་གཡས་པ་དགེ་བའི་རྩ་བ་དུ་མ་ལས་བྱུང་བ།",
    "d127:1225": "མཚན་སྣ་ཚོགས་ཀྱིས་ཤིན་ཏུ་བརྒྱན་པ། ལྷའི་གསེར་གྱི་ཁ་དོག་ལྟ་བུ་ཟླ་འོད་གཞོན་ནུར་གྱུར་པའི་སྤྱི་བོར་བཞག་གོ།",
    "d127:1226": "།བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པའི་སྤྱི་བོར་ཕྱག་གཡས་པ་བཞག་མ་ཐག་ཏུ་སྐད་ཅིག་དེ་ཉིད་ལ་ཟླ་འོད་གཞོན་ནུར་གྱུར་པ་ལ་དཔའ་བར་འགྲོ་བ་དང་ནམ་མཁའ་མཛོད་དང་རྡོ་རྗེ་ལྟ་བུ་དང་ཡིད་ལྟར་མགྱོགས་པ་དང་གཟུགས་ཐམས་ཅད་སྟོན་པ་དང་སྒྲིབ་པ་མེད་པའི་མཐའ་དང་དེ་བཞིན་གཤེགས་པ་ཐམས་ཅད་སྟོན་པ་དང་སྟོང་པ་ཉིད་ཐམས་ཅད་ཀྱི་དབང་བསྐུར་བ་ཐོབ་པ་ལ་སོགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བྱུང་བའི་ཏིང་ངེ་འཛིན་གྱི་སྒོ་བྱེ་བ་ཁྲག་ཁྲིག་བརྒྱ་སྟོང་དུ་མ་བརྗོད་དུ་མེད་པའི་ཡང་བརྗོད་དུ་མེད་པ་དག་མངོན་དུ་གྱུར་ཏོ།",
    "d127:1227": "།གཟུངས་དང་རྣམ་པར་ཐར་པའི་སྒོ་དུ་མ་མངོན་དུ་གྱུར་ཏོ།",
    "d127:1228": "།དགའ་བ་དང་བདེ་བ་གང་དེ་འཕགས་པས་བརྗོད་པ། ལྷ་ཡུལ་བ་རྒྱ་ཆེ་ཞིང་དཔེ་མེད་པ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱོད་ཡུལ་དུ་རིག་པ་རབ་ཏུ་ཐོབ་བོ། །དེ་ལ་འདི་སྐད་ཅེས་བྱ་སྟེ།",
    "d127:1229": "དྲ་བས་མཛེས་འབྲེལ་བུམ་པ་ལྕགས་ཀྱུའི་མཚན་མངའ་ཞིང་།",
    "d127:1230": "།དཔལ་བེའུ་འཁོར་ལོ་རྒྱལ་མཚན་བ་དན་ཉ་རིས་མངའ།",
    "d127:1231": "།བསྐལ་པ་བྱེ་མང་རིན་ཆེན་གཏོང་ལ་ཞུགས་པའི་ཕྱག །བཅོམ་ལྡན་འདས་ཀྱིས་ཟླ་འོད་གཞོན་ནུའི་སྤྱི་བོར་བཞག །དེ་ནས་ལྷ་ཡུལ་པ་རྒྱ་ཆེ་ཞིང་དཔེ་མེད་པ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱོད་ཡུལ་དུ་རིག་པའི་དགའ་བ་དང་། བདེ་བ་དང་ལྡན་པར་གྱུར་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་ཚུལ་དང་འཐུན་པའི་ཚིགས་སུ་བཅད་པ་དག་གིས་མངོན་པར་བསྟོད་དོ།",
    "d127:1232": "།བླ་མེད་མི་འཇིགས་སྦྱིན་པ་ཁྱོད་ལ་ཕྱག་འཚལ་ལོ།",
    "d127:1233": "།གཞན་ཕན་སེམས་ཅན་གཉེན་རྩ་ཁྱོད་ལ་ཕྱག་འཚལ་ལོ།",
    "d127:1234": "།སྟོབས་བཅུ་བདེན་པའི་རྩལ་མངའ་ཁྱོད་ལ་ཕྱག་འཚལ་ལོ།",
    "d127:1235": "།བདེ་གཤེགས་མི་མཉམ་མཉམ་པ་ཁྱོད་ལ་ཕྱག་འཚལ་ལོ།",
    "d127:1236": "།མགོན་པོ་ཤིན་ཏུ་ཐུགས་རྗེ་ཅན་ལ་ཕྱག་འཚལ་ལོ།",
    "d127:1237": "།དཔའ་བོ་དགྲ་བཞི་རྣམ་པར་བཏུལ་ལ་ཕྱག་འཚལ་ལོ།",
    "d127:1238": "།བརྩོན་པ་དམ་པའི་དོན་རྣམས་མཁྱེན་ལ་ཕྱག་འཚལ་ལོ།",
    "d127:1239": "།ཆོས་ཀྱི་སྐུ་མཆོག་མངའ་བའི་ལྷ་ལ་ཕྱག་འཚལ་ལོ།",
    "d127:1240": "།སྙིང་རྗེ་བྱམས་འོད་རྒྱལ་བའི་ཉི་མ་མུན་སེལ་བ། །ཤེས་རབ་ཤིན་ཏུ་ཡངས་པའི་ནམ་མཁའི་དཀྱིལ་དུ་ཤར།",
    "d127:1241": "།དོན་དམ་ཤིན་ཏུ་ཟབ་པའི་ཆོས་རྣམས་སྟོན་མཛད་པ། །ལྷ་ཁྱོད་ལ་ནི་རྟག་ཏུ་བདག་ཀྱང་སྐྱབས་སུ་མཆི།",
    "d127:1242": "།དེ་ནས་ཟླ་འོད་གཞོན་ནུར་གྱུར་པས་བཅོམ་ལྡན་འདས་ལ་ཚུལ་དང་འདྲ་བའི་ཚིགས་སུ་བཅད་པ་དག་གིས་མངོན་པར་བསྟོད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ལ་ཐུགས་བརྩེ་བའི་སླད་དུ་བྱང་ཆུབ་སེམས་དཔའི་དགེ་འདུན་དང་དགེ་སློང་གི་དགེ་འདུན་དང་བཅས་པ་སང་བདག་གི་སྡུམ་པར་བཤོས་གསོལ་བར་ཐུགས་ལ་གནང་བར་མཛད་དུ་གསོལ། དེ་ལ་འདི་སྐད་ཅེས་བྱ་སྟེ།",
    "d127:1243": "བདག་གི་སྡུམ་པར་གཙང་མའི་བཤོས་གསོལ་བར། །མི་དབང་སྲས་དང་བཅས་ལ་གསོལ་བ་འདེབས།",
    "d127:1244": "།ཐུབ་པའི་དབང་པོ་བདག་ལ་ཐུགས་བརྩེའི་ཕྱིར།",
    "d127:1245": "།མགོན་པོ་ལྷ་ཡི་གཙོ་བོས་གནང་བར་མཛོད།",
    "d127:1246": "།དེ་ནས་བཅོམ་ལྡན་འདས་ཀྱིས་ཐུགས་བརྩེ་བའི་ཕྱིར། བྱང་ཆུབ་སེམས་དཔའི་དགེ་འདུན་དང་། ཉན་ཐོས་ཀྱི་དགེ་འདུན་དང་ཐབས་ཅིག་ཏུ་ཟླ་འོད་གཞོན་ནུར་གྱུར་པའི་ཁྱིམ་དུ་བཤོས་གསོལ་བར་ཅང་མི་གསུང་བར་གྱུར་པས་གནང་ངོ་།",
    "d127:1247": "།དེ་ནས་ཟླ་འོད་གཞོན་ནུར་གྱུར་པས་བཅོམ་ལྡན་འདས་ཅང་མི་གསུང་བར་གྱུར་པས་གནང་བར་རིག་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་བཅོམ་ལྡན་འདས་ཀྱི་དྲུང་ནས་སོང་ངོ་།",
    "d127:1248": "།དེ་ནས་ཟླ་འོད་གཞོན་ནུར་གྱུར་པ་བྱ་རྒོད་ཀྱི་ཕུང་པོའི་རི་ལས་བབས་ནས་དེའི་ཚེ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་རིའི་རྒྱལ་པོ་བྱ་རྒོད་ཀྱི་ཕུང་པོའི་བར་དུ་དེའི་བར་གྱི་ལམ་ཐམས་ཅད་ལེགས་པར་བརྒྱན་ཏེ།",
    "d127:1249": "འདི་ལྟར་བཅོམ་ལྡན་འདས་ལ་མཆོད་པ་བྱ་བའི་ཕྱིར་ལམ་ཡངས་ཤིང་ཆེ་ལ་རྩྭ་དང་སྡོང་དུ་མ་དང་ཚེར་མ་དང་རྡོ་དང་གྱོ་མོ་དང་གསེག་མ་མེད་པར་བསལ་ཏེ་བྱེ་མ་གཙང་མས་བདལ་ནས། ཀ་ཙ་ལིན་དི་ཀ་ལྟར་འཇམ་ཞིང་རེག་ན་བདེ་བ། དབྱངས་དགའ་བར་བྱས་ཏེ།",
    "d127:1250": "ལྷའི་མེ་ཏོག་ཨུད་པ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་དང་། དྲི་མཆོག་དང་། ཨ་ཏི་མུག་ཏ་ཀ་དང་། མཱ་ལི་ཀ་དང་། ཙམ་པ་ཀ་དང་། སྐྱ་སྣར་དང་། ཀུན་ད་དང་། ཏི་ལ་ཀ་དང་། ཀེ་ས་ར་དང་། མྱ་ངན་འཚང་ལ་སོགས་པ་དུས་ཐམས་ཅད་ཀྱི་མེ་ཏོག་བཟང་པོས་ནི་ཀུན་ཏུ་ཁེབས་པར་བྱས།",
    "d127:1251": "གདུགས་དང་རྒྱལ་མཚན་དང་བ་དན་དང་རྣམ་པར་རྒྱལ་བའི་བ་དན་དང་རིན་པོ་ཆེའི་རྟ་བབས་དང་བླ་རེ་ནི་བྲེས། རིན་པོ་ཆེའི་བདུག་སྤོས་ཀྱི་སྣོད་སྣ་ཚོགས་ནི་ངོས་ལ་སྤྱངས།",
    "d127:1252": "རིན་པོ་ཆེའི་བདུག་སྤོས་ཀྱི་སྣོད་དེ་དག་ཐམས་ཅད་ནས་ནི་ཨ་ག་རུ་ནག་པོས་གང་བའི་དུ་བ་འཐུལ། ཕྱོགས་ཕྱོགས་སུ་ནི་བྲོ་མཁན་དང་གར་མཁན་ལྷའི་གླུ་གར་དང་རོལ་མོ་ཤིན་ཏུ་འབྱོར་ཅིང་ལེགས་པར་བསླབས་པ་རྣམས་བཀོད།",
    "d127:1253": "སྐྱེས་པ་དང་བུད་མེད་དང་ཁྱེའུ་དང་བུ་མོ་ཤིན་ཏུ་བརྒྱན་པ་ཁར་རྔ་དང་ཏུ་ཎ་བ་དང་པི་བང་རྒྱུད་གཅིག་པ་དང་པི་བང་དང་གླིང་བུ་དང་རྫ་རྔ་དང་རྔ་མུ་ཀུན་ད་དང་རྫ་རྔ་ཆེན་པོ་ཐོགས་པ་རྣམས་བཀོད། ལམ་གྱི་ངོས་གཉིས་སུ་ཤིང་ཏ་ལ་མཐོན་པོ་ལྷའི་རིན་པོ་ཆེ་སྣ་ཚོགས་དང་འཛམ་བུའི་ཆུ་བོའི་གསེར་ལས་བྱས་པའི་དྲིལ་བུ་གཡེར་ཀའི་དྲ་བ་བྲེས་ཤིང་སྒྲ་འཁྲོལ་བས་བརྒྱན་པ་རྣམས་དང་རིན་པོ་ཆེ་སྣ་ཚོགས་ཀྱི་མཁའ་རྟེན་བྱེ་བ་ཁྲག་ཁྲིག་བརྒྱ་སྟོང་དུ་མ་དང་། རིན་པོ་ཆེ་སྣ་བདུན་གྱི་ཤིང་སྣ་ཚོགས་ཁྲུན་དང་སྦོམས་སུ་ལྡན་པ་སྣ་ཚོགས་དང་དུས་ཐམས་ཅད་ཀྱི་ལོ་མ་དང་། མེ་ཏོག་དང་འབྲས་བུ་ཕུན་སུམ་ཚོགས་པ་དག་བཙུགས་སོ། །དེ་ལ་འདི་སྐད་ཅེས་བྱ་སྟེ།",
    "d127:1254": "ལམ་ནི་སྣ་ཚོགས་ཤིན་ཏུ་ལེགས་པར་བརྒྱན། །བླ་རེས་དང་ནི་གདུགས་དང་བ་དན་སྒྲེང་།",
    "d127:1255": "།སིལ་སྙན་དག་གི་སྒྲ་དག་རབ་ཏུ་འབྱིན།",
    "d127:1256": "།གླུ་སྒྲ་ཡིད་དུ་འོང་བའང་དེ་བཞིན་ཏེ།",
    "d127:1257": "།བུད་མེད་མང་པོ་བྲོ་རྡུང་གར་བྱེད་དང་། །གོས་བཟང་ཁྲག་ཁྲིག་རྣམ་མང་སྣ་ཚོགས་དང་། །མེ་ཏོག་ཕྲེང་བ་བཟང་ཞིང་མཛེས་པ་ཡིས། །ལམ་མཆོག་ཡངས་པ་དེ་ནི་རབ་ཏུ་བརྒྱན།",
    "d127:1258": "།གྲོང་མཆོག་གཙང་མ་འདིར་ནི་ཐུགས་རྗེ་ཅན། །སངས་རྒྱས་ཐུབ་པའི་ཟླ་བ་གཤེགས་སོ་ཞེས།",
    "d127:1259": "།ཟླ་འོད་གཞོན་ནུས་དད་པ་རབ་བསྐྱེད་ནས།",
    "d127:1260": "།རྒྱ་ཆེ་ཡངས་པའི་ལམ་ནི་ཤིན་ཏུ་བརྒྱན།",
    "d127:1261": "།ལྷ་རྫས་ཀྱི་ནི་བྱེ་མ་གཙང་མ་བདལ།",
    "d127:1262": "།རབ་ཏུ་ཡིད་འོང་མེ་ཏོག་མཆོག་རྣམས་བཀྲམ།",
    "d127:1263": "།རིན་ཆེན་རྟ་བབས་དག་ཀྱང་ལེགས་པར་བཙུགས།",
    "d127:1264": "།ལམ་ནི་ལྷ་ཡི་གྲོང་ཁྱེར་བཞིན་དུ་མཛེས།",
    "d127:1265": "།ཟླ་འོད་གཞོན་ནུ་ཤིན་ཏུ་ཡིད་དགའ་བས།",
    "d127:1266": "།དེ་ལྟར་ལམ་རྣམས་སྣ་ཚོགས་ལེགས་བརྒྱན་ཏེ།",
    "d127:1267": "ལྷ་དང་ལྷ་མིན་ཀླུ་ཡིས་དེ་མཐོང་ནས།",
    "d127:1268": "།ངོ་མཚར་གྱུར་ཅིང་ཨ་ལ་ལ་ཞེས་སྨྲ།",
    "d127:1269": "།ལམ་གྱི་གཡས་གཡོན་འཛམ་བུའི་ཆུ་གསེར་གྱི། །ཏ་ལ་མཐོ་ཞིང་བཟང་ལ་ཟླུམ་པ་དག །རིན་ཆེན་དྲིལ་བུའི་དྲ་བས་གཡོགས་ཤིང་དཀྲིས།",
    "d127:1270": "།སྒྲ་འཁྲོལ་རྣམ་པ་དུ་མ་མང་པོ་བཙུགས།",
    "d127:1271": "།དེ་བཞིན་རིན་ཆེན་སྡོང་པོ་ཁྲག་ཁྲིག་ནི།",
    "d127:1272": "།དུས་ཀུན་གྱི་ཡང་མེ་ཏོག་རྒྱས་པ་བཙུགས།",
    "d127:1273": "།དེ་ཡིས་ཡངས་པའི་ལམ་བརྒྱན་མཛེས་གྱུར་པ།",
    "d127:1274": "།མཐོ་རིས་ན་ནི་དགའ་བའི་ཚལ་བུ་བཞིན།",
    "d127:1275": "།རིན་པོ་ཆེ་ལས་བྱས་པའི་མཁའ་རྟེན་ནི།",
    "d127:1276": "།དྲ་བའི་ཆུན་པོ་འོད་འབར་ཤིན་ཏུ་མཛེས།",
    "d127:1277": "།དཔེ་མེད་མཐོང་ཞིང་ཆེ་ལ་རྒྱས་པ་དག །ལམ་གྱི་གཡས་གཡོན་འགྲམ་དུ་བཙུགས་ཤིང་བཀོད།",
    "d127:1278": "།སངས་རྒྱས་འཇིག་རྟེན་གསུམ་དབང་གང་ནས་ནི།",
    "d127:1279": "།རྒྱལ་པོའི་ཁབ་ཀྱི་གྲོང་དུ་གཤེགས་པ་ཡི།",
    "d127:1280": "།ལམ་ཆེན་དེ་ནི་དེ་དག་རབ་བརྒྱན་པས།",
    "d127:1281": "།རྣམ་པ་ཐམས་ཅད་དུ་ཡང་མཛེས་པར་གྱུར།",
    "d127:1282": "།གཡས་གཡོས་སུ་ནི་རིན་ཆེན་པོག་ཕོར་དཔྱངས།",
    "d127:1283": "།དེ་དག་ཨ་ག་རུ་ཡང་ནག་པོས་བཀང་།",
    "d127:1284": "།པོག་ཕོར་ཀུན་ནས་དུ་བ་སྤྲིན་བཞིན་འཁྲིགས།",
    "d127:1285": "།ལྷ་ཡི་དྲི་ཞིམ་རྣམ་པ་སྣ་ཚོགས་འབྱུང་། །ཇི་སྲིད་གྲོང་ཁྱེར་ཆུ་དྲོན་སྒོ་བར་དང་། །རི་རྒྱལ་བྱ་རྒོད་ཕུང་པོ་ཇི་སྲིད་པར།",
    "d127:1286": "།ཟླ་འོད་གཞོན་ནུར་གྱུར་པས་རྒྱལ་བའི་ཕྱིར། །ལྷ་རྫས་དཔེ་མེད་ཡངས་པས་བརྒྱན་པ་བྱས།",
    "d127:1287": "།དེ་ནས་ཟླ་འོད་གཞོན་ནུར་གྱུར་པས་ལམ་དེ་རིན་པོ་ཆེ་བཀོད་པ་རྣམ་པ་སྣ་ཚོགས་དུ་མས་བརྒྱན་པ་བྱས་ནས་ཟླ་འོད་གཞོན་ནུར་གྱུར་པ་བྱ་རྒོད་ཀྱི་ཕུང་པོའི་རི་ལས་བབས་ཏེ། རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་གང་ན་བ་དང་རང་གི་ལྷའི་ཁྱིམ་མཐོ་ཞིང་ཆེ་ལ་ཡངས་པ་གང་ན་ཡོད་པ་དེར་སོང་སྟེ་ཕྱིན་ནས་རང་གི་ཁྱིམ་དུ་ཞུགས་སོ།",
    "d127:1288": "།ཞུགས་ནས་བཟའ་བ་དང་བཅའ་བ་དང་མྱང་བ་མང་ཞིང་བཟང་བ་གཡོར་བཅུག་སྟེ། ཞལ་ཟས་རོ་སྣ་བརྒྱ་པ་སྦྱར་ནས་དེའི་མཚན་མོ་འདས་པ་དང་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ཆག་ཆག་ལེགས་པར་བཏབ།",
    "d127:1289": "བྱི་དོར་ལེགས་པར་བྱས་ནས་མེ་ཏོག་སིལ་མ་ནི་བཀྲམ། བདུག་སྤོས་ཀྱིས་ནི་བདུགས། བླ་རེ་ནི་བྲེས། དར་གྱི་ལྡ་ལྡི་དང་ཆུན་པོ་ནི་དཔྱངས། གདུགས་དང་རྒྱལ་མཚན་དང་བ་དན་ནི་བསྒྲེང་སྟེ།",
    "d127:1290": "དེ་ལྟར་རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་ལམ་སྲང་དང་གྲོང་བར་དུ་བཅས་པ་རྡོ་དང་གྱོ་མོ་དང་གསེག་མ་མེད་པར་བྱས། མེ་ཏོག་སྣ་ཚོགས་ནི་བཀྲམ། ཙན་དན་གྱི་ཕྱེ་མས་ནི་གཏོར།",
    "d127:1291": "སྐར་ཁུང་དང་རྟ་བབས་དང་སྒོ་གང་དང་བ་གམ་དང་སྐར་ཁུང་དྲ་བ་རིས་དང་ཟླ་བ་ཁམ་པ་ལྟ་བུས་ནི་བརྒྱན་ཅིང་ཙན་དན་གྱིས་བྱུག་པ་བྱས་ཏེ།",
    "d127:1292": "དེ་ལྟར་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་དཔག་ཏུ་མེད་པའི་བཀོད་པས་རབ་ཏུ་བརྒྱན་ནས། རང་གི་ཁྱིམ་ཡང་རྒྱན་སྣ་ཚོགས་པ་རྣམ་པ་དུ་མས་བརྒྱན་ཏེ།",
    "d127:1293": "རིན་པོ་ཆེའི་ཕྲེང་བ་རྣམ་པ་དུ་མ་ནི་རབ་ཏུ་དཔྱངས།",
    "d127:1294": "དགའ་ལྡན་གྱི་རིས་ཀྱི་ལྷའི་གོས་ཀྱིས་ནི་བརྒྱན་ཅིང་ཉེ་འཁོར་ཡང་མཛེས་པར་བྱས།",
    "d127:1295": "ཕྲེང་བ་དང་ལྡ་ལྡི་རྣམ་པ་ཐ་དད་པ་དུ་མས་ནི་བརྒྱན་པ་བྱེད་དུ་བཅུག །རིན་པོ་ཆེའི་སྟན་བྱེ་བ་ཁྲག་ཁྲིག་བརྒྱ་སྟོང་དུ་མ་ནི་འདིང་དུ་བཅུག་སྟེ།",
    "d127:1296": "བཅོམ་ལྡན་འདས་ལ་མཆོད་པ་བྱ་བའི་ཕྱིར་དེའི་དབུས་སུ་བཅོམ་ལྡན་འདས་ཀྱི་ལྷ་རྫས་ཀྱི་སེང་གེའི་ཁྲི་ལྷའི་དང་མིའི་ལས་འདས་པ་བཤམས་སོ།",
    "d127:1297": "།རིན་པོ་ཆེ་སྣ་ཚོགས་ཀྱི་པོག་ཕོར་ནི་ཕྱོགས་བཞིར་དཔྱངས་ཏེ། དེ་དག་ནས་ཨ་ག་རུ་འབའ་ཞིག་གི་དུ་བ་འཐུལ་བར་བྱས་སོ།",
    "d127:1298": "།ཟླ་འོད་གཞོན་ནུར་གྱུར་པས་ཁྱིམ་མཆོག་དེ་ཡང་འདི་ལྟ་སྟེ། བཅོམ་ལྡན་འདས་ཀྱིས་ཡོངས་སུ་ལོངས་སྤྱད་པའི་ཕྱིར་ལྷའི་གླུ་གར་དང་སིལ་སྙན་ནི་བསྒྲགས། གདུགས་དང་རྒྱལ་མཚན་དང་བ་དན་ནི་བསྒྲེང་།",
    "d127:1299": "ལྷ་དང་ཀླུ་དང་གནོད་སྦྱིན་དང་། དྲི་ཟ་དང་ལྷ་མ་ཡིན་དང་ནམ་མཁའ་ལྡིང་དང་མིའམ་ཅི་དང་ལྟོ་འཕྱེ་ཆེན་པོ་དང་མི་དང་མི་མ་ཡིན་པ་བརྒྱ་སྟོང་གིས་ནི་གང་ཞིང་རྣམ་པར་བལྟས།",
    "d127:1300": "རིན་པོ་ཆེའི་མེ་ཏོག་སྣ་ཚོགས་རྣམ་པ་དུ་མས་ནི་གང་བར་བྱས་སོ། །དེ་ལ་འདི་སྐད་ཅེས་བྱ་སྟེ། ཟླ་འོད་ཀྱིས་ནི་ཁྱིམ་མཆོག་ཡངས་པ་ཡང་།",
    "d127:1301": "རྒྱ་ཆེར་ཐམས་ཅད་ཤིན་ཏུ་བརྒྱན་པར་བྱས།",
    "d127:1302": "།གང་ལ་འཇིག་རྟེན་སྒྲོན་མ་བཞུགས་པ་ཡི།",
    "d127:1303": "།ལྷ་རྫས་སེང་གེའི་ཁྲི་ནི་དབུས་སུ་བཙུགས།",
    "d127:1304": "།འཇིག་རྟེན་སྒྲོན་མཛད་རྒྱལ་བའི་གཙོ་བོ་ཡི། །དགེ་འདུན་དག་ནི་གང་ལ་འདུག་འགྱུར་བ། །རིན་ཆེན་ཤིན་ཏུ་རྣམ་པར་བཀྲ་བའི་སྟན།",
    "d127:1305": "།བྱེ་བ་སྟོང་ཕྲག་མཐའ་ཡས་ལེགས་པར་བཏིང་། །རིན་ཆེན་སྣ་ཚོགས་ཀུན་གྱི་བདུག་སྤོས་སྣོད།",
    "d127:1306": "།ཨ་ག་རུ་ཡིས་ཤིན་ཏུ་གང་བྱས་ཏེ།",
    "d127:1307": "།ཕྱོགས་རྣམས་ཐམས་ཅད་དུ་ཡང་རྣམ་པར་དཔྱངས།",
    "d127:1308": "།དེ་དག་ནས་ནི་ཡིད་འོང་དྲི་རྣམས་འཐུལ།",
    "d127:1309": "།ཟླ་འོད་ཀྱིས་ནི་སྟོབས་བཅུ་གཤེགས་པའི་ཕྱིར།",
    "d127:1310": "།རིན་ཆེན་མེ་ཏོག་མཛེས་པ་སྣ་ཚོགས་དང་། །མེ་ཏོག་དྲི་མཆོག་བཟང་པོ་རྣམ་མང་གིས། །ཁྱིམ་གྱི་ས་གཞི་བཟང་པོ་ཀུན་དུ་བཀྲམ།",
    "d127:1311": "།གར་བྱེད་གླུ་ལེན་སིལ་སྙན་སྒྲ་དག་གིས།",
    "d127:1312": "།ཁྱིམ་མཆོག་ཐམས་ཅད་ཀུན་ཏུ་སྒྲ་ཡིས་གང་།",
    "d127:1313": "།གདུགས་དང་བ་དན་དག་ཀྱང་ཤིན་ཏུ་བསྒྲེང་།",
    "d127:1314": "།ཁྱིམ་ཀུན་ལམ་མེར་མཛེས་པ་ལྷ་ཡི་བཞིན།",
    "d127:1315": "།ཟླ་འོད་གཞོན་ནུའི་ཁྱིམ་མཆོག་ཆེན་པོ་ཡང་།",
    "d127:1316": "།སྐྱེས་བུ་ན་ཆུང་ཚོགས་ཀྱིས་རྒྱན་གྱུར་ཅིང་།",
    "d127:1317": "།ཀླུ་དང་གནོད་སྦྱིན་ལྷ་མིན་མང་པོས་གང་།",
    "d127:1318": "།བརྒྱ་ཕྲག་མང་པོའི་ལྷ་ཡིས་རྣམ་པར་བལྟས།",
    "d127:1319": "དེ་ནས་ཟླ་འོད་གཞོན་ནུར་གྱུར་པས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ཡང་བརྒྱན། བདག་གི་ཁྱིམ་ཡང་ལེགས་པར་བརྒྱན་ནས་དེའི་མཚན་མོ་འདས་པ་དང་། ནངས་པར་སྔ་རབས་ཀྱི་དུས་ཀྱི་ཚེ་སིལ་སྙན་སྣ་ཚོགས་བརྒྱ་དག་ནི་རབ་ཏུ་དཀྲོལ། གདུགས་དང་རྒྱལ་མཚན་དང་བ་དན་བྱེ་བ་དུ་མ་ནི་བསྒྲེང་སྟེ། བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་ཅུ་ཐམས་ཅད་ཀྱང་ལྷའི་མེ་ཏོག་མནྡཱ་རས་སྙིམ་པ་བཀང་སྟེ།",
    "d127:1320": "དེ་དག་ལས་ལ་ལ་ནི་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་འདི་ལྟ་སྟེ། སྤྱན་རས་གཟིགས་དབང་ཕྱུག་དང་། མཐུ་ཆེན་ཐོབ་དང་། སྤོས་ཀྱི་གླང་པོ་ཆེ་དང་། རིན་པོ་ཆེའི་ཏོག་དང་། མངོན་པར་འབྱུང་དཀའ་དང་། འཇམ་དཔལ་གཞོན་ནུར་གྱུར་པ་དང་། དཔའ་བོའི་སྡེ་དང་། ལག་བཟངས་དང་། རིན་ཆེན་མེ་ཏོག་དང་། མཐོང་བ་དོན་ཡོད་དང་། བྱམས་པ་ལ་སོགས་པ་བྱང་ཆུབ་སེམས་དཔའི་ཚོགས་ཆེན་པོས་ཡོངས་སུ་བསྐོར་ཅིང་མདུན་དུ་བདར་ཏེ། རྟ་དང་བ་ལང་དུ་མ་ཤིན་ཏུ་བརྒྱན་ཅིང་མ་ཞོན་པར་ཁྲིད་པ་མང་པོ་དང་འདྲེས་པ།",
    "d127:1321": "གཞན་ཡང་ཡུལ་གྱི་མི་དཔག་ཏུ་མེད་པའི་ཚོགས་དང་བདག་ཉིད་ཀྱང་ལྷའི་མེ་ཏོག་མནྡཱ་རས་སྙིམ་པ་བཀང་སྟེ་བྱང་ཆུབ་སེམས་དཔའི་མཐུ་ཆེན་པོ་དང་བྱང་ཆུབ་སེམས་དཔའི་རྫུ་འཕྲུལ་ཆེན་པོ་དང་བྱང་ཆུབ་སེམས་དཔའི་ཆོ་འཕྲུལ་ཆེན་པོ་དང་། བྱང་ཆུབ་སེམས་དཔའི་ཨ་ལ་ལ་ཞེས་ལྷའི་ག་ཞའི་སྒྲ་ཡིད་དུ་འཐད་ཅིང་ཡིད་དུ་འོང་བ་ཡིད་འཕྲོག་པ་དག་སྒྲོག་ཅིང་།",
    "d127:1322": "རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་ཆུ་དྲོན་གྱི་སྒོ་ནས་ཕྱིར་བྱུང་སྟེ།",
    "d127:1323": "རིའི་རྒྱལ་པོ་བྱ་རྒོད་ཀྱི་ཕུང་པོ་ག་ལ་བ་དང་། བཅོམ་ལྡན་འདས་ག་ལ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་ལྷའི་མེ་ཏོག་མནྡཱ་ར་བས་སྙིམ་པ་གང་བས་བཅོམ་ལྡན་འདས་ལ་མངོན་པར་གཏོར་ཏེ་ཕྱོགས་གཅིག་ཏུ་འཁོད་དོ།",
    "d127:1324": "།བྱམས་པ་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཀྱང་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་བཅོམ་ལྡན་འདས་ལ་ལན་གསུམ་བསྐོར་བ་བྱས་ཏེ། སོ་སོའི་སྙིམ་པ་ན་མེ་ཏོག་མནྡཱ་ར་བ་ཡོད་པ་དེས་བཅོམ་ལྡན་འདས་ལ་མངོན་པར་གཏོར་ནས་ཕྱོགས་གཅིག་ཏུ་འཁོད་དོ། །ཟླ་འོད་གཞོན་ནུར་གྱུར་པ་ཕྱོགས་གཅིག་ཏུ་འདུག་པ་སྟན་ལས་ལངས་ཏེ།",
    "d127:1325": "བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་གདུགས་ཚོད་ལ་བབ་པ།",
    "d127:1326": "བཅོམ་ལྡན་འདས་བཤོས་གཙང་སྦྱར་ལགས་ཏེ། ད་དེའི་དུས་ལ་བབ་པར་བཅོམ་ལྡན་འདས་ཀྱིས་མཁྱེན་ན། བྱང་ཆུབ་སེམས་དཔའི་དགེ་འདུན་དང་དགེ་སློང་གི་དགེ་འདུན་དུ་བཅས་པ་དང་དབང་ཆེ་བ་དང་། དབང་ཆེ་བར་གྲགས་པ་རྒྱ་ཆེ་ཞིང་རླབས་ཆེ་བའི་ལྷ་དང་ཀླུ་དང་གནོད་སྦྱིན་དང་དྲི་ཟ་དང་ལྷ་མ་ཡིན་དང་དྲང་སྲོང་དང་ནམ་མཁའ་ལྡིང་དང་མིའམ་ཅི་དང་ལྟོ་འཕྱེ་ཆེན་པོ་དང་གྲུལ་བུམ་དང་ཡི་དགས་དང་སྲུལ་པོ་དང་མི་དང་མི་མ་ཡིན་པ་དག་དང་ཡང་ཐབས་ཅིག་ཏུ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་གཤེགས་ཤིང་བདག་གི་སྡུམ་པར་ཡང་གདུགས་ཚོད་གསོལ་བའི་དུས་ལ་བབ་བོ།",
    "d127:1327": "།བདེ་བར་གཤེགས་པ་གདུགས་ཚོད་ལ་བབ་བོ། །དེ་ལ་འདི་སྐད་ཅེས་བྱ་སྟེ།",
    "d127:1328": "བདག་གིས་གྲོང་ཁྱེར་མཆོག་ཀུན་ལེགས་པར་བརྒྱན།",
    "d127:1329": "།མགོན་པོ་བདག་གི་སྡུམ་པའང་དེ་བཞིན་ཏེ།",
    "d127:1330": "།ལྷ་ཡི་ཞལ་ཟས་རོ་བརྒྱ་བཤམས་ཤིང་སྦྱར།",
    "d127:1331": "།གདུགས་ཚོད་བབ་ཀྱིས་བདེ་གཤེགས་བཞེངས་སུ་གསོལ།",
    "d127:1332": "།དྲང་སྲོང་མཆོག་གིས་ཕྱག་བགྱིས་སྟོབས་བཅུ་ཡོན་ཏན་འཆང་།",
    "d127:1333": "།སྲས་ཀྱི་ཚོགས་ཀྱིས་ཡོངས་སུ་བསྐོར་ཅིང་གྲོང་དུ་གཤེགས།",
    "d127:1334": "།སྣང་བྱེད་ཉི་མ་མུན་པའི་ཚོགས་སེལ་བཞེངས་སུ་གསོལ།",
    "d127:1335": "།བཅོམ་ལྡན་བདག་གི་སྡུམ་པར་བཤོས་གསོལ་གདུགས་ཚོད་བབ།",
    "d127:1336": "།སྲས་དང་ཐབས་ཅིག་བདག་གི་སྡུམ་པར་གཤེགས་སུ་གསོལ།",
    "d127:1337": "།འགྲོ་བ་མང་པོའི་ཚོགས་ཀྱི་དོན་ཀྱང་བགྱིས་པར་འགྱུར།",
    "d127:1338": "།ཇི་ལྟར་མར་མེ་མཛད་ཀྱིས་ཁྱོད་ལ་ལུང་བསྟན་པ།",
    "d127:1339": "།དེ་བཞིན་བདག་ཀྱང་འཇིག་རྟེན་མངོན་སུམ་ལུང་སྟོན་ཅིག །བདག་འདིར་ལུང་བསྟན་འཇིག་རྟེན་ཐོས་ནས་ནི།",
    "d127:1340": "།སེམས་ཀྱང་མཆོག་ཏུ་རྒྱ་ཆེར་རབ་བསྐྱེད་དེ།",
    "d127:1341": "།འགྲོ་བ་འདི་དག་ཐམས་ཅད་སངས་རྒྱས་འགྱུར།",
    "d127:1342": "།འདི་ན་སྣོད་མིན་སེམས་ཅན་གང་ཡང་མེད།",
    "d127:1343": "།བཞེངས་ཤིག་བཞེངས་ཤིག་སྟོབས་བཅུ་མངའ་བའི་ལྷ།",
    "d127:1344": "།བདག་ལ་རྗེས་སུ་ཕན་མཛོད་སྡུམ་པར་གཤེགས།",
    "d127:1345": "།ཇི་ལྟར་བདག་གི་སྡུམ་པར་ཁྱོད་གཤེགས་པ།",
    "d127:1346": "།དེ་བཞིན་བྱང་ཆུབ་ཤིང་དབང་དྲུང་བདག་མཆི།",
    "d127:1347": "།བྱང་ཆུབ་ཤིང་དབང་དེ་དྲུང་བདག་མཆིས་ནས།",
    "d127:1348": "།མི་གཡོ་མི་འགུལ་བར་ནི་གནས་བཅས་ཏེ།",
    "d127:1349": "།བྱམས་པས་སྡེར་བཅས་བདུད་རྣམས་ཕམ་བགྱིས་ནས།",
    "d127:1350": "།ཁྱོད་ཀྱིས་བརྙེས་བཞིན་བྱང་ཆུབ་ཐོབ་པར་བགྱི།",
    "d127:1351": "།དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པས་གསོལ་པ་མཁྱེན་ནས། །ཟླ་འོད་གཞོན་ནུར་གྱུར་པ་ལ་ཚིགས་སུ་བཅད་པས་སླར་བཀའ་སྩལ་པ།",
    "d127:1352": "ལོངས་ཤིག་ཟླ་འོད་རྒྱལ་བའི་སྲས།",
    "d127:1353": "།ལོངས་ཤིག་སྦྱིན་དགའ་སེམས་ཅན་མཆོག །ལོངས་ཤིག་སྙིང་རྗེ་ཚུལ་ཁྲིམས་བརྟན།",
    "d127:1354": "།བྲན་ལ་དེང་ནི་ཁྱིམ་དུ་འདོད།",
    "d127:1355": "།དེ་ནས་བཅོམ་ལྡན་འདས་ཀྱིས་ཚིགས་སུ་བཅད་པ་འདི་གསུངས་ནས་སྔར་གདན་ལས་བཞེངས་ཏེ།",
    "d127:1356": "ཤམ་ཐབས་གསོལ། ཆོས་གོས་དང་ལྷུང་བཟེད་བསྣམས་ནས་དགེ་སློང་འབུམ་དུ་ཚང་བའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བྱང་ཆུབ་སེམས་དཔའ་སེམས་དཔའ་ཆེན་པོ་ཤིན་ཏུ་མང་པོས་བསྐོར་ཅིང་མདུན་དུ་བདར་ཏེ།",
    "d127:1357": "ལྷ་དང་ཀླུ་དང་གནོད་སྦྱིན་དང་དྲི་ཟ་དང་ལྷ་མ་ཡིན་དང་དྲང་སྲོང་དང་ནམ་མཁའ་ལྡིང་དང་མིའམ་ཅི་དང་ལྟོ་འཕྱེ་ཆེན་པོ་དང་གྲུལ་བུམ་དང་ཡི་དགས་དང་སྲུལ་པོ་དང་མི་དང་མི་མ་ཡིན་པ་བརྒྱ་སྟོང་དུ་མས་མཆོད་ཅིང་མངོན་པར་བསྟོད་ནས།",
    "d127:1358": "སངས་རྒྱས་ཀྱི་མཐུ་ཆེན་པོ་དང་། སངས་རྒྱས་ཀྱི་རྫུ་འཕྲུལ་ཆེན་པོ་དང་སངས་རྒྱས་ཀྱི་ཆོ་འཕྲུལ་ཆེན་པོ་དང་སངས་རྒྱས་ཀྱི་སྤྱོད་ལམ་གྱིས་འོད་ཟེར་བྱེ་བ་ཁྲག་ཁྲིག་བརྒྱ་སྟོང་དུ་མ་ནི་རབ་ཏུ་གཏོང་། སིལ་སྙན་བྱེ་བ་ཁྲག་ཁྲིག་བརྒྱ་སྟོང་ནི་རབ་ཏུ་དཀྲོལ། གདུགས་དང་རྒྱལ་མཚན་དང་བ་དན་བྱེ་བ་ཁྲག་ཁྲིག་བརྒྱ་སྟོང་དུ་མ་ནི་མངོན་པར་སྒྲེང་།",
    "d127:1359": "གཟུགས་དང་ཁ་དོག་རགས་པ་དུ་མ་རྣམ་པ་སྣ་ཚོགས་ཀྱི་ངང་པ་དང་ཁྲུང་ཁྲུང་དང་ངུར་པ་དང་བཞད་དང་ཙ་ཀོ་ར་དང་རྨ་བྱ་དང་ཙ་ཤ་དང་རི་སྐེགས་དང་ཁུ་བྱུག་དང་ཀ་ལ་པིང་ཀ་དང་ཀུ་ནལ་ལ་སོགས་པ་བྱའི་ཁྱུ་མང་པོ་དུ་མ་སྒྲ་སྙན་ཅིང་འཇམ་ལ་ཡིད་དུ་འོང་བ་རྣམ་པ་དུ་མ་འབྱིན་པས་ནི་བར་སྣང་ལ་ལྷ་བཞིན་དུ་སོ་སོའི་ང་རོས་རོལ་མོའི་སྒྲ་དབྱངས་འབྱིན།",
    "d127:1360": "ལྷའི་རིན་པོ་ཆེ་སྣ་ཚོགས་ཀྱི་བདུག་སྤོས་ཀྱི་སྣོད་ཡངས་ཤིང་ཆེ་བ་བྱེ་བ་ཁྲག་ཁྲིག་བརྒྱ་སྟོང་དུ་མ་ཐམས་ཅད་ཀྱང་བཻ་དཱུརྱ་དང་ཨན་ད་རྙིལ་དང་ཤེལ་དང་སྤུག་གི་ཡུ་བ་ཅན་དག་གནོད་སྦྱིན་གྱི་དབང་པོ་གཟུགས་བཟང་དང་དབང་པོའི་ཏོག་དང་རད་རོད་ཅན་དང་བ་ཀུ་ལ་དང་ལྔས་རྩེན་དང་ཤཱཀྱ་འཕེལ་ལ་སོགས་པ་བྱེ་བ་ཁྲག་ཁྲིག་བརྒྱ་སྟོང་དུ་མ་དག་གི་ལག་པ་གཉིས་ན་གཏུན་འཛིན་པ་བཞིན་དུ་ཐོགས་ཏེ། སྤོས་སྦྲུལ་གྱི་སྙིང་པོ་དང་གོ་ཥིར་ཥ་དང་མྲི་ཎ་ལ་དང་ཧ་རི་དང་མ་ལ་ཡ་དང་ཙན་དན་དམར་པོ་དང་ཨ་ག་རུ་ལ་སོགས་པས་བཀང་བའི་དུ་བ་ནི་འཐུལ།",
    "d127:1361": "ཕྱོགས་སོ་སོ་ནས་ལྷགས་པའི་རྒྱལ་པོ་དབང་ཆེ་བ། དབང་ཆེ་བར་གྲགས་པ་རྣམས་རྟ་དང་བ་ལང་རྒྱན་གྱིས་ཤིན་ཏུ་བརྒྱན་ཅིང་མ་ཞོན་པར་ཁྲིད་པའི་ཚོགས་དུ་མ་དང་ཤིང་རྟ་དང་དཔུང་བུ་ཆུང་གིས་ཡོངས་སུ་བསྐོར་ཅིང་ཕྲེང་བ་དང་ལྡ་ལྡི་མང་པོ་དང་རིན་པོ་ཆེའི་ཕྲེང་བ་ལག་ན་ཐོགས་ཤིང་སྔོན་ལོགས་ནས་རྐང་གིས་འགྲོའོ།",
    "d127:1362": "།རྟ་དང་གླང་པོ་ཆེ་ལེགས་པར་བརྒྱན་པ། མ་ཞོན་པར་ཁྲིད་པ་དག་ཀྱང་། རང་གི་སྟབས་ཀྱིས་མངོན་པར་འགྲོ་ཞིང་སྐད་ཡིད་དུ་འོང་ལ་སྙན་པ་འབྱིན་ཏོ།",
    "d127:1363": "།ཚངས་པ་ཡང་བཅོམ་ལྡན་འདས་ཀྱི་གཡས་ཕྱོགས་ནས་མཆོད་པ་དང་རིམ་གྲོ་བསྙེན་བཀུར་བྱེད་ཅིང་འགྲོའོ། །གཡོན་ཕྱོགས་ནས་ནི་ལྷའི་དབང་པོ་བརྒྱ་བྱིན་ལྷའི་བུ་དབང་ཆེ་བ། དབང་ཆེ་བར་གྲགས་པ། རྒྱ་ཆེ་ཞིང་རླབས་ཆེ་བ། བགྲང་བ་ལས་འདས་པ་རྣམས་ལྷའི་ཅོད་པན་བཟང་པོ་དང་གདུ་བུ་རྒྱན་ཅན་དང་རྣ་ཆ་དང་གདུ་བུ་དང་མེ་ཏོག་རྣ་རྒྱན་དང་རིན་པོ་ཆེའི་ཙོང་ཙོང་དང་མེ་ཏོག་གི་ཕྲེང་བས་ལུས་བརྒྱན་ཅིང་།",
    "d127:1364": "གཟུགས་མངོན་པར་སྣང་བས་ལྷའི་མེ་ཏོག་མན་དཱ་ར་དང་མདོག་མཛེས་དང་ཀོ་བི་དཱ་ར་དང་། སྠཱ་ལ་ཀ་དང་ཀུ་ར་བ་ཀ་དང་ཙམ་པ་ཀ་དང་དོང་ཀའི་མེ་ཏོག་དང་མྱ་ངན་འཚང་དང་སྐྱ་སྣར་དང་ཨ་ཏི་མུག་ཏ་ཀ་དང་ཨུད་པ་ལ་དང་བ་ཀུ་ལ་དང་མལ་ལི་ཀ་དང་ཀུན་ད་དང་ཀེ་ས་ར་དང་པད་མ་དང་ཀུ་མུ་ད་དང་པད་མ་དཀར་པོ་དང་དྲི་མཆོག་དང་རིན་པོ་ཆེའི་ཕྲེང་བ་དང་རིན་པོ་ཆེའི་ཨ་ག་རུ་དང་ཤིང་རིན་པོ་ཆེའི་འབྲས་བུ་ཅན་དག་ལག་ན་ཐོགས་ཤིང་སིལ་སྙན་སྣ་ཚོགས་བརྒྱ་སྟོང་ནི་ཤིན་ཏུ་དཀྲོལ།",
    "d127:1365": "གོས་བྱེ་བ་ནི་གཡོབ་ཅིང་ཨ་ལ་ལ་ཞེས་ག་ཞའི་སྒྲ་དག་ནི་འབྱིན།",
    "d127:1366": "མེ་ཏོག་གི་ཆར་ཆེན་པོ་ནི་རབ་ཏུ་འབེབས་ཤིང་།",
    "d127:1367": "བཅོམ་ལྡན་འདས་ལ་མཆོད་པ་བྱ་བའི་ཕྱིར་ནམ་མཁའི་ངོས་ཐམས་ཅད་བར་མཚམས་མེད་པར་གང་བར་འཁོད་དེ། མེ་ཏོག་དང་སྤོས་དང་ཕྲེང་བ་དང་བྱུག་པ་དང་ཕྱེ་མ་དང་རིན་པོ་ཆེའི་ཆར་རབ་ཏུ་འབེབས་ཤིང་།",
    "d127:1368": "བཅོམ་ལྡན་འདས་ཆུ་དྲོན་ཡོད་པའི་སྒོ་ནས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་གདུགས་ཚོད་ལ་གཤེགས་སོ།",
    "d127:1369": "།དེའི་ཆོས་ཉིད་ནི་འདི་ཡིན་ཏེ། དེ་ལ་འདི་སྐད་ཅེས་བྱའོ།",
    "d127:1370": "།སངས་རྒྱས་དེ་བཞིན་གཤེགས་པས་དུས་མཁྱེན་ནས།",
    "d127:1371": "།དཔའ་བོ་ཡོན་ཏན་ཀུན་གྱི་རབ་བརྒྱན་པ།",
    "d127:1372": "།ཞིང་རྣམས་བསམ་གྱིས་མི་ཁྱབ་སྣང་མཛད་ཅིང་།",
    "d127:1373": "།བཅོམ་ལྡན་མི་ཡི་སེང་གེ་གཤེགས་པར་གྱུར།",
    "d127:1374": "།སྤྱན་རས་གཟིགས་དང་མཐུ་ཆེན་དོན་ཡོད་དང་། །སྤོས་ཀྱི་བལ་གླང་རིན་ཆེན་ལག་བཟངས་དང་། །རིན་ཆེན་ཏོག་དང་འབྱུང་དཀའ་དཔའ་བོ་དང་། །དེ་དང་གཞན་དག་རྒྱལ་བའི་ཞབས་འབྲིང་བྱེད།",
    "d127:1375": "།གཡས་ཕྱོགས་ན་ནི་མི་ཕམ་འདུག་གྱུར་ཏེ། །དེ་མིང་བྱམས་པ་ཡོན་ཏན་མཐའ་ཡས་ཕྱུག །བར་དུ་མ་ཆོད་སངས་རྒྱས་འགྱུར་བ་སྟེ། །བསོད་ནམས་ཡེ་ཤེས་ཚོགས་ཀྱང་རབ་ཏུ་རྫོགས།",
    "d127:1376": "།བྱམས་དང་བཏང་སྙོམས་དགའ་བས་ལུས་བསྒོམས་ཤིང་།",
    "d127:1377": "།ཆོས་ཀྱི་བདག་ཉིད་ཆེན་པོ་སྙིང་རྗེས་སྐྱེད།",
    "d127:1378": "།ཡོན་ཏན་མཐའ་ཡས་ཐུབ་དབང་ཡོན་ཏན་སེམས།",
    "d127:1379": "།བདེ་གཤེགས་ཐུགས་རྗེ་ཅན་གྱི་ཞབས་འབྲིང་བྱེད།",
    "d127:1380": "།དེ་ཡི་རྗེས་ལ་བསྐལ་པ་བཟང་པོ་ཡི།",
    "d127:1381": "།བློ་གྲོས་ཆེན་པོ་ལྡན་པ་ཇི་སྙེད་པའི།",
    "d127:1382": "།སངས་རྒྱས་སྟོང་དུ་བཞིས་མ་ཚང་བ་དག །དེ་དག་གིས་ཀྱང་བྱམས་པ་མདུན་དུ་བདར།",
    "d127:1383": "།གང་སྔོན་རྒྱལ་པོའི་ཁབ་ཀྱི་གྲོང་ཁྱེར་འདིར། །བསྐལ་པ་དག་ལ་རྒྱལ་བ་མཐའ་ཡས་མཆོད། །ཟླ་བ་མཛེས་པའི་འོད་འདྲ་ལྷ་ཡི་ལུས།",
    "d127:1384": "།ཟླ་འོད་དཔའ་བོ་ཡང་ནི་མདུན་ན་འདུག །སྙིང་རྗེ་མཆོག་གི་གཡོན་ཕྱོགས་འདུག་པ་ནི།",
    "d127:1385": "།འཇམ་དཔལ་བྱེ་བ་བརྒྱ་ཕྲག་མང་པོ་དང་། །དཔའ་བོ་རྫུ་འཕྲུལ་སྟོབས་ཀྱིས་མངོན་འཕགས་པ།",
    "d127:1386": "།བརྒྱ་ཕྲག་མཐའ་ཡས་ཞིང་དུ་འགྲོ་བའོ།",
    "d127:1387": "།དེ་ཡི་འོག་ཏུ་ཉན་ཐོས་དགེ་འདུན་ཏེ།",
    "d127:1388": "ཤཱ་རིའི་བུ་འོག་མཽད་གལ་ནག་པོ་དང་། །འོད་སྲུང་རབ་འབྱོར་དགའ་བོ་ཀ་ཕི་ན།",
    "d127:1389": "།བཟང་ལྡན་རྒྱལ་པོ་དེ་བཞིན་ཀཽཎྜི་ནྱ།",
    "d127:1390": "།ཀུན་དགའ་དེ་བཞིན་གནས་བརྟན་སྒྲ་གཅན་ཟིན།",
    "d127:1391": "།ལེགས་འོངས་ཀྲོན་ཙི་གང་པོ་འཆར་བ་པོ།",
    "d127:1392": "།ནམ་གྲུ་གསུས་ཆེན་ཉེ་འཁོར་མ་འགགས་པ།",
    "d127:1393": "།རལ་པ་ཅན་ནི་སྟོང་དུ་ཚང་བ་དག །ཉན་ཐོས་དགེ་འདུན་འོག་ཏུ་ཐམས་ཅད་ཀྱང་།",
    "d127:1394": "།དཀའ་ཐུབ་དྲག་མཆོག་རིག་བྱེད་ཆོ་ག་ཤེས།",
    "d127:1395": "།དམོད་པ་འདོར་དང་ཕན་འདོགས་ནུས་པ་ཡི།",
    "d127:1396": "།དྲང་སྲོང་དུལ་བ་ཐལ་སྦྱར་འདུད་པ་བྱེད།",
    "d127:1397": "།ཞི་བའི་ཡིད་དང་དུལ་བའི་ཡིད་རྣམས་ཀྱིས།",
    "d127:1398": "།སངས་རྒྱས་འཇིག་རྟེན་སྒྲོན་མ་མདུན་བདར་ཏེ།",
    "d127:1399": "།ཐུགས་རྗེར་ལྡན་པའི་མི་ཡི་སེང་གེ་གཤེགས།",
    "d127:1400": "།སེམས་ཅན་སྟོང་རྣམས་རབ་ཏུ་ཐར་བར་མཛད།",
    "d127:1401": "།སྟོན་ཟླ་ཐ་ཆུངས་ཟླ་བ་ཉ་བ་ལྟར། །སྐར་ཚོགས་དབང་པོ་ཡོངས་སུ་དག་པ་བཞིན།",
    "d127:1402": "།ཚངས་པ་སྟོང་ཕྲག་དག་ནི་བརྒྱ་མང་གིས། །མཚུངས་པ་མེད་པའི་སྟོན་པ་ཡོངས་སུ་བསྐོར།",
    "d127:1403": "།གྲོང་ཁྱེར་གྱི་ནི་སྒོ་སྟེངས་ཞབས་བཞག་ཚེ།",
    "d127:1404": "།ནགས་ཚལ་སྟུག་པོར་བཅས་པའི་ས་ཡང་གཡོས།",
    "d127:1405": "།ལྷ་དང་ལྷ་མིན་ལྟོ་འཕྱེའི་ཚོགས་རྣམས་ཀྱང་།",
    "d127:1406": "།མེ་ཏོག་བཟང་པོ་དྲི་མཆོག་འཐོར་བར་བྱེད།",
    "d127:1407": "།དེ་ནས་བཅོམ་ལྡན་འདས་ཀྱི་ཞབས་གཡས་པ་འཁོར་ལོ་རིན་པོ་ཆེས་བརྒྱན་པ། །དགེ་བའི་རྩ་བ་དཔག་ཏུ་མེད་པ་བསགས་པ། །སྒོའི་ཐེམ་པ་ལ་བཞག་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས།",
    "d127:1408": "རབ་ཏུ་གཡོས། ཀུན་ཏུ་རབ་ཏུ་གཡོས། འགུལ་རབ་ཏུ་འགུལ་ཀུན་ཏུ་རབ་ཏུ་འགུལ།",
    "d127:1409": "ལྡེག་རབ་ཏུ་ལྡེག་ཀུན་ཏུ་རབ་ཏུ་ལྡེག །འཁྲུགས་རབ་ཏུ་འཁྲུགས་ཀུན་ཏུ་རབ་ཏུ་འཁྲུགས།",
    "d127:1410": "།ཆེམ་ཆེམ་རབ་ཏུ་ཆེམ་ཆེམ་ཀུན་ཏུ་རབ་ཏུ་ཆེམ་ཆེམ།",
    "d127:1411": "འུར་འུར་རབ་ཏུ་འུར་འུར་ཀུན་ཏུ་རབ་ཏུ་འུར་འུར་ཏེ། ཤར་ཕྱོགས་དམའ་ན་ནུབ་ཕྱོགས་མཐོ། ནུབ་ཕྱོགས་དམའ་ན་ཤར་ཕྱོགས་མཐོ། བྱང་ཕྱོགས་དམའ་ན་ལྷོ་ཕྱོགས་མཐོ། །ལྷོ་ཕྱོགས་དམའ་ན་བྱང་ཕྱོགས་མཐོ།",
    "d127:1412": "མཐའ་དམའ་ན་དབུས་མཐོ། དབུས་དམའ་ན་མཐའ་མཐོ་བར་གྱུར་ནས་འཇིག་རྟེན་དུ་སྣང་བ་ཆེན་པོ་ཡང་བྱུང་བར་གྱུར་ཏོ། །ངོ་མཚར་དང་རྨད་དུ་བྱུང་བའི་ཆོ་འཕྲུལ་གྲངས་མེད་དཔག་ཏུ་མེད་པ་གཞན་དག་ཀྱང་སྣང་ངོ་།། །།འཕགས་པ་ཏིང་ངེ་འཛིན་གྱི་རྒྱལ་པོའི་མདོ། བམ་པོ་བཞི་པ།",
    "d127:1413": "དེའི་ཆོས་ཉིད་ནི་འདི་ཡིན་ཏེ། དེ་ལ་འདི་སྐད་ཅེས་བྱའོ།",
    "d127:1414": "།གྲོང་ཁྱེར་མཆོག་དེར་འདྲེན་པ་གཤེགས་པ་ན།",
    "d127:1415": "།སྒོ་ཐེམ་ལ་ནི་ཞབས་མཆོག་བཞག་པའི་ཚེ།",
    "d127:1416": "།དེ་ཡི་དཔལ་གྱིས་ས་འདི་རབ་ཏུ་གཡོས།",
    "d127:1417": "།གྲོང་ཁྱེར་མཆོག་འདིའི་སེམས་ཅན་རབ་ཏུ་དགའ།",
    "d127:1418": "།མི་གང་བཀྲེས་ཤིང་སྐོམ་པར་གྱུར་པ་དག །དེ་ཚེ་དེ་དག་བཀྲེས་པ་མེད་པར་གྱུར། །རྒྱལ་བས་སྒོ་ཡི་ཐེམ་སྟེང་ཞབས་བཞག་ཚེ།",
    "d127:1419": "།བཀྲེས་ཤིང་སྐོམ་པ་དག་དང་བྲལ་བར་གྱུར།",
    "d127:1420": "།རྒྱལ་བས་སྒོ་ཡི་ཐེམ་སྟེང་ཞབས་བཞག་ཚེ།",
    "d127:1421": "།དམུས་ལོང་གྱུར་པའི་མི་གང་ཅི་ཡོད་དང་། །རྣ་བས་མི་ཐོས་མགོན་མེད་བསོད་ནམས་ཆུང་།",
    "d127:1422": "།དེ་དག་ཐམས་ཅད་མིག་དང་རྣ་བ་ཐོབ།",
    "d127:1423": "།རྒྱལ་བས་སྒོ་ཡི་ཐེམ་སྟེང་ཞབས་བཞག་ཚེ།",
    "d127:1424": "།གཤིན་རྗེའི་ཡུལ་གྱི་ཡི་དགས་གང་ཡོད་པ།",
    "d127:1425": "།ཤིན་ཏུ་སྡུག་བསྔལ་ངར་སྣབས་མཆིལ་མ་ཟ།",
    "d127:1426": "།ཐམས་ཅད་འོད་ཀྱིས་རེག་པས་བདེ་བར་གྱུར།",
    "d127:1427": "།རྒྱལ་བས་སྒོ་ཡི་ཐེམ་སྟེང་ཞབས་བཞག་ཚེ།",
    "d127:1428": "།བྲག་གི་རྩེ་དང་རི་ཡི་རྩེ་མོ་དང་། །ཤིང་མཆོག་སཱ་ལ་དང་ནི་དོང་ཀ་རྣམས།",
    "d127:1429": "།ཐམས་ཅད་སངས་རྒྱས་བཞུགས་པའི་ཕྱོགས་སུ་འདུད།",
    "d127:1430": "།རྒྱལ་བས་སྒོ་ཡི་ཐེམ་སྟེང་ཞབས་བཞག་ཚེ།",
    "d127:1431": "།རྒྱ་མཚོ་མཐར་ཐུག་གྲོང་དང་གྲོང་ཁྱེར་རྣམས། །ས་ཀུན་རྣམ་པ་དྲུག་ཏུ་རབ་ཏུ་གཡོས།",
    "d127:1432": "།འདིར་ནི་གང་ལའང་གནོད་པར་གྱུར་པ་མེད།",
    "d127:1433": "།ལྷ་དང་མི་དང་གྲུལ་བུམ་སྲིན་པོ་དང་། །སྐྱེས་བུ་གནས་པ་དགའ་མགུ་སེམས་རངས་ཏེ།",
    "d127:1434": "བྱང་ཆུབ་དམ་པ་མཆོག་ལ་དད་བསྐྱེད་ནས།",
    "d127:1435": "།འཇིག་རྟེན་རྣམ་པར་འདྲེན་པའི་གདུགས་ཀྱང་འཛིན།",
    "d127:1436": "།རྒྱལ་བས་སྒོ་ཡི་ཐེམ་སྟེང་ཞབས་བཞག་ཚེ།",
    "d127:1437": "།སིལ་སྙན་སྟོང་དག་མ་བརྡུངས་སྒྲ་འབྱིན་ཏེ།",
    "d127:1438": "།ཤིན་ཏུ་ཡིད་འོང་རོལ་མོའི་དབྱངས་ཐོས་པས།",
    "d127:1439": "།དེ་ཚེ་སེམས་ཅན་ཐམས་ཅད་རབ་ཏུ་དགའ།",
    "d127:1440": "།སྡོང་པོ་སྟོང་ཕྲག་བརྒྱ་དག་འདུད་པར་གྱུར།",
    "d127:1441": "།དེ་ཚེ་མེ་ཏོག་ཀུན་ཀྱང་རབ་ཏུ་རྒྱས།",
    "d127:1442": "།བར་སྣང་ལས་ནི་ལྷ་རྣམས་བརྒྱ་སྟོང་དག །རྒྱལ་བ་ལ་ཡང་མི་མིན་མཆོད་པ་བྱེད།",
    "d127:1443": "།རྒྱལ་བས་སྒོ་ཡི་ཐེམ་སྟེང་ཞབས་བཞག་ཚེ།",
    "d127:1444": "།གླང་པོ་བརྒྱ་དག་སེམས་དགའ་སྒྲ་འབྱིན་ཏེ།",
    "d127:1445": "།རྟ་དང་བ་ལང་རྒྱལ་པོ་ལུས་ཀྱང་སྟོད།",
    "d127:1446": "།རི་དགས་རྒྱལ་པོ་སེང་གེ་སྒྲ་འབྱིན་བྱེད།",
    "d127:1447": "།ས་དབང་རྒྱལ་པོ་གང་སུ་ཇི་སྙེད་ཅིག །ཕྱོགས་དང་ཕྱོགས་མཚམས་དག་ནས་ལྷགས་པ་རྣམས།",
    "d127:1448": "།རྒྱལ་བའི་དཔལ་གཟི་དེ་འདྲ་མཐོང་ནས་ནི།",
    "d127:1449": "།རབ་ཏུ་སེམས་དགའ་ས་ལ་འདུག་ཅིང་འདུད།",
    "d127:1450": "།ཁ་ཅིག་འཇིག་རྟེན་མགོན་ལ་མངོན་པར་སྟོད།",
    "d127:1451": "།ཁ་ཅིག་རྒྱལ་ལ་མེ་ཏོག་ཆར་འབེབས་ཤིང་།",
    "d127:1452": "།ཁ་ཅིག་སོར་བཅུ་ཐལ་མོ་སྦྱར་ནས་སུ།",
    "d127:1453": "།ཨེ་མ་རྒྱལ་བ་ཐུགས་རྗེ་ཅན་ཞེས་སྨྲ།",
    "d127:1454": "།ཁ་ཅིག་མུ་ཏིག་དོ་ཤལ་བཟང་པོ་དང་། །སྣ་ཚོགས་རྒྱན་མང་དགའ་སྐྱེད་འཐོར་བར་བྱེད།",
    "d127:1455": "།བྱང་ཆུབ་སེམས་མཆོག་དཔེ་མེད་བསྐྱེད་ནས་སུ།",
    "d127:1456": "།ཁ་ཅིག་ན་བཟའ་རིན་ཆེན་འཐོར་བར་བྱེད། །ཁ་ཅིག་གསེར་གྱི་དྲ་བ་བཟང་པོ་འཐོར།",
    "d127:1457": "།ཁ་ཅིག་སྤེན་ཏོག་རྒྱན་བཟང་འཐོར་བར་བྱེད།",
    "d127:1458": "།ལ་ལ་གསེར་གྱི་རྒྱན་ནི་དམ་པ་འཐོར།",
    "d127:1459": "།ཁ་ཅིག་དེ་བཞིན་གདུ་བུ་འཐོར་བར་བྱེད།",
    "d127:1460": "།ལ་ལ་གདུ་བུ་བཟང་པོ་དེ་འཐོར་ཏེ།",
    "d127:1461": "།ཁ་ཅིག་རིན་ཆེན་སྤྲས་པའི་དཔུང་རྒྱན་འཐོར།",
    "d127:1462": "།ཁ་ཅིག་བདག་ཅག་སངས་རྒྱས་གྱུར་ཅིག་ཅེས། །སེམས་བསྐྱེད་གོས་ཕྲན་བཟང་པོ་འཐོར་བར་བྱེད།",
    "d127:1463": "།འཇིག་རྟེན་མགོན་པོ་སྒོ་ན་བཞུགས་པའི་ཚེ།",
    "d127:1464": "།མི་དག་ཁ་ཅིག་གསེར་གྱི་ཙོང་ཙོང་འཐོར།",
    "d127:1465": "།སེམས་དད་གཙུག་གི་ནོར་བུ་མཆོག་ཀྱང་འཐོར།",
    "d127:1466": "།ལ་ལ་རིན་ཆེན་དྲ་བ་འཐོར་བར་བྱེད།",
    "d127:1467": "།སེམས་ཅན་ཤིན་ཏུ་མི་བཟད་སྡུག་བསྔལ་ཞིང་།",
    "d127:1468": "།གཙེ་བ་རྣམ་མང་ཟུག་རྔུས་ཟུག་པ་ཡང་།",
    "d127:1469": "།འདྲེན་པ་སྐྱེས་བུ་གཙོ་བོའི་དཔལ་གྱིས་ནི། །ཐམས་ཅད་བདེ་བ་དང་ཡང་ལྡན་པར་གྱུར།",
    "d127:1470": "།ཁུ་བྱུག་དང་ནི་རི་སྐེགས་རྨ་བྱ་དང་། །དེ་བཞིན་ཁྲུང་ཁྲུང་དང་ནི་མཚོ་བྱ་དང་། །བྱ་མང་ཀུན་ནི་ནམ་མཁར་འདུག་ནས་སུ། །ཤིན་ཏུ་ཡིད་འོང་མཆོག་གི་སྒྲ་ཡང་འབྱིན། །དེ་ཚེ་བྱ་ཚོགས་མང་པོ་རབ་དགའ་བས། །འཇམ་ཞིང་ཡིད་དུ་འོང་བའི་སྒྲ་ཕྱུང་སྟེ། །གང་གིས་སྙན་པའི་སྒྲ་སྐད་དེ་ཐོས་པ།",
    "d127:1471": "།དེ་དག་འདོད་ཆགས་ཞེ་སྡང་གཏི་མུག་ཞི། །སེམས་ཅན་བྱེ་བས་དགའ་བའི་སྒྲ་ཐོས་ནས།",
    "d127:1472": "།ཐམས་ཅད་རྗེས་སུ་འཐུན་པའི་བཟོད་ཐོབ་སྟེ།",
    "d127:1473": "།མ་འོངས་དུས་ན་རྒྱལ་བར་ཁྱེད་འགྱུར་ཞེས། །དེ་དག་ཀུན་ལ་བདེ་གཤེགས་ལུང་ཡང་སྟོན།",
    "d127:1474": "།དེ་ཡི་དུས་ན་ཉོན་མོངས་མི་འབྱུང་སྟེ།",
    "d127:1475": "།ཆོས་ཀྱི་རྒྱལ་ལ་ཐམས་ཅད་རི་མོར་བཅས།",
    "d127:1476": "།དེ་ཚེ་འདྲེན་པའི་སྐུ་བྱད་མཐོང་ནས་ནི།",
    "d127:1477": "།སངས་རྒྱས་ཡེ་ཤེས་མཆོག་ལ་མོས་བསྐྱེད་དེ།",
    "d127:1478": "།བདག་ཅག་ནམ་ཞིག་འདི་འདྲའི་མཁྱེན་ཐོབ་སྙམ།",
    "d127:1479": "།བསམ་པ་མཁྱེན་ནས་རྒྱལ་བ་ལུང་སྟོན་ཏེ།",
    "d127:1480": "།བདེ་བར་གཤེགས་པའི་བ་སྤུ་ཁུང་རེ་ནས།",
    "d127:1481": "།འོད་ཟེར་དག་ནི་སྟོང་ཕྲག་བརྒྱ་ཡང་བྱུང་།",
    "d127:1482": "།དེ་ལས་ལྷག་པར་གང་གཱའི་བྱེ་སྙེད་དེ།",
    "d127:1483": "།དེ་དག་གི་ཡང་མཚན་མ་གཟུང་མི་ནུས།",
    "d127:1484": "།དེ་ཚེ་ཉི་མའི་འོད་ཀྱང་མི་སྣང་སྟེ།",
    "d127:1485": "།མེ་དང་ནོར་བུ་ལྷ་ཀུན་འོད་ཀྱང་མེད། །རྒྱལ་བ་གྲོང་གཤེགས་སངས་རྒྱས་རྣམ་མཛེས་པ།",
    "d127:1486": "།དེ་ཚེ་འོད་རྣམས་ཐམས་ཅད་ཡོང་མི་མངོན།",
    "d127:1487": "།ཚོགས་ཆེན་དང་ནི་བདེ་གཤེགས་ལམ་བཞུད་ཚེ།",
    "d127:1488": "།གང་དུ་སྟོབས་བཅུ་ཡི་ནི་ཞབས་འཇོག་པར།",
    "d127:1489": "།ས་ལས་པད་མ་དག་ནི་སྟོང་ཕྲག་བརྒྱ།",
    "d127:1490": "།འདབ་མ་བྱེ་བ་སྟོང་ལྡན་གཙང་མ་བྱུང་།",
    "d127:1491": "།འདྲེན་པ་གྲོང་ཁྱེར་མཆོག་ཏུ་གཤེགས་པའི་ཚེ།",
    "d127:1492": "།དེ་ན་ཉལ་ཉིལ་མི་གཙང་མེད་པར་གྱུར།",
    "d127:1493": "།གྲོང་ཁྱེར་ཐམས་ཅད་དྲི་མཆོག་བདུག་པ་ཡི།",
    "d127:1494": "།སྤོས་ངད་ཡིད་དུ་འོང་བ་ཀུན་ནས་ལྡང་།",
    "d127:1495": "།གྲོང་དང་སྲང་རྣམས་ཡོངས་སུ་དག་གྱུར་ཏེ།",
    "d127:1496": "།རྡོ་དང་གསེག་མ་མེད་ཅིང་སྤོས་ཆུས་བཏབ།",
    "d127:1497": "།སྟོབས་བཅུ་ལྡན་པའི་བསོད་ནམས་དེ་འདྲ་སྟེ། །རྣམ་པ་སྣ་ཚོགས་མེ་ཏོག་སིལ་མ་བཀྲམ།",
    "d127:1498": "།གནོད་སྦྱིན་བརྒྱ་སྟོང་གཏུམ་པོར་སེམས་པ་དག །སངས་རྒྱས་མི་དབང་གསེར་འདྲ་མཐོང་ནས་ནི།",
    "d127:1499": "།འདྲེན་ལ་དགའ་བ་རྒྱ་ཆེ་རབ་བསྐྱེད་ནས།",
    "d127:1500": "།སངས་རྒྱས་ཆོས་དང་དགེ་འདུན་སྐྱབས་སུ་འགྲོ།",
    "d127:1501": "།ལྷ་རྣམས་བྱེ་བ་དང་ནི་བརྒྱ་ཕྲག་སྟོང་།",
    "d127:1502": "།མི་དབང་ལྟ་བར་འོངས་པ་དེ་དག་ཀུན།",
    "d127:1503": "།བདེ་བར་གཤེགས་ལ་མེ་ཏོག་ཆར་ཕབ་སྟེ།",
    "d127:1504": "།མེ་ཏོག་གཏོར་ནས་ནམ་མཁའི་དཀྱིལ་ན་འདུག །རྒྱལ་ལ་མི་ཡིས་མེ་ཏོག་གང་གཏོར་བ།",
    "d127:1505": "།ནམ་མཁའི་ངོས་ལ་མེ་ཏོག་གདུགས་སུ་གྱུར།",
    "d127:1506": "།ལྷ་རྣམས་ཀྱིས་ནི་མེ་ཏོག་གཏོར་བ་ཡང་།",
    "d127:1507": "།ས་སྟེང་ལྷ་ཡི་མེ་ཏོག་བཀྲམ་པར་གྱུར།",
    "d127:1508": "།ལྷ་དང་མི་དང་གྲུལ་བུམ་སྲིན་པོ་རྣམས།",
    "d127:1509": "།དེ་མཐོང་ནས་ནི་ནམ་ཡང་ངོམས་མི་མྱོང་།",
    "d127:1510": "།མགོན་པོ་སྟོབས་བཅུ་ལྡན་པ་མཐོང་ནས་ཀྱང་།",
    "d127:1511": "།རབ་ཏུ་དགའ་ཞིང་སེམས་བདེ་རངས་པར་གྱུར།",
    "d127:1512": "།ནམ་ཚེ་སྐྱེས་བུ་མཆོག་གི་སྐུ་མཐོང་ནས།",
    "d127:1513": "།སེམས་ཅན་ཐམས་ཅད་དགའ་མགུ་རངས་གྱུར་པས།",
    "d127:1514": "།ལྷ་ཡི་མེ་ཏོག་ལ་ཡང་ཡིད་མི་སེམས།",
    "d127:1515": "།དེ་དག་ལ་ནི་ངོ་མཚར་འཛིན་པ་མེད།",
    "d127:1516": "།སྟོབས་བཅུའི་གཡས་ཕྱོགས་ན་ནི་ཚངས་པ་སྟེ།",
    "d127:1517": "།དེ་བཞིན་གཡོན་ན་བརྒྱ་བྱིན་ལྷ་ཡི་རྒྱལ།",
    "d127:1518": "།ནམ་མཁའི་དཀྱིལ་ན་ལྷ་མང་བྱེ་འཁོད་དེ།",
    "d127:1519": "།སྐྱེས་བུ་མཆོག་ལ་ཤིན་ཏུ་གུས་པ་སྐྱེད།",
    "d127:1520": "།ལྷ་དང་ལྷ་མིན་དག་གིས་རྒྱལ་བར་བསྐོར།",
    "d127:1521": "།ལྷ་དང་མི་ཡི་དཔལ་གཟི་ཀུན་ཕྲོགས་ནས།",
    "d127:1522": "།ཞབས་མཐིལ་ས་ལ་རི་མོ་འབྱིན་བཞིན་དུ།",
    "d127:1523": "།གྲོང་ཁྱེར་དུ་ནི་བཅོམ་ལྡན་སྤྱན་དྲངས་གཤེགས།",
    "d127:1524": "།སྐུ་ལུས་དཔེ་བྱད་བཟང་པོས་བརྒྱན་པ་ནི།",
    "d127:1525": "།ནམ་མཁའ་སྐར་མ་དག་གིས་གང་བ་བཞིན།",
    "d127:1526": "།ནམ་མཁའ་ལ་ནི་ཟླ་བ་ཉ་བ་ལྟར། །རྒྱལ་པོའི་ལམ་ན་སངས་རྒྱས་ལམ་མེ་བཞུགས།",
    "d127:1527": "།ནོར་བུ་རིན་ཆེན་རྣམ་དག་བཟང་པོ་ནི།",
    "d127:1528": "།ཉེས་པའི་སྐྱོན་བྲལ་རབ་ཏུ་སྣང་བར་བྱེད།",
    "d127:1529": "།ཕྱོགས་དང་ཕྱོགས་མཚམས་སུ་ཡང་འོད་གཙང་བྱུང་།",
    "d127:1530": "།དེ་བཞིན་རྒྱལ་བ་འཇིག་རྟེན་ཀུན་སྣང་མཛད།",
    "d127:1531": "།ལྷ་དང་ལྷ་མིན་དག་གིས་རྒྱལ་བ་བསྐོར།",
    "d127:1532": "།མི་ཡི་གཙོ་བོ་རྒྱལ་པོའི་ཁབ་ཏུ་གཤེགས།",
    "d127:1533": "།ཞབས་མཐིལ་ས་ལ་རི་མོ་འབྱིན་བཞིན་དུ།",
    "d127:1534": "།ཟླ་འོད་གཞོན་ནུའི་ཁྱིམ་དུ་སངས་རྒྱས་གཤེགས།",
    "d127:1535": "།གྲོང་ཁྱེར་མཆོག་ནི་ཀུན་ཏུ་ལེགས་བརྒྱན་ཏེ།",
    "d127:1536": "།རྒྱལ་མཚན་བྱེ་བ་ཕྲག་སྟོང་རབ་ཏུ་སྒྲེང་།",
    "d127:1537": "།དེ་ཡི་ས་ཀུན་སྤོས་བཟང་རྣམ་པར་བྱུགས།",
    "d127:1538": "།ཡིད་འོང་དེ་བཞིན་དབྱར་གྱི་མེ་ཏོག་གཏོར།",
    "d127:1539": "།གང་ཚེ་བདེ་གཤེགས་གཏམ་རྣམས་སྟོན་པ་ན།",
    "d127:1540": "།མགོན་པོ་སྲང་བཞུད་མི་ལ་ཐུགས་བརྩེའི་ཕྱིར།",
    "d127:1541": "།རྒྱལ་བས་དེར་ནི་འཕྲུལ་པ་རྣམ་སྤྲུལ་ཏེ། །དེ་དག་ལ་ཡང་སངས་རྒྱས་ཆོས་བཟང་སྟོན།",
    "d127:1542": "།སྲོག་ཆགས་བརྒྱ་སྟོང་དག་གིས་དེ་ཐོས་ནས།",
    "d127:1543": "།སངས་རྒྱས་ཡེ་ཤེས་མཆོག་ལ་སྨོན་ལམ་འདེབས།",
    "d127:1544": "།ནམ་བདག་འདི་འདྲའི་ཡེ་ཤེས་ཐོབ་སྙམ་སྟེ།",
    "d127:1545": "།བསམ་པ་མཁྱེན་ནས་རྒྱལ་བ་ལུང་ཡང་སྟོན། །གང་གིས་རྒྱལ་བ་མི་དབང་སྤྱན་དྲངས་པ།",
    "d127:1546": "།སྦྱིན་པ་དེ་ནི་མུ་མཐའ་མེད་གྱུར་པ།",
    "d127:1547": "།རྙེད་མཆོག་བསམ་གྱིས་མི་ཁྱབ་དེས་རྙེད་ཅེས།",
    "d127:1548": "།ལ་ལ་དག་ནི་དེ་ལ་མོས་པ་སྐྱེད། །འཁོར་བ་དག་ན་ཤིན་ཏུ་མཐོང་དཀའ་བ།",
    "d127:1549": "།སྐྱེ་དགུ་དག་ལ་ཕན་མཛད་ཐུགས་ཀྱང་བརྩེ།",
    "d127:1550": "།ཐུགས་རྗེ་ཅན་དེ་བདག་གིས་སང་ལ་ཡང་།",
    "d127:1551": "།སྤྱན་དྲང་སྙམ་དུ་ལ་ལ་སེམས་ཀྱང་སྐྱེད།",
    "d127:1552": "།ལ་ལ་བ་གམ་ཅོག་གི་སྟེང་འདུག་ཅིང་། །ལུས་ནི་ཤིན་ཏུ་སྡུག་ཅིང་མཛེས་པར་བརྒྱན།",
    "d127:1553": "།བྱང་ཆུབ་སེམས་མཆོག་དམ་པ་བསྐྱེད་ནས་ནི།",
    "d127:1554": "།སྟོབས་བཅུ་ལྡན་ལ་ལྷ་ཡི་མེ་ཏོག་འཐོར།",
    "d127:1555": "།ལ་ལས་བླ་མེད་སེམས་མཆོག་རབ་བསྐྱེད་ནས།",
    "d127:1556": "།མེ་ཏོག་ཙམ་པ་མཛེས་པའི་ཕྲེང་བ་དང་། །ཨ་ཏི་མུག་ཏ་དེ་བཞིན་དབྱར་གྱི་སྤོས།",
    "d127:1557": "།དར་གྱི་ལྡ་ལྡི་དག་ཀྱང་ལ་ལ་འཐོར།",
    "d127:1558": "།ཁ་ཅིག་གོས་ཀྱིས་ཤིན་ཏུ་ལུས་བརྒྱན་ཏེ། །མེ་ཏོག་བཟང་པོ་དག་ཀྱང་ཐོགས་ཤིང་འགྲེང་།",
    "d127:1559": "།མེ་ཏོག་སྣ་ཚོགས་དར་གྱི་ལྡ་ལྡི་ཐོགས།",
    "d127:1560": "།རྒྱལ་བ་ཐུབ་ཆེན་དེ་ཡི་ཕྱོགས་སུ་འཐོར།",
    "d127:1561": "།ལ་ལ་པད་མ་དང་ནི་ཀུ་མུ་ད།",
    "d127:1562": "།ཨུད་པལ་གསེར་གྱི་མེ་ཏོག་བཟང་པོ་འཐོར།",
    "d127:1563": "།ལ་ལ་རིན་ཆེན་མེ་ཏོག་དེར་འཐོར་ཏེ།",
    "d127:1564": "།ལ་ལ་ཙན་དན་ཕྱེ་མ་འཐོར་བར་བྱེད།",
    "d127:1565": "།འདྲེན་པ་གྲོང་ཁྱེར་མཆོག་ཏུ་གཤེགས་པའི་ཚེ།",
    "d127:1566": "།ངོ་མཚར་དཔག་ཏུ་མེད་པ་རྣམས་ཀྱང་བྱུང་།",
    "d127:1567": "།མཚུངས་མེད་དེ་དག་བརྗོད་པར་མི་ནུས་ཏེ།",
    "d127:1568": "།སངས་རྒྱས་ཡེ་ཤེས་སྐྱེ་བོ་བྱེ་མང་བཀོད།",
    "d127:1569": "།མི་ཆེ་མི་གདུང་བདེན་པ་མཐོང་བ་དང་། །གཞན་ཡང་གྱ་ནོམ་སྣང་དང་ཤིན་ཏུ་མཐོང་།",
    "d127:1570": "།དེ་བཞིན་འོག་མིན་འདོད་ཆགས་བྲལ་བ་རྣམས།",
    "d127:1571": "།ཐམས་ཅད་མི་དབང་བལྟ་ཕྱིར་ཉེ་བར་ལྷགས།",
    "d127:1572": "།དེ་བཞིན་དགེ་བའི་ལྷ་རྣམས་དཔག་མེད་དང་། །དགེ་ཆུང་ལྷ་གཞན་དག་ཀྱང་སེམས་དགའ་ཞིང་།",
    "d127:1573": "།དགེ་རྒྱས་ཁྲག་ཁྲིག་དཔག་ཏུ་མེད་པ་རྣམས།",
    "d127:1574": "།འདྲེན་པ་དྲང་སྲོང་ཆེན་པོ་ལྟ་ཕྱིར་ལྷགས།",
    "d127:1575": "།ཚད་མེད་འོད་ཀྱང་དེ་བཞིན་དཔག་མེད་དང་། །འོད་ཆུང་གི་ནི་ལྷ་རྣམས་ཅི་ཡོད་དང་། །འོད་གསལ་བ་ཡང་ཁྲག་ཁྲིག་མང་པོ་དེར།",
    "d127:1576": "།འཇིག་རྟེན་མགོན་པོ་བལྟ་ཕྱིར་དེ་དག་ལྷགས།",
    "d127:1577": "།ཚངས་འཁོར་བ་དག་བརྒྱ་སྟོང་མང་པོ་དང་། །ཚངས་པའི་འདུན་འདོན་དད་པ་དེ་བཞིན་ཏེ།",
    "d127:1578": "།ཚངས་རིས་ཀྱང་ནི་བརྒྱ་ཕྲག་མང་པོ་རྣམས།",
    "d127:1579": "།ཐམས་ཅད་འདྲེན་པ་བལྟ་ཕྱིར་ཉེ་བར་ལྷགས།",
    "d127:1580": "།དེ་བཞིན་གཞན་འཕྲུལ་གྱི་ཡང་ལྷ་རྣམས་དང་། །གཞན་ཡང་འཕྲུལ་དགའི་སེམས་ཅན་དག་པ་དང་། །དགའ་ལྡན་འཐབ་བྲལ་ལྷ་རྣམས་རབ་དགའ་ཞིང་།",
    "d127:1581": "།ཐམས་ཅད་སངས་རྒྱས་ཕྱག་འཚལ་ཉེ་བར་ལྷགས།",
    "d127:1582": "།བརྒྱ་བྱིན་ལྷ་རྒྱལ་སུམ་ཅུ་རྩ་གསུམ་པ།",
    "d127:1583": "།ལྷ་ཡི་བུ་མོ་བྱེ་བ་བརྒྱ་དག་ལྷགས།",
    "d127:1584": "།འདིར་ནི་མེ་ཏོག་ཆར་ཀྱང་རབ་འབེབས་ཤིང་།",
    "d127:1585": "།སངས་རྒྱས་ཐུབ་དབང་བལྟ་ཕྱིར་ཉེ་བར་ལྷགས།",
    "d127:1586": "།ཕྱོགས་བཞིའི་འཇིག་རྟེན་སྐྱོང་བ་བཞི་པོ་ཡང་།",
    "d127:1587": "།རྣམ་ཐོས་བུ་དང་ཀླུ་དབང་མིག་མི་བཟང་།",
    "d127:1588": "།ཡུལ་འཁོར་སྲུང་དང་འཕགས་སྐྱེས་སེམས་དགའ་སྟེ།",
    "d127:1589": "།དེ་ཀུན་མི་དབང་བསྟོད་ཅིང་ཉེ་བར་ལྷགས།",
    "d127:1590": "།གནོད་སྦྱིན་རྒྱལ་པོ་མཐུ་ལྡན་ཨིར་བིར་ཡང་།",
    "d127:1591": "།དགའ་བ་སྐྱེས་ཤིང་གནོད་སྦྱིན་བརྒྱས་བསྐོར་ཏེ།",
    "d127:1592": "།ནམ་མཁའི་དཀྱིལ་ན་འདུག་ཅིང་སེམས་དགའ་ནས།",
    "d127:1593": "།མེ་ཏོག་སྣ་ཚོགས་དུ་མའི་ཆར་ཀྱང་འབེབས།",
    "d127:1594": "།རྟག་ཏུ་མྱོས་དང་ཕྲེང་འཛིན་ལྷ་རྣམས་ཀྱང་།",
    "d127:1595": "།སྤོས་དང་ཕྲེང་བ་རྣམ་པ་སྣ་ཚོགས་ཐོགས།",
    "d127:1596": "།འཁོར་དང་བཅས་པ་ཐམས་ཅད་སེམས་དགའ་ཞིང་།",
    "d127:1597": "།དེ་ན་སྐྱེས་བུ་མཆོག་ལ་མཆོད་པ་བྱེད།",
    "d127:1598": "།གནོད་སྦྱིན་ལག་ན་གཞོང་ཐོགས་མང་པོ་ཡང་།",
    "d127:1599": "།གནོད་སྦྱིན་བུ་མོ་དེ་དག་རབ་བརྒྱན་ཏེ།",
    "d127:1600": "།གནོད་སྦྱིན་རོལ་མོ་རབ་ཏུ་སྙན་པ་དང་། །ཤིན་ཏུ་ཡིད་འོང་བརྒྱས་ནི་སངས་རྒྱས་མཆོད།",
    "d127:1601": "།གླུ་དབྱངས་སིལ་སྙན་འཇམ་ཞིང་སྙན་པ་ལ། །མཁས་པ་མི་འམ་ཅི་ཡི་བུ་མོ་སྟོང་། །མི་འམ་ཅི་ཡི་རྒྱལ་པོ་ལྗོན་པ་ཡང་།",
    "d127:1602": "།རྒྱལ་མཆོག་མཆོད་པར་སྤོས་ངད་ལྡང་ལས་ལྷགས།",
    "d127:1603": "།བདེ་མཆོག་སྟོབས་ལྡན་སྒྲ་གཅན་ཐགས་བཟང་རིས།",
    "d127:1604": "།ལྷ་མིན་བུ་མོ་སྟོང་གི་འཁོར་བཅས་དང་། །ལྷ་མིན་རྫུ་འཕྲུལ་ཆེན་པོ་གཞན་མང་ཡང་།",
    "d127:1605": "།རིན་པོ་ཆེ་ཡི་ཆར་ཕབ་ཉེ་བར་ལྷགས།",
    "d127:1606": "།སྲིན་པོ་ཁྲག་ཁྲིག་བརྒྱ་ཕྲག་མཐའ་ཡས་ཀྱང་།",
    "d127:1607": "།སྲིན་པོ་བྱེ་བ་བརྒྱ་ཡིས་བསྙེན་བཀུར་ཞིང་།",
    "d127:1608": "།མེ་ཏོག་སིལ་མ་སྣ་ཚོགས་མང་པོ་ཡང་། །སྐྱེས་བུ་མཆོག་ལ་གུས་པར་རབ་ཏུ་འཐོར།",
    "d127:1609": "།ཀླུ་ཡི་རྒྱལ་པོ་རི་བོ་ལེགས་པ་ཡང་།",
    "d127:1610": "།འཁོར་མང་དེ་བཞིན་གཤེགས་པའི་དྲུང་དུ་ལྷགས།",
    "d127:1611": "།རིན་ཆེན་མེ་ཏོག་རྣམ་མང་མཆོག་ཐོགས་ཏེ།",
    "d127:1612": "།བདེ་གཤེགས་ཞབས་གཉིས་ལ་ནི་རབ་ཏུ་འདུད།",
    "d127:1613": "།ཀླུ་དབང་པད་མ་དང་ནི་པད་མ་ཆེ།",
    "d127:1614": "།དེ་བཞིན་ནོར་ཡོད་མཐའ་ཡས་གདེངས་ཀ་ཅན།",
    "d127:1615": "།དེ་དག་ཁྱུ་མཆོག་དྲུང་དུ་ཉེར་ལྷགས་ཏེ།",
    "d127:1616": "།བདེ་བར་གཤེགས་ལ་གུས་པས་རབ་ཏུ་འདུད།",
    "d127:1617": "།ཀླུ་ཡི་རྒྱལ་པོ་ནོར་བུ་ཡིད་དགའ་ཞིང་།",
    "d127:1618": "།ཁྱུ་མཆོག་ཞབས་ཀྱི་དྲུང་དུ་ཉེ་བར་འོངས།",
    "d127:1619": "།ཀླུ་ཡི་མེ་ཏོག་དྲི་ཞིམ་མཆོག་ཐོགས་ཏེ།",
    "d127:1620": "།ཧ་ཅང་མི་རིང་བདེ་གཤེགས་སྤྱན་སྔར་འདུག །དེ་བཞིན་མ་དྲོས་ཀླུ་ཡི་རྒྱལ་པོ་ཡང་།",
    "d127:1621": "།ཀླུ་ཡི་བུ་མོ་ཤིན་ཏུ་བསླབས་པའི་མཆོག །རྔ་དང་སིལ་སྙན་སྟོང་ཕྲག་བརྒྱ་བརྡུང་ཞིང་།",
    "d127:1622": "།འཇིག་རྟེན་མགོན་པོ་མཆོད་ཕྱིར་ཉེ་བར་ལྷགས།",
    "d127:1623": "།མ་དྲོས་པ་ཡི་བུ་ཕོ་ལྔ་བརྒྱ་དག །ཡེ་ཤེས་ཡངས་པ་བླ་མེད་ཚོལ་བའི་ཕྱིར།",
    "d127:1624": "།གཉེན་འདབ་དག་གིས་བསྐོར་ཅིང་དགར་གྱུར་ནས།",
    "d127:1625": "།རང་གིས་རང་བྱུང་མཆོད་ཕྱིར་ཉེ་བར་ལྷགས།",
    "d127:1626": "།དེ་བཞིན་ཀླུ་ཡི་རྒྱལ་པོ་སོག་མེད་ཀྱང་།",
    "d127:1627": "།སྐྱེས་བུ་མཆོག་ལ་ཐར་སྦྱར་རབ་བཏུད་ནས།",
    "d127:1628": "།ཀླུ་ཡི་མུ་ཏིག་མཛེས་ཤིང་བཟང་བ་ཐོགས།",
    "d127:1629": "།མཁའ་ལ་འདུག་ནས་ཐུབ་རྒྱལ་མཆོད་པ་བྱེད།",
    "d127:1630": "།དེ་བཞིན་ཀླུ་ཡི་རྒྱལ་པོ་བཏང་བཟུང་ཡང་།",
    "d127:1631": "།རབ་ཏུ་ཡིད་བདེ་དགའ་མགུ་སྐྱེས་ནས་ནི།",
    "d127:1632": "།རིན་ཆེན་མུ་ཏིག་སྣ་ཚོགས་ཐོགས་ནས་སུ།",
    "d127:1633": "།དེར་འོངས་འདྲེན་པ་ལ་ཡང་མངོན་པར་འཐོར།",
    "d127:1634": "།དེ་བཞིན་ཀླུ་ཡི་རྒྱལ་པོ་དུས་ཅན་ཡང་།",
    "d127:1635": "།དེ་བཞིན་གཤེགས་པའི་དྲུང་དུ་ཉེར་འོངས་ཏེ།",
    "d127:1636": "།དགའ་ཞིང་རིན་ཆེན་ཕྲེང་བ་མཛེས་མཆོག་ཐོགས།",
    "d127:1637": "།སྐྱེས་བུ་དམ་པ་ལ་ཡང་མཆོད་རབ་བྱས།",
    "d127:1638": "།དེ་ཡང་བདེ་གཤེགས་ཡོན་ཏན་རྗེས་དྲན་ཞིང་། །གུས་པ་ཆེན་པོ་ཤིན་ཏུ་བསྐྱེད་ནས་ནི།",
    "d127:1639": "།གཉེན་འདབ་ཀླུ་མང་དག་གིས་དེ་བསྐོར་ཅིང་།",
    "d127:1640": "།འདྲེན་པའི་བསྔགས་པ་རྣམ་པ་མང་པོ་བརྗོད།",
    "d127:1641": "།དེ་བཞིན་ཀླུ་དབང་དགའ་བོ་ཉེ་དགའ་དང་། །དེ་བཞིན་འཇོག་པོ་གཽ་ཏམ་ནག་པོ་ཡང་།",
    "d127:1642": "།རྒྱལ་བ་བལྟ་ཞིང་དེར་ནི་ཉེ་བར་འོངས།",
    "d127:1643": "།བདེ་བར་གཤེགས་པའི་ཞབས་ལ་འདུད་པ་བྱེད།",
    "d127:1644": "།ཀླུ་ཡི་རྒྱལ་པོ་ཨེ་ལའི་འདབ་མ་ཡང་།",
    "d127:1645": "།ཐུབ་མཆོག་རྒྱལ་བ་འོད་སྲུང་དྲན་པ་དང་། །བདག་ཉིད་མི་ཁོམ་སྐྱེས་པ་མཐོང་ནས་ནི། །ཀླུ་བརྒྱས་ཡོངས་སུ་བསྐོར་ཏེ་ངུ་ཞིང་འོངས།",
    "d127:1646": "།ཀྱེ་མ་བདག་སྔོན་ཐེ་ཚོམ་བྱུང་གྱུར་ཏེ།",
    "d127:1647": "།བདག་གིས་ཨེ་ལའི་འདབ་སྡོང་སྔོན་བཅད་པས།",
    "d127:1648": "།དེས་ནི་མི་ཁོམ་པར་ཡང་བདག་སྐྱེས་ཏེ།",
    "d127:1649": "།རྒྱལ་བའི་ཆོས་ནི་རིག་པར་སླ་བ་མིན།",
    "d127:1650": "།ཤིན་ཏུ་སྨད་པའི་སྐྱེ་བོའི་ལུས་འདི་དང་། །ཀླུ་ཡི་སྐྱེ་གནས་བདག་གིས་རབ་སྤངས་ལ།",
    "d127:1651": "།ཆོས་གང་བྱང་ཆུབ་སྙིང་པོར་སྐྱེས་མཆོག་གིས། །རྟོགས་པ་བསིལ་བ་བདག་གིས་རྟོགས་པར་བྱ།",
    "d127:1652": "།ཀླུ་ཡི་རྒྱལ་པོ་རྒྱ་མཚོ་འཁོར་ལོས་སྒྱུར།",
    "d127:1653": "།བྱེ་བ་གསུམ་སྙེད་ཀླུ་ཡི་འཁོར་གྱིས་བསྐོར།",
    "d127:1654": "།ཆུ་ལྷ་གཟི་ཅན་རིན་ཆེན་དོ་ཤལ་ཐོགས།",
    "d127:1655": "།བཅོམ་ལྡན་འདས་ལ་མཆོད་ཕྱིར་ཉེ་བར་འོངས།",
    "d127:1656": "།རྒྱལ་བ་ལ་ནི་རྡོ་འཕངས་དེས་བཟུང་སྟེ།",
    "d127:1657": "།དེ་ཚེ་ནམ་མཁའ་ལ་ཡང་འདུག་གྱུར་པ།",
    "d127:1658": "།རྒྱལ་པོའི་ཁབ་ཀྱི་གནོད་སྦྱིན་ཅི་ཞིག་འཛིན།",
    "d127:1659": "།བདེ་བར་གཤེགས་པའི་སྤྱན་སྔར་གུས་པར་འདུག །ལྕང་ལོ་ཅན་གྱི་རྒྱལ་པོའི་གནས་ཀུན་ཀྱང་།",
    "d127:1660": "།སྟོང་པར་གྱུར་ཅིང་གནོད་སྦྱིན་གང་ཡང་མེད།",
    "d127:1661": "།ཐམས་ཅད་ཀྱིས་ཀྱང་ཕན་ཚུན་དམ་བཅས་ཏེ།",
    "d127:1662": "།འཇིག་རྟེན་མགོན་པོ་བལྟ་བར་ཐམས་ཅད་ལྷགས།",
    "d127:1663": "།དེ་བཞིན་བོང་རྣ་དང་ནི་ཁབ་སྤུ་དང་། །གནོད་སྦྱིན་འབྲོག་གནས་འཇིགས་བྱེད་དེ་བཞིན་ཏེ།",
    "d127:1664": "།གངས་གནས་རིར་འདུ་གནོད་སྦྱིན་བོང་བུ་དག །རྒྱལ་བ་རང་བྱུང་དྲུང་དུ་ཉེ་བར་ལྷགས།",
    "d127:1665": "།དབང་པོའི་ཏོག་དང་གཟུགས་བཟང་རད་རོད་ཅན།",
    "d127:1666": "།བཀྐུ་ལ་དང་དུས་འཕེལ་ལྔ་པོ་དང་། །གནོད་སྦྱིན་དབང་པོ་གཞན་ཡང་སྟོང་རྣམས་ནི།",
    "d127:1667": "།བདུག་སྤོས་སྣོད་རྣམས་ཐོགས་ཤིང་ཉེ་བར་ལྷགས།",
    "d127:1668": "།ལུས་དབྱིབས་མ་ལེགས་མི་སྡུག་མང་པོ་རྣམས།",
    "d127:1669": "།གཟུགས་ཀྱི་རྣམ་པ་མང་ཞིང་རྒྱན་བོར་བ།",
    "d127:1670": "།དེ་ཡི་མདུན་ན་བརྒྱ་སྟོང་མང་པོ་དག །གནོད་སྦྱིན་གྱི་ནི་མེ་ཏོག་ཐོགས་ཏེ་ལྷགས།",
    "d127:1671": "།གཽ་ཏམ་རི་བྱི་ཕུར་བུ་རྒྱལ་བྱེད་དང་། །ཀཽ་ཤི་ཀ་དང་འོད་སྲུང་མཱརྐཎྜ།",
    "d127:1672": "།ཐམས་ཅད་བཤེས་དང་པར་ཤ་གར་གཱ་དག །ཐམས་ཅད་སངས་རྒྱས་ཕྱག་འཚལ་ཉེ་བར་ལྷགས།",
    "d127:1673": "།མི་སྦྱིན་ཡང་ནི་དེ་བཞིན་དགའ་མགུ་སྟེ།",
    "d127:1674": "།དྲང་སྲོང་རྒྱས་པ་ཀུད་ཙ་ཨང་གི་ར།",
    "d127:1675": "།ཤེད་ཅན་ངན་སྤོང་བད་ཙ་གནས་འཇོག་རྣམས།",
    "d127:1676": "།དེ་དག་སངས་རྒྱས་ཕྱག་འཚལ་ཉེ་བར་ལྷགས།",
    "d127:1677": "།འཛའ་མན་བཱ་མན་བེའི་ཤམ་བཱ་ཡ་དང་། །འཛའ་མག་ནཱི་དང་གྲོག་མཁར་དྲང་སྲོང་མཆོག །དཀར་བར་གནས་དང་མིའུ་ཐུང་སྤེན་པ་རྣམས།",
    "d127:1678": "།འདྲེན་པ་བལྟ་ཞིང་གྲོང་ཁྱེར་མཆོག་ཏུ་ལྷགས།",
    "d127:1679": "།དྲང་སྲོང་མཐོང་ནས་དེ་ཚེ་དྲང་སྲོང་དགའ།",
    "d127:1680": "།ཐུབ་རྒྱལ་ཞབས་མཆོག་ལ་ནི་ཕྱག་འཚལ་ཞིང་།",
    "d127:1681": "།འཇིག་རྟེན་སྒྲོན་ལ་ཕྱག་བྱས་མངོན་བསྟོད་དེ།",
    "d127:1682": "།ཐལ་མོ་སྦྱར་ནས་དཔའ་བོའི་སྤྱན་སྔར་འགྲེང་།",
    "d127:1683": "།འཇིག་རྟེན་ཅི་ཡོད་དྲང་སྲོང་མང་པོ་ཀུན།",
    "d127:1684": "།དེ་དག་མི་དབང་བལྟ་བར་ཉེར་ལྷགས་ཏེ།",
    "d127:1685": "།མཐོང་ནས་མཆོད་པ་རྒྱ་ཆེར་བྱས་ནས་ཀྱང་།",
    "d127:1686": "།སངས་རྒྱས་སྤྱན་སྔར་ཐལ་མོ་རབ་སྦྱར་འདུག །",
    "d127:1687": "རྒྱ་མཚོ་དག་ན་གནས་པའི་ནམ་མཁའ་ལྡིང་།",
    "d127:1688": "།བྲམ་ཟེའི་ཆ་བྱད་དུ་ཡང་སྤྲུལ་བྱས་ནས།",
    "d127:1689": "།ཅོད་པན་སྣ་ཚོགས་བལྟ་ན་སྡུག་པ་ཐོགས།",
    "d127:1690": "།བདེ་བར་གཤེགས་ལ་ཕྱག་འཚལ་ནམ་མཁར་འཁོད།",
    "d127:1691": "།གྲོང་བརྒྱ་དང་ནི་འཛམ་གླིང་ནགས་ཚལ་ན།",
    "d127:1692": "།གནས་ཤིང་རྟེན་པའི་ལྷ་རྣམས་གང་ཡོད་དང་། །གྲོང་གི་ལྷ་མོ་མ་ལུས་ཐམས་ཅད་ཀྱང་།",
    "d127:1693": "།ཉེ་བར་ལྷགས་ཤིང་གཙོ་བོ་མཆོད་པར་བྱེད།",
    "d127:1694": "།ནགས་ཚལ་གྱི་ཡང་ལྷ་རྣམས་མཐའ་ཡས་དང་། །རི་ཡི་ལྷ་རྣམས་ཐམས་ཅད་ཉེ་བར་འོངས།",
    "d127:1695": "།འབབ་ཆུའི་ལྷ་ཀུན་མཐའ་དག་དེ་བཞིན་དུ།",
    "d127:1696": "།འདྲེན་པ་མཆོད་པ་བྱེད་ཅིང་ཉེ་བར་ལྷགས།",
    "d127:1697": "།མྱ་ངམ་དགོན་པའི་ལྷ་མོ་བརྒྱ་རྣམས་དང་། །རི་རྩེའི་ལྷ་མོ་ཇི་སྙེད་མ་ལུས་དང་། །མཚོ་དང་ཆུ་མིག་རྫིང་གི་ལྷ་རྣམས་དང་། །རྒྱ་མཚོའི་ལྷ་ཡང་སངས་རྒྱས་དྲུང་དུ་ལྷགས།",
    "d127:1698": "།ལྷ་དང་ལྷ་མིན་ཀླུ་དང་གནོད་སྦྱིན་ཚོགས། །མི་འམ་ཅི་དང་གྲུལ་བུམ་ནམ་མཁའ་ལྡིང་།",
    "d127:1699": "།དེ་བཞིན་ཡི་དགས་སྲུལ་པོ་མང་པོ་དག །སྐྱེས་བུ་མཆོག་ལ་རི་མོར་བྱ་བ་བྱེད།",
    "d127:1700": "།འདྲེན་པ་གྲོང་ཁྱེར་མཆོག་དེར་གཤེགས་པ་ན། །རྒྱལ་བ་མཆོག་ལ་དེ་དག་མཆོད་པ་བྱེད།",
    "d127:1701": "།ལྷ་དང་ལྷ་མིན་ཀླུ་དང་གནོད་སྦྱིན་རྒྱལ།",
    "d127:1702": "།བལྟ་བས་རྟག་ཏུ་ཆོག་པར་ཡང་མི་འགྱུར།",
    "d127:1703": "།སྔོན་གྱི་སྲིད་པར་འཇིག་རྟེན་མགོན་པོ་ཡིས།",
    "d127:1704": "།སྔོན་གྱི་རྒྱལ་བ་དག་ལ་མཆོད་མཆོག་བྱས།",
    "d127:1705": "།བསོད་ནམས་འབྲས་བུ་སྨིན་པ་དེ་འདྲ་སྟེ།",
    "d127:1706": "།སྐྱེས་བུ་མི་དབང་བལྟ་བས་ངོམས་མི་མྱོང་།",
    "d127:1707": "།རྒྱལ་བས་སངས་རྒྱས་ཞིང་དུ་འོད་བཏང་ཚེ།",
    "d127:1708": "།ལྷུན་པོ་དེ་བཞིན་རབ་ལྷུན་ཁོར་ཡུག་རི།",
    "d127:1709": "།ཁ་བ་ཅན་གྱི་རི་དང་སྤོས་ངད་ལྡང་།",
    "d127:1710": "།དེ་དག་རྒྱལ་བའི་འོད་ལ་སྒྲིབ་པ་མེད།",
    "d127:1711": "།སངས་རྒྱས་ཞིང་འདིའི་རྒྱ་མཚོ་ཅི་ཡོད་པ།",
    "d127:1712": "།དེ་དག་དེ་ཚེ་ས་དང་འདྲ་བར་གྱུར།",
    "d127:1713": "།སངས་རྒྱས་ཞིང་འདི་ཐམས་ཅད་ཀུན་ཏུ་ཡང་།",
    "d127:1714": "།མེ་ཏོག་དག་གིས་གཏོར་ཅིང་མཉམ་པར་གྱུར།",
    "d127:1715": "།འོད་ཟེར་བརྒྱ་སྟོང་དཔག་ཏུ་མེད་པ་དག །ཆོས་ཀྱི་རྒྱལ་པོའི་ཞབས་ཀྱི་མཐིལ་ནས་བྱུང་།",
    "d127:1716": "།སེམས་ཅན་དམྱལ་བ་ཐམས་ཅད་བསིལ་བར་གྱུར།",
    "d127:1717": "།སྡུག་བསྔལ་མེད་པར་བྱས་ནས་བདེ་བ་མྱོང་།",
    "d127:1718": "།དེར་ནི་སྟོབས་བཅུ་ལྡན་པས་ཆོས་བཤད་པས།",
    "d127:1719": "།ལྷ་དང་མི་ཡི་མིག་ཀྱང་རྣམ་པར་དག །སྲོག་ཆགས་བརྒྱ་སྟོང་དཔག་ཏུ་མེད་པ་རྣམས།",
    "d127:1720": "།ཐམས་ཅད་སངས་རྒྱས་ཡེ་ཤེས་ངེས་པར་གྱུར། །འདྲེན་པ་གྲོང་ཁྱེར་མཆོག་ཏུ་གཤེགས་པ་ན།",
    "d127:1721": "།བདེ་གཤེགས་ཆོ་འཕྲུལ་མང་པོ་དག་གིས་ནི།",
    "d127:1722": "།བསྐལ་པ་བྱེ་བར་བརྗོད་དུ་མི་སླ་སྟེ།",
    "d127:1723": "།རྒྱལ་བ་བདེ་གཤེགས་འགྲོ་བ་ཐམས་ཅད་དགའ།",
    "d127:1724": "།བདེ་གཤེགས་ཡོན་ཏན་དེ་དག་དཔག་མེད་དེ།",
    "d127:1725": "།མི་མཆོག་ཡོན་ཏན་རབ་ཀྱི་ཕ་རོལ་ཕྱིན།",
    "d127:1726": "།ཡོན་ཏན་ཁྱད་པར་ཀུན་གྱི་ཕ་རོལ་སོན།",
    "d127:1727": "།སངས་རྒྱས་བསོད་ནམས་ཞིང་ལ་མགོས་ཕྱག་འཚལ།",
    "d127:1728": "།གྲོང་ཁྱེར་དུ་གཤེགས་པའི་ལེའུ་སྟེ་བཅུ་པའོ།། །།",
    "d127:1729": "དེ་ནས་བཅོམ་ལྡན་འདས་ཟླ་འོད་གཞོན་ནུར་གྱུར་པའི་ཁྱིམ་གྱི་སྲང་དུ་བྱུང་སྟེ། །ཟླ་འོད་གཞོན་ནུར་གྱུར་པའི་ཁྱིམ་དུ་གཤེགས་སོ།",
    "d127:1730": "།གཤེགས་ནས་གདན་བཤམས་པ་ལ་བཞུགས་སོ།",
    "d127:1731": "།བྱང་ཆུབ་སེམས་དཔའི་དགེ་འདུན་དང་དགེ་སློང་གི་དགེ་འདུན་ཀྱང་སོ་སོར་གར་འོས་པའི་སྟན་ལ་འཁོད་དོ།",
    "d127:1732": "།དེ་ནས་ཟླ་འོད་གཞོན་ནུར་གྱུར་པས་བཅོམ་ལྡན་འདས་བྱང་ཆུབ་སེམས་དཔའི་དགེ་འདུན་དང་། །དགེ་སློང་གི་དགེ་འདུན་བཞུགས་པར་རིག་ནས་མཆོད་ཡོན་ཆེན་པོ་རིམ་གྱིས་གསོལ་ཏེ།",
    "d127:1733": "།ཞལ་ཟས་རོ་བརྒྱ་དང་ལྡན་པ་བཟང་ཞིང་མང་བའི་བཟའ་བ་དང་། །བཅའ་བ་དང་བལྡག་པ་དང་གཞིབ་པ་དང་བཏུང་བ་རྣམས་བདག་ཉིད་ཀྱིས་གསོལ་ཅིང་བདར་ཏེ།",
    "d127:1734": "།བཅོམ་ལྡན་འདས་བཤོས་གསོལ་ནས་ལྷུང་བཟེད་བཞག་སྟེ་ཕྱག་བཅབས་པར་རིག་ནས་རས་བཅོས་བུ་ཕྲུགས་བྱེ་བ་སྟོང་ཕྲག་བརྒྱ་རི་བ་བཅོམ་ལྡན་འདས་ཀྱི་སྐུ་ལ་གསོལ་ཏོ། །བྱང་ཆུབ་སེམས་དཔའ་དེ་དག་དང་དགེ་སློང་གི་དགེ་འདུན་ལ་ཡང་སོ་སོར་ཆོས་གོས་སུམ་ཕྲུགས་སུ་ཕུལ་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་ལ་ལྷའི་མེ་ཏོག་མན་དཱ་རས་གཏོར་ཏེ།",
    "d127:1735": "མཆོད་ཅིང་མངོན་པར་བསྟོད་ནས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་ཚུལ་དང་འདྲ་བའི་ཚིགས་སུ་བཅད་པས་མངོན་པར་བསྟོད་དོ།",
    "d127:1736": "།སྐྱེས་པ་མེད་ཅིང་འགགས་མེད་པ།",
    "d127:1737": "།སྐུ་ལུས་མི་མངའ་བསམ་མི་ཁྱབ།",
    "d127:1738": "།གཟུགས་དང་མཚན་ནི་ཕུན་སུམ་ཚོགས།",
    "d127:1739": "།ཡོན་ཏན་རྒྱ་མཚོ་ཕྱག་འཚལ་ལོ།",
    "d127:1740": "།དཔའ་བོ་ཤེས་རབ་མཆོག་གིས་བསྐྱེད།",
    "d127:1741": "།ཐབས་དང་སྟོབས་ཀྱི་རྩལ་ཀྱང་མངའ།",
    "d127:1742": "།སངས་རྒྱས་ནམ་མཁའ་འདྲ་བ་སྟེ།",
    "d127:1743": "།བཟོད་མཐར་ཕྱིན་ལ་ཕྱག་འཚལ་ལོ།",
    "d127:1744": "།དྲན་པ་ཉེ་བར་གཞག་པ་བཞུགས་པའི་སྤྱོད་ཡུལ་ཏེ།",
    "d127:1745": "།དེ་བཞིན་གཤེགས་པའི་གཟིམས་མལ་རབ་ཏུ་དགའ་དང་བདེ།",
    "d127:1746": "།བཏུང་བར་ཏིང་ངེ་འཛིན་ཏེ་བཤོས་སུ་བསམ་གཏན་མཆོག །སྟོང་ཉིད་དགོན་པར་གནས་པ་ཁྱོད་ལ་ཕྱག་འཚལ་ལོ། །རྒྱལ་བས་ཐུགས་རྗེ་བསྙེན་པས་ན། །གཟུགས་ཀྱི་སྐུ་ཡང་སྟོན་པར་མཛད། །སེམས་ཅན་དག་ལ་ཐུགས་བརྩེའི་ཕྱིར། །བཏུང་དང་བཤོས་ཀྱང་གསོལ་བར་གདའ།",
    "d127:1747": "།ཨེ་མ་སངས་རྒྱས་བསམ་མི་ཁྱབ།",
    "d127:1748": "།འཇིག་རྟེན་ཀུན་གྱི་འདྲེན་པ་སྟེ།",
    "d127:1749": "།འཇིག་རྟེན་འདི་ནི་ཁྱོད་མཆོད་ནས།",
    "d127:1750": "།མྱ་ངན་འདས་པ་མཆོག་ཏུ་མཆི།",
    "d127:1751": "།མི་མཉམ་མཉམ་པའི་མགོན་གཅིག་པོ་ལ་དེ་སྐད་བསྟོད། །གཞོན་ནུ་ཡིད་ཀྱང་རབ་ཏུ་དགར་གྱུར་ཚིག་སྨྲས་པ། །སངས་རྒྱས་མཚུངས་མེད་བསམ་ཡས་སྐུ་མངའ་བཤོས་གསོལ་བས།",
    "d127:1752": "།ལྷ་ཡི་ལྷ་ཁྱོད་བཞིན་དུ་བདག་ཀྱང་སངས་རྒྱས་གྱུར།",
    "d127:1753": "།དེ་ལྟར་ཟླ་འོད་གཞོན་ནུར་གྱུར་པས་བཅོམ་ལྡན་འདས་ལ་ལྷའི་ཞལ་ཟས་རོ་བརྒྱ་པ་ནི་བཞེས་པར་གསོལ། ལྷའི་ན་བཟའ་རིན་ཐང་མེད་པ་ཕྲུགས་ཀྱིས་ནི་སྐུ་ལ་གསོལ།",
    "d127:1754": "ལྷའི་མེ་ཏོག་མན་དཱ་རས་ནི་བཅོམ་ལྡན་འདས་ལ་མཆོད། ཚུལ་དང་འདྲ་བའི་ཚིགས་སུ་བཅད་པས་ནི་མངོན་པར་བསྟོད་ནས།",
    "d127:1755": "བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ཏེ་བཅོམ་ལྡན་འདས་ལ་ཡིད་ཀྱིས་ཚིགས་སུ་བཅད་པས་ཞུ་བ་ཞུས་པ།",
    "d127:1756": "བྱང་ཆུབ་སེམས་དཔའ་མཁས་པས་ཅི་སྤྱད་ན།",
    "d127:1757": "།རྟག་ཏུ་ཆོས་རྣམས་རང་བཞིན་རབ་ཏུ་འཚལ།",
    "d127:1758": "།མཁས་པ་བགྱི་བ་དག་ལ་ཇི་ལྟར་འཇུག །བགྱི་བར་འཇུག་པ་འདྲེན་པས་བསྟན་དུ་གསོལ།",
    "d127:1759": "།འདྲེན་པ་སྐྱེ་བ་དྲན་པར་ཇི་ལྟར་འགྱུར།",
    "d127:1760": "།ཇི་ལྟར་མངལ་དག་ཏུ་ཡང་ཡོང་མི་སྐྱེ།",
    "d127:1761": "།ཇི་ལྟ་བུར་ན་འཁོར་རྣམས་མི་ཕྱེད་འགྱུར།",
    "d127:1762": "།འདི་ལ་ཇི་ལྟར་སྤོབས་པ་མཐའ་ཡས་འགྱུར།",
    "d127:1763": "།སེམས་ཅན་ཀུན་གྱི་སྤྱོད་པ་རབ་ཏུ་མཁྱེན།",
    "d127:1764": "།ཆོས་རྣམས་ཀུན་ལ་མངོན་པར་མཁྱེན་པ་འཇུག །རྐང་གཉིས་གཙོ་བོ་ཟིལ་གྱིས་མི་ནོན་པ།",
    "d127:1765": "།ཞུ་བ་ཞུ་ཡིས་བདག་ལ་ལུང་སྟོན་ཅིག །ཆོས་ཀྱི་རང་བཞིན་དངོས་མེད་རབ་མཁྱེན་ལ།",
    "d127:1766": "།བརྗོད་དུ་མེད་པ་ཚིག་ཏུ་བརྗོད་པར་མཛད།",
    "d127:1767": "།སེང་གེས་ཝ་རྣམས་ཇི་ལྟར་ཕམ་བགྱིས་པ།",
    "d127:1768": "།མུ་སྟེགས་གཞན་ལའང་སངས་རྒྱས་དེ་བཞིན་ཏེ།",
    "d127:1769": "།སེམས་ཅན་ཀུན་གྱི་སྤྱོད་པ་རབ་མཁྱེན་ཅིང་།",
    "d127:1770": "།ཆོས་རྣམས་ཀུན་ལའང་ཡེ་ཤེས་རྗེས་སུ་འཇུག །ཡེ་ཤེས་ཆགས་མེད་སྤྱོད་ཡུལ་ཡོངས་སུ་དག །ཆོས་ཀྱི་མངའ་བདག་བདག་ལ་དེ་ལུང་སྟོན།",
    "d127:1771": "།འདས་པ་མཁྱེན་ཅིང་མ་འོངས་དེ་བཞིན་ཏེ།",
    "d127:1772": "།ད་ལྟར་འདི་ན་ཅི་མཆིས་པ་ཡང་མཁྱེན།",
    "d127:1773": "།དུས་གསུམ་ལ་ནི་ཡེ་ཤེས་ཐོགས་མེད་འཇུག །དེ་ཕྱིར་བདག་ཞུ་ཤཱཀྱ་སེང་གེ་ལ།",
    "d127:1774": "།དུས་གསུམ་ལྡན་པའི་རྒྱལ་བའི་ཆོས་ཉིད་ནི། །ཆོས་ཀྱི་རྒྱལ་པོས་ཆོས་ཉིད་རབ་ཏུ་མཁྱེན།",
    "d127:1775": "།རང་བྱུང་ཆོས་ཀྱི་ངོ་བོ་ཉིད་ལ་མཁས།",
    "d127:1776": "།དེ་ཕྱིར་བདག་ཞུ་ཡེ་ཤེས་རྒྱ་མཚོ་ལ།",
    "d127:1777": "།ཁྱོད་ལ་འཁྲུལ་པའི་ཆོས་ནི་ཅི་ཡང་མེད།",
    "d127:1778": "།དེ་བས་ཁྱོད་ཀྱི་སེམས་པ་མ་ལུས་སྤངས།",
    "d127:1779": "།མདུད་སྤངས་ཐ་བ་གཏི་མུག་རབ་ཏུ་བཅད།",
    "d127:1780": "།མི་དབང་བདག་ལ་བྱང་ཆུབ་སྤྱོད་པ་སྟོན།",
    "d127:1781": "།ཆོས་ཀྱི་མཚན་ཉིད་ཅི་འདྲར་རྒྱལ་བས་མཁྱེན།",
    "d127:1782": "།ཆོས་ཀྱི་མཚན་ཉིད་དེ་འདྲ་བདག་ལ་སྟོན།",
    "d127:1783": "།བདག་གིས་མཚན་ཉིད་དེ་འདྲའི་ཆོས་རྟོགས་ནས།",
    "d127:1784": "།མཚན་ཉིད་དེ་འདྲའི་བྱང་ཆུབ་སྤྱོད་པ་སྤྱད།",
    "d127:1785": "།སེམས་ཅན་སྤྱོད་པ་མི་འཐུན་མཐའ་ཡས་པ།",
    "d127:1786": "།ཇི་ལྟར་སྤྱོད་པ་སྤྱད་པར་འཇུག་པ་ལགས། །གང་ཐོས་སེམས་ཅན་སྤྱོད་པ་འཚལ་འགྱུར་བ།",
    "d127:1787": "།སྤྱོད་ལ་འཇུག་པ་བདག་ལ་བཤད་དུ་གསོལ།",
    "d127:1788": "།མཚན་ཉིད་མི་འཐུན་ཆོས་ཀྱི་རང་བཞིན་མཚན།",
    "d127:1789": "།ངོ་བོ་ཉིད་སྟོང་རང་བཞིན་རྣམ་དག་པ། །བྱང་ཆུབ་སེམས་དཔས་ཇི་ལྟར་མངོན་སུམ་འགྱུར།",
    "d127:1790": "།ཆོས་ཀྱི་ཚུལ་རྣམས་བདག་ལ་བསྟན་དུ་གསོལ།",
    "d127:1791": "།འདི་ལ་ཆོས་རྣམས་ཀུན་གྱི་ཕ་རོལ་ཕྱིན།",
    "d127:1792": "།བསྟན་པའི་ཚིག་ཀུན་ལ་ཡང་ཤིན་ཏུ་མཁས།",
    "d127:1793": "།ཐེ་ཚོམ་མི་མངའ་ནེམ་ནུར་ཐེ་ཚོམ་ཆོད།",
    "d127:1794": "།བདག་ལ་སངས་རྒྱས་བྱང་ཆུབ་བསྟན་དུ་གསོལ།",
    "d127:1795": "།དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པའི་སེམས་ཀྱི་རྟོགས་པ་སེམས་ཀྱིས་མཁྱེན་ནས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་གཅིག་དང་ལྡན་ན་ཡོན་ཏན་འདི་དག་རབ་ཏུ་འཐོབ་སྟེ། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་མངོན་པར་རྫོགས་པར་འཚང་རྒྱའོ།",
    "d127:1796": "།ཆོས་གཅིག་པོ་གང་ཞེ་ན།",
    "d127:1797": "གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་ཀྱི་ངོ་བོ་ཉིད་ཤེས་པ་ཡིན་ནོ།",
    "d127:1798": "།གཞོན་ནུ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་ཀྱི་ངོ་བོ་ཉིད་ཤེས་ཞེ་ན།",
    "d127:1799": "གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་ཀྱི་མིང་མེད་ཅིང་མིང་དང་བྲལ་བར་རབ་ཏུ་ཤེས་སོ། །ཆོས་ཐམས་ཅད་སྒྲ་མེད་པ། ཚིག་གི་ལམ་དང་བྲལ་བ། ཡི་གེ་དང་བྲལ་བ། སྐྱེ་བ་དང་བྲལ་བ། འགོག་པ་དང་བྲལ་བ། རྒྱུ་དང་མཚན་ཉིད་མི་འཐུན་པ། རྐྱེན་དང་མཚན་ཉིད་མི་འཐུན་པ། དབེན་པའི་མཚན་ཉིད་འདི་ལྟ་སྟེ། མཚན་ཉིད་མེད་པར་མཚན་ཉིད་གཅིག་པ། མཚན་ཉིད་དང་བྲལ་བ། བསམ་གྱིས་མི་ཁྱབ་པ། བསམ་པ་དང་བྲལ་བ། ཡིད་དང་བྲལ་བར་རབ་ཏུ་ཤེས་སོ།",
    "d127:1800": "།དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་གསུངས་སོ།",
    "d127:1801": "།ཆོས་རྣམས་བསྟན་པ་གཅིག་པོ་ནི།",
    "d127:1802": "།ཆོས་རྣམས་ཐམས་ཅད་མཚན་ཉིད་མེད། །ཡང་དག་ཇི་བཞིན་རབ་མཁྱེན་པས།",
    "d127:1803": "།ཤེས་རབ་མཆོག་གིས་བཤད་པ་ཡིན། །དེ་ལྟ་བུར་ནི་ཆོས་བསྟན་རྣམས།",
    "d127:1804": "།བྱང་ཆུབ་སེམས་དཔའ་སུས་ཤེས་པ།",
    "d127:1805": "།མདོ་སྡེ་བྱེ་བ་རབ་སྟོན་ཀྱང་། །དེ་ལ་བྱང་ཆུབ་རྒྱུན་འཆད་མེད།",
    "d127:1806": "།འདྲེན་པས་བྱིན་གྱིས་བརླབས་པས་ན།",
    "d127:1807": "།ཡང་དག་ཉིད་ཀྱི་མཐའ་ཡང་ཤེས།",
    "d127:1808": "།ཡང་དག་མཐའ་དེ་རབ་ཤེས་ན།",
    "d127:1809": "།དེ་ལ་ཅི་ཡང་བཤད་པ་མེད།",
    "d127:1810": "།གཅིག་གིས་ཀྱང་ནི་ཐམས་ཅད་ཤེས།",
    "d127:1811": "།གཅིག་གིས་ཀྱང་ནི་ཐམས་ཅད་མཐོང་།",
    "d127:1812": "།ཇི་སྙེད་མང་པོར་བཤད་ན་ཡང་།",
    "d127:1813": "།དེ་ལ་དྲེགས་པ་སྐྱེ་བ་མེད།",
    "d127:1814": "།ཆོས་རྣམས་ཐམས་ཅད་བདག་མེད་པར། །དེ་ལྟར་སེམས་ཀྱིས་ངེས་བརྟགས་ཤིང་།",
    "d127:1815": "།མིང་དུ་བསྟན་པ་བསླབས་པས་ན།",
    "d127:1816": "།ཡང་དག་ཉིད་དུ་ཚིག་ཀྱང་སྨྲ།",
    "d127:1817": "།སྒྲ་དབྱངས་གང་དག་ཅི་ཐོས་པ།",
    "d127:1818": "།དེ་ཡི་སྔོན་གྱི་མཐའ་ཤེས་ཏེ།",
    "d127:1819": "།སྒྲ་ཡི་སྔོན་གྱི་མཐའ་ཤེས་ནས།",
    "d127:1820": "།སྒྲ་དག་གིས་ནི་དེ་མི་འཕྲོགས།",
    "d127:1821": "།སྒྲ་ཡི་སྔོན་མཐའ་ཇི་འདྲ་བར།",
    "d127:1822": "།ཆོས་རྣམས་མཚན་ཉིད་དེ་བཞིན་ཏེ། །ཆོས་རྣམས་དེ་ལྟར་རབ་ཤེས་ན།",
    "d127:1823": "།མངལ་དུ་སྐྱེ་བར་མི་འགྱུར་རོ།",
    "d127:1824": "།ཆོས་རྣམས་ཐམས་ཅད་མི་སྐྱེ་ཞིང་། །འབྱུང་བ་མེད་པར་རབ་ཏུ་ཤེས།",
    "d127:1825": "།བསྟན་པ་འདི་ནི་རབ་ཤེས་ན།",
    "d127:1826": "།རྟག་ཏུ་སྐྱེ་བ་དྲན་པར་འགྱུར།",
    "d127:1827": "།ནམ་ཞིག་སྐྱེ་བ་དྲན་གྱུར་ན།",
    "d127:1828": "།དེ་ཚེ་བྱ་བ་དག་ལ་འཇུག །བྱ་བ་དག་ལ་ཞུགས་པ་ཡི།",
    "d127:1829": "།འཁོར་རྣམས་ཤིན་ཏུ་མི་ཕྱེད་འགྱུར། །དེ་ལྟར་ཆོས་རྣམས་སྟོང་པར་ནི།",
    "d127:1830": "།བྱང་ཆུབ་སེམས་དཔའ་སུས་ཤེས་པ།",
    "d127:1831": "།དེས་ནི་གང་ཡང་མི་ཤེས་མེད།",
    "d127:1832": "།འདི་ནི་ཅི་ཡང་མེད་པའི་མཐའ།",
    "d127:1833": "།ཅི་ཡང་མེད་པའི་མཐའ་ལ་ཡང་།",
    "d127:1834": "།བྱིས་པ་དག་གིས་ཅི་དག་བརྟགས།",
    "d127:1835": "།བསྐལ་པ་བྱེ་བར་དེ་དག་དེས།",
    "d127:1836": "།ཡང་དང་ཡང་དུ་འཁོར་བར་གྱུར།",
    "d127:1837": "།ཇི་ལྟར་འདྲེན་པས་མཁྱེན་པ་བཞིན། །གལ་ཏེ་དེ་དག་རྟོག་རིག་ན།",
    "d127:1838": "།དེ་ལས་སྡུག་བསྔལ་མི་སྐྱེ་སྟེ།",
    "d127:1839": "།ངན་འགྲོ་རྣམས་སུའང་དེ་མི་འགྲོ།",
    "d127:1840": "།སོ་སོའི་སྐྱེ་བོ་ཐམས་ཅད་ཀྱིས།",
    "d127:1841": "།དེ་ལྟར་ཚུལ་འདི་མ་ཤེས་པས། །གང་དུ་ཆོས་རྣམས་འགག་པ་ཡི།",
    "d127:1842": "།འདི་འདྲའི་ཆོས་རྣམས་སྤོང་བར་བྱེད།",
    "d127:1843": "།ཆོས་ཀུན་རྙེད་པ་མེད་པར་ནི། །ཆོས་ཀྱི་འདུ་ཤེས་གང་བྱུང་བ།",
    "d127:1844": "།དེ་ལྟ་བུ་ཡི་འདུ་ཤེས་ཏེ།",
    "d127:1845": "།འདུ་ཤེས་དེ་ལྟར་རིག་པར་གྱིས།",
    "d127:1846": "།རྣམ་པར་ཤེས་དང་འདུ་ཤེས་སུ། །བྱིས་པ་དག་གིས་འདི་བརྟགས་ཏེ།",
    "d127:1847": "།བརྟགས་པ་ཡི་ནི་ཆོས་རྣམས་ལ། །མཁས་པ་འདིར་ནི་རྨོངས་མི་འགྱུར། །སྟོང་པ་རྙོག་པ་མེད་པའི་ཆོས།",
    "d127:1848": "།འདི་ནི་མཁས་པའི་ས་ཡིན་ཏེ།",
    "d127:1849": "།འདི་ལ་བྱིས་པའི་སྤྱོད་ཡུལ་མེད། །སངས་རྒྱས་སྲས་ཀྱི་སྤྱོད་ཡུལ་ལོ། །ཞི་བ་སྟོང་པ་རབ་བསྟན་པ།",
    "d127:1850": "།འདི་ནི་བྱང་ཆུབ་སེམས་དཔའི་ས། །འདི་ནི་སངས་རྒྱས་སྲས་སྤྱོད་པ།",
    "d127:1851": "།སངས་རྒྱས་ཆོས་ཀྱི་རྒྱན་ཡིན་ནོ།",
    "d127:1852": "།འདི་ལྟར་བྱང་ཆུབ་སེམས་དཔའ་དག །བག་ཆགས་རབ་ཏུ་སྤངས་གྱུར་པ།",
    "d127:1853": "།དེ་དག་གཟུགས་ཀྱིས་མི་འཕྲོགས་ཏེ། །སངས་རྒྱས་རིགས་ལ་དེ་དག་གནས།",
    "d127:1854": "།ཆོས་རྣམས་ཐམས་ཅད་གནས་མེད་དེ།",
    "d127:1855": "།དེ་དག་ལ་ནི་གནས་ཡོད་མིན།",
    "d127:1856": "།གང་གིས་དེ་ལྟར་གནས་ཤེས་པ།",
    "d127:1857": "།དེ་ལ་བྱང་ཆུབ་རྙེད་མི་དཀའ།",
    "d127:1858": "།སྦྱིན་དང་ཚུལ་ཁྲིམས་ཐོས་དང་བཟོད།",
    "d127:1859": "།བཤེས་གཉེན་བཟང་པོ་བསྟེན་བྱས་ནས།",
    "d127:1860": "།བྱ་བ་འདི་དག་རྣམ་རིག་ན།",
    "d127:1861": "།བྱང་ཆུབ་མྱུར་དུ་དེ་འཚང་རྒྱ།",
    "d127:1862": "།དེ་ལ་ལྷ་ཀླུས་རྟག་ཏུ་བཀུར་སྟི་བྱེད།",
    "d127:1863": "།གནོད་སྦྱིན་ལྷ་མིན་ལྟོ་འཕྱེ་དྲི་ཟ་དང་། །ནམ་མཁའ་ལྡིང་གི་རྒྱལ་པོ་ཐམས་ཅད་དང་། །མི་འམ་ཅི་དང་སྲིན་པོས་མཆོད་པ་བྱེད།",
    "d127:1864": "།སངས་རྒྱས་བྱེ་བ་དེ་ཡི་སྙན་པ་བརྗོད།",
    "d127:1865": "།བསྐལ་པ་བྱེ་བ་མང་པོར་མི་འཆད་པར།",
    "d127:1866": "།ཆོས་བཤད་པ་ཡི་བསྔགས་པ་བརྗོད་ན་ཡང་། །དེ་ཡི་མུ་མཐའ་ཟད་པར་ནུས་མི་འགྱུར།",
    "d127:1867": "།བྱང་ཆུབ་སེམས་དཔའ་གང་གིས་སྟོང་ཤེས་པ།",
    "d127:1868": "།དེ་ནི་སྲོག་ཆགས་བྱེ་བའི་དོན་མང་བྱེད།",
    "d127:1869": "།ཤིན་ཏུ་དེས་པས་འཁོར་ལ་ཆོས་སྟོན་ཏེ།",
    "d127:1870": "།ཐོས་ནས་དགའ་ཞིང་རི་མོར་བྱེད་པ་སྐྱེད།",
    "d127:1871": "།དེ་དག་གིས་ནི་ཡེ་ཤེས་ཡངས་པ་འབྱུང་།",
    "d127:1872": "།དེ་ཕྱིར་རྒྱལ་བ་མི་མཆོག་མཐོང་བར་འགྱུར།",
    "d127:1873": "།ཞིང་རྣམས་ན་ཡང་བཀོད་པ་བཟང་པོ་མཐོང་།",
    "d127:1874": "།འཇིག་རྟེན་མགོན་པོ་དེ་ལ་ཆོས་རྣམས་སྟོན།",
    "d127:1875": "།ཆོས་ཀུན་སྒྱུ་མ་ལྟ་བུར་ཤེས་པར་གྱིས།",
    "d127:1876": "།ཇི་ལྟར་བར་སྣང་རང་བཞིན་སྟོང་པ་ལྟར།",
    "d127:1877": "།དེ་དག་གི་ཡང་རང་བཞིན་དེ་འདྲར་ཤེས།",
    "d127:1878": "།དེ་ལྟར་སྤྱོད་པ་ཅི་ལའང་ཆགས་མི་འགྱུར། །ཡེ་ཤེས་ཆགས་པ་མེད་ཅིང་དོན་བྱེད་ཅིང་།",
    "d127:1879": "།འཇིག་རྟེན་ན་ཡང་བྱང་ཆུབ་སྤྱད་མཆོག་སྤྱོད།",
    "d127:1880": "།ཤེས་པས་ཆོས་ཀུན་ལ་ཡང་རབ་བརྟགས་ཏེ།",
    "d127:1881": "།དེ་དག་ཞིང་རྣམས་གཞན་དུའང་སྤྲུལ་པ་འགྱེད།",
    "d127:1882": "།སྤྲུལ་པ་དེ་དག་སངས་རྒྱས་དོན་བྱས་ནས།",
    "d127:1883": "།ཇི་ལྟར་ཆོས་ཉིད་བཞིན་དུ་རང་བཞིན་འགྱུར།",
    "d127:1884": "།བྱང་ཆུབ་སེམས་ལ་མི་གང་གནས་པ་རྣམས།",
    "d127:1885": "།བསམ་པ་ཇི་བཞིན་དོན་རྣམས་རྙེད་པར་འགྱུར།",
    "d127:1886": "།སངས་རྒྱས་རིགས་ནི་གནས་པར་གང་བརྩོན་པ།",
    "d127:1887": "།དེ་ནི་རྟག་ཏུ་སངས་རྒྱས་བྱས་པ་གཟོ།",
    "d127:1888": "།རྣམ་པར་འབར་བའི་ལུས་དང་རབ་ལྡན་ཞིང་།",
    "d127:1889": "།མཚན་བཟང་སུམ་ཅུ་རྩ་གཉིས་དེ་ལ་འབྱུང་།",
    "d127:1890": "།ཕན་ཡོན་གཞན་ཡང་མང་པོ་མཐའ་ཡས་པ། །ཏིང་འཛིན་མཆོག་ལ་སྤྱོད་པས་ཐོབ་པར་འགྱུར།",
    "d127:1891": "།རྟག་ཏུ་མི་སྒུལ་སྟོབས་ཀྱང་ཆེ་བར་འགྱུར།",
    "d127:1892": "།དེ་ཡི་གཟི་བརྗིད་རྒྱལ་པོས་མི་བཟོད་དེ།",
    "d127:1893": "།མཁས་པ་སུ་དག་སངས་རྒྱས་ཆོས་སྤྱོད་པ།",
    "d127:1894": "།བྱད་བཞིན་བཟང་ཞིང་ཤིན་ཏུ་མཛེས་པར་འགྱུར།",
    "d127:1895": "།བསོད་ནམས་གཟི་བརྗིད་དཔལ་གྱིས་མངོན་འཕགས་ཏེ།",
    "d127:1896": "།ལྷས་ཀྱང་དེ་ཡི་གཟི་བརྗིད་བཟོད་མི་འགྱུར།",
    "d127:1897": "།སུ་དག་བྱང་ཆུབ་སེམས་ལ་བརྟན་གནས་པ།",
    "d127:1898": "།དེ་ནི་རྟག་ཏུ་སྲོག་ཆགས་ཀུན་གྱི་བཤེས། །སངས་རྒྱས་བྱང་ཆུབ་འདི་ནི་རབ་སྟོན་པ།",
    "d127:1899": "།དེ་ལ་ནམ་ཡང་མུན་པ་མེད་པར་འགྱུར།",
    "d127:1900": "།སྒྲ་དང་ཚིག་གི་ལམ་བྲལ་བརྗོད་དུ་མེད།",
    "d127:1901": "།ནམ་མཁའ་ཇི་བཞིན་ཆོས་ཀྱི་རང་བཞིན་ཏེ།",
    "d127:1902": "།འདི་ལྟ་བུ་ཡི་ཚུལ་མཆོག་རྣམ་རིག་ན།",
    "d127:1903": "།དེ་ཡི་སྤོབས་པ་དག་ཀྱང་མི་ཟད་འགྱུར།",
    "d127:1904": "།མདོ་སྡེ་དག་ནི་བརྒྱ་སྟོང་རབ་བཤད་ཀྱང་།",
    "d127:1905": "།སྔོན་གྱི་མཐའ་མ་ཕྲ་ཞིབ་རབ་ཏུ་ཤེས།",
    "d127:1906": "།ཆོས་ཀྱི་རང་བཞིན་ཤིན་ཏུ་ཕྲ་ཤེས་པས། །མཁས་པའི་ཚིག་ནི་རྟག་ཏུ་ཐོགས་པ་མེད།",
    "d127:1907": "།རྟག་པར་ཚུལ་བརྒྱ་དག་ལ་མཁས་གྱུར་ཅིང་།",
    "d127:1908": "།སྒྲ་དང་ངེས་ཚིག་རྣམ་པ་མང་ལ་མཁས།",
    "d127:1909": "།ལས་དང་འབྲས་བུ་རྣམ་སྨིན་ངེས་པ་སྟེ།",
    "d127:1910": "།ཁྱད་པར་འཕགས་པའི་བྱེ་བྲག་དེ་འདྲར་འགྱུར།",
    "d127:1911": "།མཁས་པ་བདག་ཉིད་ཆེན་པོ་སྟོབས་བཅུའི་སྲས། །མ་ཚང་མེད་པའི་སྟོབས་ཀྱིས་ཤུགས་འཆང་ཞིང་།",
    "d127:1912": "།ཤིན་ཏུ་ཕྲ་བའི་རང་བཞིན་ཆོས་ཤེས་པས།",
    "d127:1913": "དེ་ཡི་དྲན་པ་རྟག་པར་ཡོངས་སུ་དག །ཤིན་ཏུ་ཕྲ་བའི་རང་བཞིན་ཆོས་ཤེས་པས།",
    "d127:1914": "།ཡིད་དུ་མི་འོང་སྒྲ་ནི་ཐོས་མི་འགྱུར།",
    "d127:1915": "།རྟག་ཏུ་སྙན་ཅིང་ཡིད་འོང་སྒྲ་ཡང་ཐོས།",
    "d127:1916": "།དེ་ཡི་ཚིག་ནི་རྟག་ཏུ་ཡིད་འོང་འགྱུར།",
    "d127:1917": "།ཤིན་ཏུ་ཕྲ་བའི་རང་བཞིན་ཆོས་ཤེས་པས།",
    "d127:1918": "།དྲན་དང་བློ་གྲོས་ཤེས་རབ་རྟོགས་དང་ལྡན།",
    "d127:1919": "།དེ་བཞིན་སེམས་ཀྱང་རྙོག་མེད་དང་བར་འགྱུར།",
    "d127:1920": "།མདོ་སྡེ་བརྒྱ་ཕྲག་དུ་མ་རབ་ཏུ་འཆད། །ཡོན་ཏན་འདི་འདྲའི་རང་བཞིན་ཆོས་ཤེས་པས།",
    "d127:1921": "།ཡི་གེ་དང་ནི་ཚིག་རྣམས་འབྱེད་ལ་མཁས།",
    "d127:1922": "།ཐ་དད་པ་ཡི་སྒྲ་མང་དུ་མ་ཤེས།",
    "d127:1923": "།དོན་དང་ཚིག་འབྲུ་ལ་ཡང་མཁས་པར་འགྱུར།",
    "d127:1924": "།ཤིན་ཏུ་ཕྲ་བའི་རང་བཞིན་ཆོས་ཤེས་པས།",
    "d127:1925": "།ལྷ་དང་མི་དང་ཀླུ་འབྲུག་སྲིན་པོ་དང་། །ལྷ་མིན་ལྟོ་འཕྱེ་མིའམ་ཅི་ལ་ཡང་། །རྟག་ཏུ་སྡུག་ཅིང་ཡིད་དུ་འོང་བར་འགྱུར།",
    "d127:1926": "།ཤིན་ཏུ་ཕྲ་བའི་རང་བཞིན་ཆོས་ཤེས་པས།",
    "d127:1927": "།འབྱུང་པོ་ཡི་དགས་སྲིན་པོའི་ཚོགས་རྣམས་ནི། །ཤ་ལ་ཟ་བ་ཤིན་ཏུ་མི་བཟད་པ། །དེ་དག་ནམ་ཡང་དེ་ལ་འཇིགས་མི་བྱེད།",
    "d127:1928": "།མཁས་པ་དེ་དག་ཡངས་པའི་གཏམ་ཐོས་ནས།",
    "d127:1929": "།ཤིན་ཏུ་དགའ་ཞིང་བ་སྤུ་ཟིང་ཞེས་བྱེད།",
    "d127:1930": "།སངས་རྒྱས་ལ་ཡང་དགའ་བ་རྒྱ་ཆེར་སྐྱེད།",
    "d127:1931": "།དེ་དག་བསམ་གྱིས་མི་ཁྱབ་དོན་ཆེན་འཐོབ།",
    "d127:1932": "།བདེ་བར་གཤེགས་པའི་ཆོས་མཛོད་འདི་བཟུང་བའི། །བསྐལ་པ་སྟོང་མང་དེ་ཡི་བསོད་ནམས་སྟོབས། །རབ་ཏུ་བརྗོད་ཀྱང་རྫོགས་པར་མི་ནུས་ཏེ། །དཔག་ཏུ་མེད་ཅིང་མཐའ་ཡས་ཚད་མེད་དོ།",
    "d127:1933": "།ཏིང་འཛིན་ཞི་བའི་མཆོག་འདི་བཟུང་བ་ཡིས། །འདས་པའི་རྒྱལ་བ་དཔག་མེད་ཐམས་ཅད་དང་། །སངས་རྒྱས་མ་བྱོན་པ་དང་ཕྱོགས་བཅུ་ན། །སངས་རྒྱས་གང་བཞུགས་དེ་དག་དེ་ཡིས་མཆོད།",
    "d127:1934": "།སྐྱེས་བུ་ལ་ལ་བསོད་ནམས་འདོད་པས་འདིར།",
    "d127:1935": "།སྟོབས་བཅུ་ལྡན་པའི་ཐུགས་རྗེ་ཅན་དག་ལ། །དགའ་བ་དཔག་ཏུ་མེད་པ་བསྐྱེད་ནས་ནི།",
    "d127:1936": "།བསྐལ་པ་མཐའ་ཡས་དཔག་མེད་རིམ་གྲོ་བྱས།",
    "d127:1937": "།སྐྱེས་བུ་གཉིས་པ་བསོད་ནམས་འདོད་པ་ཡིས།",
    "d127:1938": "།དོན་དམ་ཚུལ་འདི་ལས་ནི་ཚིགས་བཅད་གཅིག །ཕྱི་མའི་དུས་སུ་གྱུར་ཚེ་འཛིན་པ་ནི།",
    "d127:1939": "།དེ་ལ་སྔ་མའི་བསོད་ནམས་ཆར་མི་ཕོད།",
    "d127:1940": "།འདི་ནི་སངས་རྒྱས་མཆོད་པ་རབ་མཆོག་སྟེ།",
    "d127:1941": "།ཕྱི་མ་མི་བཟད་དུས་སུ་གྱུར་པའི་ཚེ།",
    "d127:1942": "།འདི་ལས་ཚིག་བཞིའི་ཚིགས་བཅད་གཅིག་ཐོས་ནས།",
    "d127:1943": "།འཛིན་པ་དེས་ནི་སངས་རྒྱས་ཐམས་ཅད་མཆོད།",
    "d127:1944": "།དེ་དག་རྟག་ཏུ་རྙེད་མཆོག་ལེགས་པར་རྙེད།",
    "d127:1945": "།དེ་དག་གྲོང་གི་ཟས་མཆོག་ལེགས་པར་ཟོས།",
    "d127:1946": "།སྟོབས་བཅུའི་སྲས་ཀྱི་ཐུ་བོ་དམ་པ་སྟེ།",
    "d127:1947": "དེ་ཡིས་རྒྱལ་བ་མང་པོ་ཡུན་རིང་མཆོད།",
    "d127:1948": "།བྱ་རྒོད་ཕུང་པོའི་རི་འདིར་ང་ཡང་མཐོང་།",
    "d127:1949": "།དེ་དག་སངས་རྒྱས་མཁྱེན་ལ་ངས་ལུང་བསྟན།",
    "d127:1950": "།མྱ་ངན་ང་འདས་ནས་ནི་བྱམས་པ་ཡང་།",
    "d127:1951": "།དེ་ཚེ་དེ་ལ་ལུང་ཡང་སྟོན་པར་འགྱུར།",
    "d127:1952": "།དེ་བཞིན་སངས་རྒྱས་ཚེ་དཔག་མེད་པ་ཡང་། །ང་ཡི་བདེ་བ་ཅན་དུ་ཀུན་འདོད་ཞེས།",
    "d127:1953": "།ཕན་ཡོན་རྣམ་པ་དུ་མ་དེ་ལ་འཆད།",
    "d127:1954": "།མངོན་དགའ་དེར་སོང་སངས་རྒྱས་མི་འཁྲུགས་མཐོང་།",
    "d127:1955": "།བསྐལ་པ་བརྒྱ་སྟོང་དཔག་ཏུ་མེད་པར་ཡང་།",
    "d127:1956": "།ལོགས་པར་ལྟུང་བའི་འཇིགས་པ་ཡོང་མི་འབྱུང་།",
    "d127:1957": "།བྱང་ཆུབ་སྤྱད་པ་མཆོག་འདི་སྤྱོད་པ་ནི།",
    "d127:1958": "།རྟག་ཏུ་ཡིད་རབ་བདེ་བ་མྱོང་བར་འགྱུར།",
    "d127:1959": "།དེ་ཕྱིར་བྱེ་བྲག་འདི་འཕགས་དེ་འདྲ་སྟེ།",
    "d127:1960": "།འདི་ནི་རབ་ཏུ་བཤད་པ་ཕན་ཡོན་མཆོག །སོ་སོའི་ཚིག་ལ་ང་ཡི་རྗེས་སློབས་ལ།",
    "d127:1961": "།ཕྱི་མའི་དུས་ལ་མདོ་སྡེ་འདི་ཟུང་ཤིག །མདོ་སྡེ་འཛིན་པའི་ལེའུ་སྟེ་བཅུ་གཅིག་པའོ།། །།",
    "d127:1962": "གཞོན་ནུ་དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་གང་ཆོས་ཐམས་ཅད་ཀྱི་ངོ་བོ་ཉིད་ཤེས་པ་དེའི་ཡོན་ཏན་དང་ཕན་ཡོན་དེ་ལྟ་བུར་འགྱུར་རོ།",
    "d127:1963": "།དེ་བཞིན་གཤེགས་པའི་ཡོན་ཏན་དང་བསྔགས་པ་ཡང་དག་པར་སྨྲའོ།",
    "d127:1964": "།དེ་བཞིན་གཤེགས་པ་ལ་ཡང་དག་པ་མ་ཡིན་པ་དང་མེད་པས་མི་སྐུར་ཏོ།",
    "d127:1965": "།དེ་ཅིའི་ཕྱིར་ཞེ་ན།",
    "d127:1966": "ཆོས་གང་གིས་དེ་བཞིན་གཤེགས་པར་རབ་ཏུ་དབྱེ་བའི་ཆོས་ཉིད་དེ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཤིང་། །སངས་རྒྱས་ཀྱི་ཡོན་ཏན་མཐའ་ཡས་པར་རབ་ཏུ་ཤེས་སོ།",
    "d127:1967": "།དེ་ཅིའི་ཕྱིར་ཞེ་ན།",
    "d127:1968": "གཞོན་ནུ་སངས་རྒྱས་ཀྱི་ཡོན་ཏན་ནི་མཐའ་ཡས་ཏེ། བསམ་གྱིས་མི་ཁྱབ་ཅིང་བསམ་པ་དང་བྲལ་བས་ན།",
    "d127:1969": "།དེ་དག་བསམ་པའམ་དཔག་པར་མི་ནུས་སོ།",
    "d127:1970": "།དེ་ཅིའི་ཕྱིར་ཞེ་ན།",
    "d127:1971": "གཞོན་ནུ་སེམས་ཀྱི་ངོ་བོ་ཉིད་ནི་གཟུགས་མེད་པ་བསྟན་དུ་མེད་པ་སྟེ། གཞོན་ནུ་དེ་ལྟར་སེམས་ཀྱི་ངོ་བོ་ཉིད་གང་ཡིན་པ་སངས་རྒྱས་ཀྱི་ཡོན་ཏན་གྱི་ངོ་བོ་ཉིད་ཀྱང་དེ་ཡིན་ནོ།",
    "d127:1972": "།སངས་རྒྱས་ཀྱི་ཡོན་ཏན་གྱི་ངོ་བོ་ཉིད་གང་ཡིན་པ་དེ་བཞིན་གཤེགས་པའི་ངོ་བོ་ཉིད་ཀྱང་དེ་ཡིན་ནོ། །དེ་བཞིན་གཤེགས་པའི་ངོ་བོ་ཉིད་གང་ཡིན་པ་ཆོས་ཐམས་ཅད་ཀྱི་ངོ་བོ་ཉིད་ཀྱང་དེ་ཡིན་ཏེ།",
    "d127:1973": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་གང་དེ་ལྟར་ཡོན་ཏན་ཐམས་ཅད་ཀྱི་ངོ་བོ་ཉིད་དོན་གཅིག་ཏུ་བསྟན་པ། ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་པ་དེ་ནི་གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཡིད་ཀྱིས་ངེས་པར་བརྟགས་པ་ཞེས་བྱ་སྟེ།",
    "d127:1974": "འབྱུང་བ་ལ་མཁས་ཤིང་ཁམས་གསུམ་ལས་འབྱུང་བ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ།",
    "d127:1975": "།ཇི་ལྟ་བ་བཞིན་དུ་ལྟ་ཞིང་ལོག་པར་མི་སྨྲ། རྣམ་པ་གཞན་དུ་མི་སྨྲ།",
    "d127:1976": "ཇི་སྐད་སྨྲ་བ་དེ་བཞིན་བྱེད།",
    "d127:1977": "ཁམས་གསུམ་ལ་མ་ཆགས་ཤིང་ཁམས་གསུམ་ལས་ཡང་དག་པར་འདས་ཏེ།",
    "d127:1978": "འདོད་པའི་ས་དང་གཟུགས་ཀྱི་ས་དང་གཟུགས་མེད་པའི་ས་དང་ཉོན་མོངས་པའི་ས་དང་མིང་གི་ས་དང་སྒྲའི་ས་ལས་འདས་ཤིང་ཡི་གེ་དང་ཆོས་ཀྱི་ཚུལ་ལ་མཁས་པ། ཡེ་ཤེས་མི་ཟད་པར་བསྒོམས་པ།",
    "d127:1979": "བརྗོད་དུ་མེད་པའི་ཆོས་རྟོགས་པ།",
    "d127:1980": "ཡི་གེ་ཤེས་པ། ཡི་གེ་ལ་མཁས་པ།",
    "d127:1981": "ཡི་གེ་དང་ཚིག་རབ་ཏུ་དབྱེ་བ་ཤེས་པ་ལ་མཁས་པ།",
    "d127:1982": "ཡི་གེ་དང་ཚིག་རབ་ཏུ་དབྱེ་བ་རྒྱས་པ་ཤེས་པ་ལ་མཁས་པ།",
    "d127:1983": "ཆོས་ཐམས་ཅད་རབ་ཏུ་དབྱེ་བ་ཤེས་པ་ལ་མཁས་པ།",
    "d127:1984": "ཆོས་ཐམས་ཅད་རབ་ཏུ་དབྱེ་བ་རྒྱས་པ་ཤེས་པ་ལ་མཁས་པ།",
    "d127:1985": "ཆོས་ཐམས་ཅད་རྣམ་པར་དགོད་པ་ལ་མཁས་པ་ཡིན་ཏེ།",
    "d127:1986": "གཏན་ལ་དབབ་པའི་བློ་དང་ལྡན་ཞིང་། བདུད་སྡིག་ཅན་དང་བདུད་ཀྱི་རིས་ཀྱི་ལྷ་རྣམས་ཀྱིས་ཟིལ་གྱིས་མི་ནོན་ཏོ།",
    "d127:1987": "།ཆོས་ཀྱི་རྣམ་གྲངས་འདི་བཤད་པའི་ཚེ་ལྷ་དང་མིའི་སྐྱེ་དགུ་སྔོན་ཡོངས་སུ་སྦྱང་བ་བྱས་པ་ཁྲག་ཁྲིག་ཕྲག་དགུ་བཅུ་རྩ་བརྒྱད་ཀྱིས་བྱེ་བ་བརྒྱ་སྟོང་འཁྱིལ་པའི་གཟུངས་དང་སྒྲིབ་པ་མེད་པའི་མཐའ་དང་ཆོས་རྣམ་པར་མཐོང་བའི་བཟོད་པ་སོ་སོར་ཐོབ་ནས་བཅོམ་ལྡན་འདས་ཀྱིས་དེ་དག་ཐམས་ཅད་ལ་བསྐལ་པ་གྲངས་མེད་པ་བརྒྱ་སྟོང་ཕྲག་བཞི་བཅུ་རྩ་བརྒྱད་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་སྟེ་ཐམས་ཅད་ཀྱང་མིང་ནི་ཐ་དད།",
    "d127:1988": "ཚེའི་ཚད་ནི་གཅིག་པར་སངས་རྒྱས་ཀྱི་ཞིང་སོ་སོར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱའོ་ཞེས་ལུང་བསྟན་ཏོ།",
    "d127:1989": "།དེ་ལ་འདི་སྐད་ཅེས་བྱ་སྟེ།",
    "d127:1990": "བྱང་ཆུབ་སེམས་དཔའ་བློ་དང་ལྡན་པ་གང་།",
    "d127:1991": "།བླ་ན་མེད་པའི་བྱང་ཆུབ་རབ་ཚོལ་ཞིང་།",
    "d127:1992": "།ཆོས་དང་དེ་བཞིན་དོན་ལ་མཁས་པ་དེ།",
    "d127:1993": "།ཆོས་ཀྱི་ངོ་བོ་ཉིད་ལ་སྤྱོད་པ་ཡིན།",
    "d127:1994": "།ཡང་དག་མ་ཡིན་པ་ཡི་ཚིག་མི་སྨྲ།",
    "d127:1995": "།སངས་རྒྱས་ཡོན་ཏན་བྱེ་བྲག་ཅི་འདྲ་བ། །རྒྱལ་བ་རྣམས་ཀྱི་ཆོས་ནི་དེ་ཡིན་ཏེ།",
    "d127:1996": "།དཔའ་བོ་ཐེ་ཙོམ་བྲལ་བས་ཤིན་ཏུ་རིག །ཆོས་ཀུན་དོན་གཅིག་པར་ནི་རབ་ཤེས་ཏེ།",
    "d127:1997": "།མགོ་གཅིག་ཏུ་ནི་སྟོང་པ་ཉིད་ཡིན་པས།",
    "d127:1998": "།དེ་དག་ལ་ནི་ཐ་དད་གྱུར་པ་མེད།",
    "d127:1999": "།དོན་གཅིག་ལ་ནི་ཤིན་ཏུ་བསླབས་པ་ཡིན།",
    "d127:2000": "།རྟོག་པ་མེད་ཅིང་རྣམ་རྟོག་མེད་པ་དང་། །དམིགས་པ་མེད་པར་བློ་གྲོས་ལྡན་པས་ཤེས།",
    "d127:2001": "།ཟད་པ་དང་ནི་མི་ཟད་འདུ་ཤེས་ཀྱང་། །མ་ལུས་པར་ནི་ཐམས་ཅད་རབ་ཏུ་སྤངས།",
    "d127:2002": "།དེ་ནི་ཆོས་སྐུ་མི་ཡི་སེང་གེ་ལ། །སྟོབས་བཅུ་ལྡན་པ་གཟུགས་སུ་མི་ལྟ་ཞིང་།",
    "d127:2003": "།དེ་ནི་ཕྱིན་ཅི་ལོག་ཀུན་རབ་སྤངས་པས།",
    "d127:2004": "།མཚན་རྣམས་སུ་ཡང་ལྟ་བར་ཡོང་མི་འགྱུར། །ཆོས་རྣམས་འདི་དག་བསམ་མི་ཁྱབ།",
    "d127:2005": "།བསམ་དང་བྲལ་ཞིང་རང་བཞིན་ཞི།",
    "d127:2006": "།དེ་ལྟ་བུར་ནི་རབ་ཤེས་ནས།",
    "d127:2007": "།རྐང་གཉིས་གཙོ་བོ་སངས་རྒྱས་མཐོང་།",
    "d127:2008": "།ཇི་ལྟར་བདག་གི་འདུ་ཤེས་རིག །དེ་བཞིན་ཀུན་ཏུ་བློ་ཡང་གཏོང་།",
    "d127:2009": "།ཆོས་ཀུན་དེ་ཡི་རང་བཞིན་ཏེ།",
    "d127:2010": "།རྣམ་པར་དག་པ་ནམ་མཁའ་བཞིན།",
    "d127:2011": "།ཡིད་ལ་ནམས་ཀྱང་འབྱུང་བ་མེད།",
    "d127:2012": "།ཆོས་རྣམས་ཐམས་ཅད་ཤེས་པས་ན།",
    "d127:2013": "།ཁམས་གསུམ་ལས་ནི་རྣམ་པར་གྲོལ།",
    "d127:2014": "།དེ་ལ་སྨོན་ལམ་འདེབས་པ་མེད།",
    "d127:2015": "།ཡང་དག་ཇི་བཞིན་དུ་ནི་མཐོང་གྱུར་ཅིང་།",
    "d127:2016": "།མ་ལོག་ཚིག་སྨྲ་རྣམ་པ་གཞན་མི་སྨྲ།",
    "d127:2017": "།དེ་ཡི་ཚིག་དང་བརྗོད་པ་ཐམས་ཅད་ཀྱང་།",
    "d127:2018": "།རྒྱལ་བ་དག་གི་མཐུ་ཡིས་འབྱུང་བར་འགྱུར།",
    "d127:2019": "།འདོད་པའི་ས་དང་ཉོན་མོངས་ས་རྣམས་དང་། །གཟུགས་དང་གཟུགས་མེད་ལས་ཀྱང་ཤིན་ཏུ་འདའ།",
    "d127:2020": "།ཆོས་རྣམས་ལ་ནི་ཡིད་ཀྱང་མ་ཆགས་ཤིང་།",
    "d127:2021": "།རབ་ཏུ་དགའ་བས་འགྲོ་ལ་ཕན་པར་སྤྱོད།",
    "d127:2022": "།མིང་གི་ས་ལས་འདས་ཤིང་སྒྲ་ཡང་ཤེས།",
    "d127:2023": "།ངོ་བོ་ཉིད་ཀྱིས་གསོག་ཏུ་གྱུར་པ་སྟེ།",
    "d127:2024": "།ཇི་སྲིད་ཙམ་དུ་ཡུན་རིང་བརྗོད་ན་ཡང་།",
    "d127:2025": "།དེ་ལ་གནས་པར་བྱེད་པ་ཡོད་མ་ཡིན།",
    "d127:2026": "།འདུ་ཤེས་རབ་ཏུ་རྒྱུ་བ་མེད།",
    "d127:2027": "།ལྟ་བ་ལོག་པ་ཀུན་ནས་ཟད།",
    "d127:2028": "།བློ་ཡང་ཤིན་ཏུ་གཏན་ལ་ཕབ།",
    "d127:2029": "།བརྟན་པ་ནམ་མཁའ་འདྲ་བར་སྤྱོད།",
    "d127:2030": "།གལ་ཏེ་བདུད་བྱེ་ཁྲག་ཁྲིག་རྣམས།",
    "d127:2031": "།དེ་ཡི་སེམས་དཀྲུགས་ཕྱིར་འོངས་ཀྱང་།",
    "d127:2032": "།བདུད་རྣམས་ཐམས་ཅད་ཟིལ་མནན་ཏེ།",
    "d127:2033": "།དེ་ཡི་དབང་དུ་འགྲོ་མི་འགྱུར།",
    "d127:2034": "།བདུད་ཀྱི་རྒྱ་མོ་རྣམས་སྤངས་ཏེ།",
    "d127:2035": "།ཚུལ་ཁྲིམས་ཡོངས་དག་གདུང་བ་མེད།",
    "d127:2036": "།བསམ་གཏན་དག་གི་བདེ་ལ་མོས།",
    "d127:2037": "།འཇིག་རྟེན་སྟོང་པར་རབ་ཏུ་ཤེས། །འཇིག་རྟེན་ཕུང་པོར་སྨྲས་པ་ཡང་།",
    "d127:2038": "།དེ་དག་སྟོང་པར་རབ་ཏུ་རིག །སྐྱེ་བ་མེད་ཅིང་འགག་མེད་པས། །ཆོས་རྣམས་ཐམས་ཅད་ནམ་མཁའ་བཞིན།",
    "d127:2039": "།དེ་དག་བདག་ཉིད་གཏོང་བྱེད་ཀྱི།",
    "d127:2040": "།སྟོབས་བཅུའི་ཚུལ་ཁྲིམས་ཐོས་མི་གཏོང་།",
    "d127:2041": "།དེ་ནི་ཚུལ་ཁྲིམས་ཕ་རོལ་ཕྱིན།",
    "d127:2042": "།གར་སྨོན་པར་ཡང་སྐྱེ་བར་འགྱུར།",
    "d127:2043": "།སངས་རྒྱས་ཞིང་དུ་རྣམ་པར་འགྲོ།",
    "d127:2044": "།སངས་རྒྱས་ཁྲག་ཁྲིག་མང་པོ་མཐོང་།",
    "d127:2045": "།མཐོ་རིས་དག་ནི་མི་འདོད་དེ།",
    "d127:2046": "།སྨོན་ལམ་རྣམས་ནི་ཡོངས་མི་གཏོང་།",
    "d127:2047": "།ཆོས་ཉིད་དག་ནི་དེ་སྤྱོད་ཚེ།",
    "d127:2048": "།སྐད་ཅིག་བརྩོན་འགྲུས་ཉམས་མི་བྱེད།",
    "d127:2049": "།ཕྱོགས་བཅུ་ཡི་ནི་སངས་རྒྱས་ཀྱིས། །དེ་ནི་ཤིན་ཏུ་བསྟོད་པ་ཡིན།",
    "d127:2050": "།དེ་ཕྱིར་གཞོན་ནུ་ཏིང་འཛིན་ལས།",
    "d127:2051": "།ཆོས་འདི་དག་ནི་རབ་ཐོབ་ནས།",
    "d127:2052": "།ཤེས་ཀྱི་ཁེ་ནི་རྣམ་སྤོངས་ལ།",
    "d127:2053": "།སྐྱེ་བོ་མང་ལ་ཆོས་རབ་སྟོན།",
    "d127:2054": "།སངས་རྒྱས་ཡོན་ཏན་མང་ལྡན་པ།",
    "d127:2055": "།རང་འབྱུང་འགྱུར་བར་གང་འདོད་པས།",
    "d127:2056": "།དགེ་བ་འདི་ལ་རབ་བསླབས་ན།",
    "d127:2057": "།སྟོབས་བཅུ་འཆང་བ་སངས་རྒྱས་འགྱུར།",
    "d127:2058": "།ཏིང་ངེ་འཛིན་ལ་རྗེས་སུ་སློབ་པའི་ལེའུ་སྟེ་བཅུ་གཉིས་པའོ།། །།",
    "d127:2059": "དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། དེ་ལྟ་བས་ན་གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་ཏིང་ངེ་འཛིན་ངེས་པར་བསྟན་པ་ལ་མཁས་པར་བྱའོ།",
    "d127:2060": "།གཞོན་ནུ་དེ་ལ་ཏིང་ངེ་འཛིན་ངེས་པར་བསྟན་པ་གང་ཞེ་ན།",
    "d127:2061": "གང་ཆོས་ཐམས་ཅད་ཀྱི་ཇི་ལྟ་བ་བཞིན་ཉིད་དང་མཉམ་པ་ཉིད་མི་མཉམ་པ་མེད་པ་དང་མི་རྟོག་པ།",
    "d127:2062": "རྣམ་པར་མི་རྟོག་པ།",
    "d127:2063": "རྣམ་པར་མ་བསྒྲུབས་པ།",
    "d127:2064": "ཀུན་ནས་སློང་བ་མེད་པ། སྐྱེ་བ་མེད་པ།",
    "d127:2065": "འགག་པ་མེད་པ།",
    "d127:2066": "རྟོག་པ་དང་རྣམ་པར་རྟོག་པ་དང་ཀུན་ནས་རྟོག་པ་ཡོངས་སུ་ཆད་པ།",
    "d127:2067": "སེམས་ཀྱི་དམིགས་པ་མེད་པ། ཡིད་ལ་བྱེད་པ་མེད་པ།",
    "d127:2068": "རྣམ་པར་རིག་པ་ཡོངས་སུ་ཆད་པ།",
    "d127:2069": "འདོད་ཆགས་དང་ཞེ་སྡང་དང་གཏི་མུག་ཡོངས་སུ་ཆད་པ།",
    "d127:2070": "མཐའ་མེད་པ། མཐར་ཡིད་ལ་བྱེད་པ་དང་བྲལ་བ།",
    "d127:2071": "ཡིད་ལ་བྱེད་པ་ཡོངས་སུ་ཆད་པ།",
    "d127:2072": "ཕུང་པོ་དང་ཁམས་དང་སྐྱེ་མཆེད་ཀྱི་ངོ་བོ་ཉིད་ཤེས་པ།",
    "d127:2073": "དྲན་པ་དང་བློ་གྲོས་དང་རྟོགས་པ་དང་ཁྲེལ་ཡོད་པ་དང་བརྟན་པ་དང་ཆོ་ག་དང་སྤྱོད་ཡུལ་དང་ནན་ཏན་གྱི་གནས་སུ་གྱུར་པ།",
    "d127:2074": "ཉོན་མོངས་པ་མེད་པའི་ས།",
    "d127:2075": "ཞི་བའི་ས་སྤྲོས་པ་ཐམས་ཅད་ཡོངས་སུ་ཆད་པ།",
    "d127:2076": "བྱང་ཆུབ་སེམས་དཔའ་ཐམས་ཅད་ཀྱི་བསླབ་པ།",
    "d127:2077": "དེ་བཞིན་གཤེགས་པ་ཐམས་ཅད་ཀྱི་སྤྱོད་ཡུལ།",
    "d127:2078": "།ཡོན་ཏན་ཐམས་ཅད་ཡོངས་སུ་རྫོགས་པ་འདི་ནི་གཞོན་ནུ་ཏིང་ངེ་འཛིན་ངེས་པར་བསྟན་པ་ཞེས་བྱ་སྟེ།",
    "d127:2079": "བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་ངེས་པར་བསྟན་པ་འདི་ལ་གནས་པ་ནི་ཏིང་ངེ་འཛིན་དང་མ་བྲལ་བ་ཡིན། སེམས་འཁྲུལ་པ་མེད་པ་ཡིན། སྙིང་རྗེ་ཆེན་པོ་དང་ལྡན་ཞིང་སེམས་ཅན་དཔག་ཏུ་མེད་པའི་དོན་བྱེད་པ་ཡིན་ནོ།",
    "d127:2080": "།དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་གསུངས་སོ།",
    "d127:2081": "།ཏིང་འཛིན་མཉམ་པ་མེད་པའི་ས།",
    "d127:2082": "།ཤིན་ཏུ་མཐོང་དཀའ་ཕྲ་ཞིང་ཞི། །འདུ་ཤེས་ཐམས་ཅད་བཅོམ་པ་སྟེ།",
    "d127:2083": "།དེ་ཕྱིར་ཏིང་ངེ་འཛིན་ཅེས་བྱ།",
    "d127:2084": "།རྟོག་པ་མེད་ཅིང་རྣམ་རྟོག་མེད།",
    "d127:2085": "།གཟུང་བ་མེད་ཅིང་བསྟན་དུ་མེད།",
    "d127:2086": "།སེམས་ཀྱང་དམིགས་པ་མེད་པ་སྟེ།",
    "d127:2087": "།དེ་ཕྱིར་ཏིང་ངེ་འཛིན་ཅེས་བྱ། །ནམ་ཞིག་མཉམ་པར་གཞག་གྱུར་ཏེ།",
    "d127:2088": "།ཆོས་ཀུན་ལ་ནི་རློམ་སེམས་མེད།",
    "d127:2089": "།རློམ་སེམས་མེད་པ་ཇི་བཞིན་པ།",
    "d127:2090": "།དེ་ནི་ཏིང་ངེ་འཛིན་ཅེས་བསྒྲགས།",
    "d127:2091": "།ཆོས་ནི་རྡུལ་ཙམ་ཡོང་མེད་དེ།",
    "d127:2092": "།རྡུལ་ཅེས་བྱ་བའང་ཡོད་མ་ཡིན།",
    "d127:2093": "།ཆོས་རྣམས་དམིགས་སུ་མེད་པ་སྟེ།",
    "d127:2094": "།དེ་ཕྱིར་ཏིང་ངེ་འཛིན་ཅེས་བྱ།",
    "d127:2095": "།སེམས་ཀྱི་དམིགས་པ་མེད་པ་ཡང་།",
    "d127:2096": "།དེ་ནི་རྣམ་པར་རྟོག་ཅེས་བྱ།",
    "d127:2097": "།ཆོས་དེ་རྣམ་པར་མ་བརྟགས་པ།",
    "d127:2098": "།དེ་ལྟར་ཏིང་འཛིན་ཤེས་པར་གྱིས།",
    "d127:2099": "།སྒྲ་ཡིས་དོན་རྣམས་རབ་བསྟན་ཏེ།",
    "d127:2100": "།སྒྲ་དེ་ཉིད་ཀྱང་དངོས་པོ་མེད།",
    "d127:2101": "།སྒྲ་ནི་བྲག་ཅ་ལྟ་བུ་སྟེ།",
    "d127:2102": "།བར་སྣང་དག་གི་ནམ་མཁའ་བཞིན།",
    "d127:2103": "།ཆོས་འདི་རྣམས་ནི་མི་གནས་ཏེ།",
    "d127:2104": "།འདི་དག་ལ་ནི་གནས་མི་དམིགས།",
    "d127:2105": "།མི་གནས་པ་ནི་གནས་ཀྱི་སྒྲར།",
    "d127:2106": "།ངོ་བོ་ཉིད་ཀྱིས་མི་རྙེད་དོ།",
    "d127:2107": "།འགྲོ་ཞིང་འཆི་འཕོར་བརྗོད་པ་ཡི།",
    "d127:2108": "།དེ་ལྟ་བུ་ཡི་འགྲོ་བ་མེད།",
    "d127:2109": "།འགྲོ་བ་མེད་པ་འགྲོ་བའི་སྒྲས།",
    "d127:2110": "།ཏིང་ངེ་འཛིན་དུ་དེ་ཕྱིར་གསུངས།",
    "d127:2111": "།མཉམ་གཞག་མ་ཡིན་དེ་ནི་རློམ་སེམས་བརྗོད།",
    "d127:2112": "།མཉམ་གཞག་འདི་ཡང་རློམ་སེམས་གཉིས་པ་སྟེ།",
    "d127:2113": "།རློམ་སེམས་མེད་པར་བྱང་ཆུབ་རིམ་པར་སྤྱོད།",
    "d127:2114": "།དྲན་པ་རློམ་སེམས་མེད་པ་བྱང་ཆུབ་མཆོག །མཉམ་དང་མི་མཉམ་ཞི་བ་སངས་རྒྱས་ས།",
    "d127:2115": "།ཞི་གནས་ལྷག་མཐོང་མཚན་མེད་འདི་ཡིན་ཏེ།",
    "d127:2116": "།ཞི་བ་སངས་རྒྱས་ས་འདི་བསྟེན་བྱས་ན།",
    "d127:2117": "།ཏིང་འཛིན་ཞི་བ་འདི་ལ་དེ་བརྩོན་ཡིན།",
    "d127:2118": "།དོན་གྱི་རྣམ་པར་རིག་པ་འཇུག་པ་ལ། །ཡི་གེ་དག་གིས་འཇུག་པར་མི་ནུས་ཏེ།",
    "d127:2119": "།སྒྲ་དབྱངས་ཐམས་ཅད་རྣམ་པར་སྤངས་ནས་ནི།",
    "d127:2120": "།མཉམ་པར་བཞག་འགྱུར་དེ་ལ་རློམ་སེམས་མེད། །བྱང་ཆུབ་སེམས་དཔའ་གང་དག་ཏིང་འཛིན་འདི། །ཇི་ལྟར་བཤད་བཞིན་གནས་ཤིང་བརྩོན་བྱེད་ན།",
    "d127:2121": "།གལ་ཏེ་ཞིང་འདི་བསྐལ་པས་ཚིག་གྱུར་ཀྱང་།",
    "d127:2122": "།རི་མཆོག་དབུས་སུ་ཞུགས་པས་མེས་མི་ཚིག །བསྐལ་པ་བརྒྱ་ཕྲག་མང་པོར་རབ་བསྲེགས་ཀྱང་། །ནམ་མཁའ་སྔོན་ཆད་ནམ་ཡང་མི་འཚིག་བཞིན།",
    "d127:2123": "།ཆོས་རྣམས་ནམ་མཁའ་མཚུངས་པར་རྣམ་རིག་པས།",
    "d127:2124": "།དེ་ནི་མེ་ཡི་ནང་དུ་ཡོང་མི་འཚིག །གལ་ཏེ་སངས་རྒྱས་ཞིང་རྣམས་འབར་གྱུར་ལ།",
    "d127:2125": "།འབར་བ་འདི་དག་མ་ལུས་ཞི་ཤིག་ཅེས། །ཏིང་འཛིན་གནས་ནས་སྨོན་ལམ་འདི་བཏབ་ན།",
    "d127:2126": "།ས་རྣམས་ཞིག་ཀྱང་དེ་ལ་འགྱུར་བ་མེད།",
    "d127:2127": "།དེ་ནི་རྫུ་འཕྲུལ་སྟོབས་ཀྱང་མཐའ་ཡས་འགྱུར།",
    "d127:2128": "།ནམ་མཁའ་ལ་ཡང་ཐོགས་པ་མེད་པར་འགྲོ།",
    "d127:2129": "།རྗེས་སུ་བསྟན་བཞིན་ཏིང་འཛིན་གནས་པ་ནི། །བྱང་ཆུབ་སེམས་དཔའི་ཡོན་ཏན་འདི་དག་མྱོང་།",
    "d127:2130": "།སྐྱེ་ཞིང་འཆི་འཕོར་དེ་འགྱུར་ཡང་།",
    "d127:2131": "།སྐྱེ་བ་མེད་ཅིང་འཆི་འཕོ་མེད།",
    "d127:2132": "།གང་གིས་དེ་ལྟར་རྣམ་རིག་པ།",
    "d127:2133": "།དེ་ལ་ཏིང་འཛིན་རྙེད་མི་དཀའ།",
    "d127:2134": "།འཆི་འཕོ་སྐྱེ་བ་མེད་པར་ནི། །འཇིག་རྟེན་མགོན་པོས་རབ་ཏུ་བཤད།",
    "d127:2135": "།དེ་ལྟར་འཇིག་རྟེན་མགོན་རིག་ནས།",
    "d127:2136": "།དེ་ཕྱིར་ཏིང་ངེ་འཛིན་ཀྱང་རིག །འཇིག་རྟེན་གྱིས་ནི་མ་གོས་ཤིང་།",
    "d127:2137": "།འཇིག་རྟེན་ཆོས་ལ་མི་ཆགས་ཏེ།",
    "d127:2138": "།ལུས་ནི་ཐོགས་པ་མེད་པར་ནི།",
    "d127:2139": "།སངས་རྒྱས་ཞིང་དུ་འགྲོ་བར་བྱེད། །ཞིང་དག་ན་ནི་འཇིག་རྟེན་འདྲེན། །རྫོགས་པའི་སངས་རྒྱས་རྟག་ཏུ་མཐོང་།",
    "d127:2140": "།སངས་རྒྱས་དག་གིས་ཞིང་བཤད་པ། །ཆོས་རྣམས་དེ་དག་དེར་ཡང་ཉན།",
    "d127:2141": "།དེ་ལ་མི་ཤེས་ཡོང་མེད་དེ།",
    "d127:2142": "།ཆོས་ཀྱི་དབྱིངས་ཀྱང་རབ་ཏུ་འཆད།",
    "d127:2143": "།ཆོས་ཀྱི་རྣམ་པ་རྟག་ཏུ་རིག །དེ་ནི་ཆོས་ཀྱི་དབྱིངས་ཀྱི་ཚུལ།",
    "d127:2144": "།བསྐལ་པ་བྱེ་བར་འཆད་སྟོན་ཀྱང་།",
    "d127:2145": "།དེ་ཡི་སྤོབས་པ་ཟད་མི་འགྱུར།",
    "d127:2146": "།བྱང་ཆུབ་སེམས་དཔའ་གཞན་མང་པོ། །མཁས་པ་དག་ཀྱང་སྤྲུལ་པར་བྱེད།",
    "d127:2147": "།བྱང་ཆུབ་སེམས་དཔའ་སྤྲུལ་པ་ནི། །པད་མ་འདབ་མ་སྟོང་དག་ལ།",
    "d127:2148": "།སྐྱིལ་མོ་ཀྲུང་བཅས་འདུག་པ་དག །ཞིང་ནས་ཞིང་དུ་འགྲོ་བར་བྱེད།",
    "d127:2149": "།ཏིང་འཛིན་ཞི་བ་བསྒོམས་ནས་ནི།",
    "d127:2150": "།གཟུངས་དང་མདོ་སྡེ་བཟང་པོ་དང་། །མདོ་སྡེ་གཞན་ཡང་བྱེ་བ་དང་། །སངས་རྒྱས་བྱང་ཆུབ་རབ་ཏུ་སྟོན།",
    "d127:2151": "།སེམས་ཅན་མང་པོ་བསམ་མི་ཁྱབ། །ཕྱིར་མི་ལྡོག་ལ་འགོད་པར་བྱེད།",
    "d127:2152": "།སངས་རྒྱས་བྱང་ཆུབ་རབ་སྟོན་ཀྱང་།",
    "d127:2153": "།སྤོབས་པ་དག་ནི་ཟད་མི་འགྱུར།",
    "d127:2154": "།རིན་ཆེན་རྣམ་པར་བརྒྱན་པ་ཡི། །ཁང་པ་བརྩེགས་ཞུགས་དེ་འགྲོ་སྟེ།",
    "d127:2155": "།དྲི་དང་ལྡན་པའི་མེ་ཏོག་གིས། །འདྲེན་པ་ལ་ཡང་མངོན་པར་འཐོར།",
    "d127:2156": "།དྲི་དང་ལྡན་པའི་ཕྱེ་མས་ཀྱང་།",
    "d127:2157": "།འདྲེན་པ་ལ་ནི་རབ་ཏུ་འཐོར།",
    "d127:2158": "།དེ་དག་ཐམས་ཅད་བྱང་ཆུབ་ཕྱིར། །རྒྱ་ཆེ་བ་ཡི་མཆོད་པ་བྱེད།",
    "d127:2159": "།བྱང་ཆུབ་སེམས་དཔའ་སྐྱོབ་པ་ཡི། །ཡོན་ཏན་དཔག་མེད་དེ་དག་ནི།",
    "d127:2160": "།ནམ་ཞིག་ཉོན་མོངས་མེད་གྱུར་པ།",
    "d127:2161": "།དེ་ཚེ་རྫུ་འཕྲུལ་དེ་དག་འཐོབ།",
    "d127:2162": "།ཉོན་མོངས་དག་ནི་མི་སྐྱེ་ཞིང་།",
    "d127:2163": "།དག་པ་དང་བ་འོད་གསལ་བ།",
    "d127:2164": "།མི་འཁྲུགས་འདུས་མ་བྱས་པ་ནི། །བྱང་ཆུབ་སེམས་དཔའི་སྤྱོད་ཡུལ་ལོ།",
    "d127:2165": "།རབ་ཏུ་ཞི་ཞིང་ཉེ་བར་ཞི།",
    "d127:2166": "།ཉོན་མོངས་མེད་ཅིང་མྱ་ངན་བྲལ།",
    "d127:2167": "།སྤྲོས་མེད་རྣམ་པར་མ་སྤྲོས་པ།",
    "d127:2168": "།སྤྲོས་པ་དག་ལས་ཤིན་ཏུ་འདས། །ཡི་གེའི་སྤྱོད་པ་མེད་པ་ནི།",
    "d127:2169": "།ཆོས་རྣམས་ཀུན་གྱི་མཚན་ཉིད་དེ།",
    "d127:2170": "།དབྱངས་ཀྱིས་རིག་པར་དགའ་བས་ན།",
    "d127:2171": "།དེ་ཕྱིར་ཏིང་ངེ་འཛིན་ཅེས་བྱ། །ཟད་མི་ཤེས་ཤིང་ཉེ་བར་ཞི།",
    "d127:2172": "།ལྷུན་གྱིས་འགྲུབ་ཅིང་བསྟན་མེད་པ། །རྙོག་མེད་ཡང་དག་ཉིད་ཀྱི་མཐའ།",
    "d127:2173": "།སངས་རྒྱས་ཀུན་གྱི་སྤྱོད་ཡུལ་ལོ། །འོང་དང་འགྲོ་བ་མེད་པ་དང་། །སྤྲོས་མེད་ལྷུན་གྱིས་གྲུབ་པ་ཡི།",
    "d127:2174": "།ཆོས་རྣམས་ཀུན་གྱི་རང་བཞིན་ནི།",
    "d127:2175": "།སངས་རྒྱས་ཀུན་གྱི་བསླབ་པ་སྟེ།",
    "d127:2176": "།རྫོགས་པའི་སངས་རྒྱས་འདི་བསླབས་ནས།",
    "d127:2177": "།ཡོན་ཏན་དག་གི་ཕ་རོལ་ཕྱིན། །ཚུ་རོལ་དང་ནི་ཕ་རོལ་མེད།",
    "d127:2178": "།སྔོན་མཐའ་རྣམ་པར་མ་བརྟགས་ཏེ།",
    "d127:2179": "།དེ་ཕྱིར་སངས་རྒྱས་དེ་དག་ཀུན།",
    "d127:2180": "།ཡོན་ཏན་དག་གི་ཕ་རོལ་ཕྱིན།",
    "d127:2181": "།འོང་དང་འགྲོ་བ་མེད་པ་དང་། །སྤྲོས་མེད་ལྷུན་གྱིས་གྲུབ་པ་ཡི། །ཆོས་ཀྱི་རང་བཞིན་མཁྱེན་ནས་ནི།",
    "d127:2182": "།དེ་དག་དེ་ལས་ཕ་རོལ་ཕྱིན།",
    "d127:2183": "།ཏིང་ངེ་འཛིན་ངེས་པར་བསྟན་པའི་ལེའུ་སྟེ་བཅུ་གསུམ་པའོ།། །།འཕགས་པ་ཏིང་ངེ་འཛིན་གྱི་རྒྱལ་པོའི་མདོ།",
    "d127:2184": "བམ་པོ་ལྔ་པ།",
    "d127:2185": "དེ་ནས་ཟླ་འོད་གཞོན་ནུར་གྱུར་པ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་འདི་ལྟར་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་བྱང་ཆུབ་སེམས་དཔའ་ཐམས་ཅད་ཀྱི་བསླབ་པའི་ཏིང་ངེ་འཛིན་བསྟན་པ་ལེགས་པར་བཤད་པ་ནི་ངོ་མཚར་ཏོ།",
    "d127:2186": "།འདི་ལྟར་བཅོམ་ལྡན་འདས་ཀྱིས་ཡུན་རིང་པོར་བསླབ་པ་འདི་ལ་བསླབས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་བསྒྲུབས་པ་ནི་བཅོམ་ལྡན་འདས་བདག་སྤོབས་སོ། །བདེ་བར་གཤེགས་པ་བདག་སྤོབས་སོ། །བཅོམ་ལྡན་འདས་ཀྱིས་བཀའ་སྩལ་པ།",
    "d127:2187": "གཞོན་ནུ་དེའི་དུས་ལ་དབབ་པར་ཤེས་ན་ཁྱོད་སྤོབས་པར་གྱིས་ཤིག །དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་སྐབས་ཕྱེ་ནས་བཅོམ་ལྡན་འདས་ལ་མངོན་སུམ་དུ་ཚུལ་དང་འདྲ་བའི་ཚིགས་སུ་བཅད་པ་འདི་དག་གིས་བསྟོད་དོ།",
    "d127:2188": "།འདོད་དང་ཁྲོ་བས་རྟག་ཏུ་ཟིལ་ནོན་ཅིང་།",
    "d127:2189": "།སྡུག་བསྔལ་གཙེས་པའི་སེམས་ཅན་གཟིགས་ནས་ནི།",
    "d127:2190": "།སྐྱེ་དགུ་ཐར་བྱེད་སངས་རྒྱས་གྱུར་ཅིག་ཅེས། །བྱང་ཆུབ་ཕྱིར་ནི་ཁྱོད་ཀྱིས་སེམས་ཀྱང་བསྐྱེད།",
    "d127:2191": "།དཔའ་བོས་བསྐལ་པ་བྱེ་བ་མང་སྤྱད་དེ།",
    "d127:2192": "།སྦྱིན་དང་དུལ་དང་ལེགས་སྡོམ་རྟག་ཏུ་གནས།",
    "d127:2193": "།བཟོད་དང་ཚུལ་ཁྲིམས་དེ་བཞིན་བརྩོན་འགྲུས་དེས།",
    "d127:2194": "།སྦྱིན་པ་དག་ཀྱང་མཐའ་ཡས་རྒྱ་ཆེར་བྱིན།",
    "d127:2195": "།རྐང་ལག་དང་ནི་སྲོག་ཀྱང་རབ་གཏོང་ཞིང་། །ཁྱོད་ཀྱི་ཡིད་ལ་ནམ་ཡང་སྐྱོ་མེད་དེ།",
    "d127:2196": "།གསེར་དངུལ་དེ་བཞིན་བུ་དང་ཆུང་མ་དང་། །ཆགས་མེད་གྱུར་ནས་རྒྱལ་པོའི་སྲིད་ཀྱང་གཏོང་།",
    "d127:2197": "།ཁྱོད་ཀྱི་ཚུལ་ཁྲིམས་དྲི་མེད་རྣམ་དག་སྟེ།",
    "d127:2198": "།བདག་ཉིད་གཏོང་ཞིང་ཚུལ་ཁྲིམས་ཡོང་མི་འདྲལ།",
    "d127:2199": "།ལུས་དང་ངག་དང་ཡིད་ཀྱང་རབ་ཏུ་བསྡམས།",
    "d127:2200": "།བདེ་གཤེགས་སེམས་དུལ་ཁྱོད་ལ་ཕྱག་འཚལ་ལོ།",
    "d127:2201": "།བཟོད་ལ་དགྱེས་ཤིང་བཟོད་པའི་ལམ་ལ་གནས།",
    "d127:2202": "།ལུས་ནི་དུམ་བུར་བྱས་ཀྱང་འཁྲུགས་མེད་དེ།",
    "d127:2203": "།བྱམས་པ་བསྒོམས་པས་དེ་ལས་འོ་མ་ཟགས།",
    "d127:2204": "།བདེ་གཤེགས་ངོ་མཚར་ཁྱོད་ལ་ཕྱག་འཚལ་ལོ།",
    "d127:2205": "།སྟོབས་བཅུ་དག་གི་སྟོབས་དང་ལྡན་གྱུར་ཅིང་།",
    "d127:2206": "།ཆགས་མེད་ཡེ་ཤེས་གནས་པས་ཆོས་ཀུན་རྟོགས།",
    "d127:2207": "།ཐུགས་རྗེས་འཇིག་རྟེན་ཕན་མཛད་ཆོས་ཀྱི་རྗེ།",
    "d127:2208": "།སྐྱེ་དགུ་འདི་ཡི་དོན་བཞེད་ཐུགས་བརྩེ་བ།",
    "d127:2209": "།སྟོང་པར་མཁྱེན་ཅིང་འདི་ན་སེམས་ཅན་མེད།",
    "d127:2210": "།དེ་བཞིན་འཇིག་རྟེན་ལམ་སྟོར་གཟིགས་ནས་ནི།",
    "d127:2211": "།དེ་དག་རང་བཞིན་བདག་མེད་ཆོས་རྟོགས་བགྱིས།",
    "d127:2212": "།རྣམ་གྲོལ་སྐྱེས་ཀྱང་གང་ནའང་རྣམ་གྲོལ་མེད།",
    "d127:2213": "།སོ་སོར་བརྟགས་ཏེ་བག་མེད་ཐམས་ཅད་སྤངས།",
    "d127:2214": "།བདུད་སྡེ་མཐའ་ཡས་སྟོབས་དང་ལྡན་པ་བཅོམ།",
    "d127:2215": "།ཡེ་ཤེས་མཐའ་ཡས་བྱང་ཆུབ་རྒྱ་ཆེར་མཁྱེན།",
    "d127:2216": "།མཆོག་ཏུ་རྣམ་དག་ཞི་བའི་ཆོས་ཀྱང་སྟོན།",
    "d127:2217": "།ཟླ་བ་སྐར་མར་བཅས་པ་གནམ་ལྷུང་ཞིང་།",
    "d127:2218": "།རི་དང་གྲོང་དུ་བཅས་པའི་ས་ཞིག་ལ།",
    "d127:2219": "།ནམ་མཁའི་ཁམས་ནི་རྣམ་པ་གཞན་གྱུར་ཀྱང་།",
    "d127:2220": "།ཁྱོད་ནི་མི་བདེན་པ་ཡི་ཚིག་མི་གསུང་།",
    "d127:2221": "།སྐྱེ་དགུ་དམིགས་པ་དག་ལ་དགའ་བ་དང་། །སེམས་ཅན་སྡུག་བསྔལ་ཁྱོད་ཀྱིས་གཟིགས་ནས་ནི།",
    "d127:2222": "།སྟོང་པ་ཉིད་དང་ཟབ་ཅིང་ཞི་བ་ཡིན།",
    "d127:2223": "།དམིགས་པ་མེད་པ་དག་ནི་སྟོན་པར་མཛད།",
    "d127:2224": "།བསྐལ་པ་བྱེ་བ་བསམ་ཡས་སུ།",
    "d127:2225": "།མི་དམིགས་པ་ཡི་བསླབ་པ་ལ། །དཔའ་བོ་ཆེན་པོས་བསླབས་པས་ན།",
    "d127:2226": "།ཁྱོད་ལ་འཁྲུལ་པ་ཡོང་མི་མངའ།",
    "d127:2227": "།ཇི་ལྟ་བུ་ཡི་ཆོས་བསླབས་པ།",
    "d127:2228": "།དེ་ལྟ་བུ་ཡི་ཆོས་སྟོན་ཏེ།",
    "d127:2229": "།མུ་སྟེགས་གཞན་དག་ཇི་སྙེད་དང་། །བྱིས་པ་དག་གིས་ས་འདི་མིན།",
    "d127:2230": "།བདག་ཏུ་འདུ་ཤེས་གང་གནས་པ།",
    "d127:2231": "།མི་མཁས་དེ་དག་འཁྲུལ་པར་འགྱུར།",
    "d127:2232": "།ཆོས་རྣམས་བདག་མེད་རིག་པས་ན།",
    "d127:2233": "།ཁྱོད་ལ་འཁྲུལ་པ་ཡོང་མི་མངའ།",
    "d127:2234": "།དཔའ་བོ་ཆེན་པོ་ཡང་དག་གསུང་།",
    "d127:2235": "།ཡང་དག་ཆོས་ལ་རབ་ཏུ་གནས།",
    "d127:2236": "།མགོན་པོ་ཡང་དག་བདེན་གནས་ཏེ།",
    "d127:2237": "།ཡང་དག་ཚིག་ནི་རབ་ཏུ་གསུང་།",
    "d127:2238": "།ཁྱོད་ཀྱི་སྨོན་ལམ་བཏབ་པ་བཞིན།",
    "d127:2239": "།ཁྱོད་ཀྱི་ཡང་དག་སྤྱོད་པ་བྱུང་། །ཡང་དག་དེ་ཡི་རྒྱུ་འདྲ་བས།",
    "d127:2240": "།ཡང་དག་ཚིག་ནི་རབ་ཏུ་གསུང་།",
    "d127:2241": "།ཡང་དག་སྤྱོད་པ་ཕུན་སུམ་ཚོགས།",
    "d127:2242": "།ཡང་དག་མཐའ་ལ་ཤིན་ཏུ་བསླབས།",
    "d127:2243": "།ཡང་དག་བསམ་པ་ཡང་དག་སྤྱོད།",
    "d127:2244": "།ཡང་དག་མཁྱེན་ལ་ཕྱག་འཚལ་ལོ།",
    "d127:2245": "།ཁྱོད་ཀྱི་ཤེས་རབ་མཉམ་པ་མེད།",
    "d127:2246": "།ཡེ་ཤེས་གསུང་བ་འོད་མཛད་པ།",
    "d127:2247": "།ཡེ་ཤེས་ཁྱད་པར་རབ་བརྙེས་ཤིང་།",
    "d127:2248": "།ཡེ་ཤེས་གསུང་ལ་ཕྱག་འཚལ་ལོ།",
    "d127:2249": "།ཁྱོད་ཀྱིས་བྱམས་པ་རབ་བསྒོམས་ཏེ།",
    "d127:2250": "།སེམས་ཅན་ཀུན་གྱི་བཤེས་གཉེན་ཁྱོད།",
    "d127:2251": "།རི་རབ་བཞིན་དུ་མི་སྒུལ་ཏེ།",
    "d127:2252": "།མི་གཡོ་རབ་ཏུ་གནས་པ་པོ།",
    "d127:2253": "།སྟོན་པའི་འཁོར་ཚོགས་རྒྱ་ཆེ་ཡང་།",
    "d127:2254": "།ཚོགས་མང་དག་ཀྱང་སྡུད་པར་མཛད།",
    "d127:2255": "།ཤེས་རབ་ཟབ་མོ་བདེ་བར་གཤེགས།",
    "d127:2256": "།འཁོར་གྱི་ནང་གཤེགས་སྒྲ་ཡང་སྒྲོག །སངས་རྒྱས་སེང་གེའི་སྒྲ་སྒྲོགས་ཤིང་།",
    "d127:2257": "།སེང་གེའི་སྟབས་སུ་རྣམ་པར་གཤེགས།",
    "d127:2258": "།ཁྱོད་ཀྱིས་མུ་སྟེགས་ཀུན་བཏུལ་བ།",
    "d127:2259": "།སེང་གེ་ཡིས་ནི་ཝ་རྣམས་བཞིན།",
    "d127:2260": "།དཔའ་བོ་མ་དུལ་དུལ་མཛད་པ།",
    "d127:2261": "།མ་དུལ་བ་དག་ཁྱོད་ཀྱིས་བཏུལ།",
    "d127:2262": "།དེ་དག་མཛའ་སྡུག་བརྟན་གྱུར་ཏེ།",
    "d127:2263": "།དབྱེར་མི་ཕྱེད་ཅིང་ལེགས་པར་གནས།",
    "d127:2264": "།ལྟ་བ་སྣ་ཚོགས་གནས་པ་ཡི། །སེམས་ཅན་སྡུག་བསྔལ་གཟིགས་ནས་ནི།",
    "d127:2265": "།སྡུག་དང་མི་སྡུག་མེད་པ་ཡི།",
    "d127:2266": "།བདག་མེད་ཆོས་ནི་ཁྱོད་སྟོན་ཏེ།",
    "d127:2267": "།མ་བསླབས་པ་ཡི་བྱིས་པ་དག །ལོག་པའི་ལམ་ལ་སྤྱོད་པ་རྣམས། །འདྲེན་པ་གང་ནས་གཤེགས་པ་ཡི།",
    "d127:2268": "།ལམ་ཡང་རབ་ཏུ་ཁྱོད་ཀྱིས་བསྟན།",
    "d127:2269": "།བདག་ཏུ་འཛིན་ལ་སུ་གནས་པ།",
    "d127:2270": "།དེ་དག་སྡུག་བསྔལ་ཉིད་ལ་གནས།",
    "d127:2271": "།གང་ལ་སྡུག་བསྔལ་མེད་པ་ཡི། །བདག་མེད་དེ་དག་མི་ཤེས་སོ།",
    "d127:2272": "།འཁྲུལ་པ་མེད་པའི་ཆོས་ཚིག་ཁྱོད་སྟོན་ཏེ།",
    "d127:2273": "།ཁྱོད་ལ་འཁྲུལ་པ་མི་རྙེད་འཇིག་རྟེན་མགོན།",
    "d127:2274": "།ཁྱོད་ནི་མ་ལོག་པ་ཡི་ཚིག་གསུང་སྟེ།",
    "d127:2275": "།སྡུག་བསྔལ་མང་ཐར་མཛད་ལ་ཕྱག་འཚལ་ལོ།",
    "d127:2276": "།ལྷ་ཀླུ་གནོད་སྦྱིན་བྱེ་བ་ཁྲག་ཁྲིག་ཕྲག །བརྒྱ་སྟོང་མང་པོ་མཁའ་ལ་འཁོད་པ་རྣམས།",
    "d127:2277": "།བཅོམ་ལྡན་འདས་ཀྱི་དོན་ལྡན་གསུང་ཐོས་ནས། །ཐམས་ཅད་འདྲེན་ལ་རབ་ཏུ་དགའ་བ་སྐྱེད།",
    "d127:2278": "།ཚིག་ནི་རབ་ཏུ་སྙན་ཅིང་བཟང་ལ་འཐད། །མཉེན་ཞིང་འཇམ་ལ་ཡིད་འོང་དུས་དང་འབྱོར།",
    "d127:2279": "།གསུང་གི་ཡན་ལག་དཔག་ཏུ་མེད་དང་ལྡན།",
    "d127:2280": "།ཕན་བྱེད་སྐྱེ་བོ་མང་པོ་ཐར་བྱེད་པ།",
    "d127:2281": "།སིལ་སྙན་བརྒྱ་སྟོང་དཔག་ཏུ་མེད་པ་དང་། །ལྷ་ཡི་དབྱངས་སྒྲ་དགའ་བར་འགྱུར་བའི་མཆོག །",
    "d127:2282": "ཤིན་ཏུ་སྙན་པ་དུས་གཅིག་འབྱོར་གྱུར་ཀྱང་།",
    "d127:2283": "།བདེ་གཤེགས་གསུང་གཅིག་གིས་ནི་ཟིལ་གྱིས་ནོན།",
    "d127:2284": "།ཁུ་བྱུག་བྱ་མང་འཇམ་པའི་སྒྲ་འབྱིན་དང་། །ཀུན་ལ་ཤིན་ཏུ་ཡིད་འཐད་དབྱངས་སྙན་དག །བྱ་ཚོགས་མང་པོ་ཐམས་ཅད་སྒྲ་འབྱིན་པ།",
    "d127:2285": "།སངས་རྒྱས་གསུང་གི་ཆར་ཡང་དེས་མི་ཕོད།",
    "d127:2286": "།ལྷ་ཡི་བུ་མོ་སྒྲ་དབྱངས་སྙན་པ་དང་། །སིལ་སྙན་རོལ་མོ་གླུ་དབྱངས་འཇམ་པ་དང་། །པི་བང་རྫ་རྔ་རྔ་ཆེན་དུང་གི་སྒྲ།",
    "d127:2287": "།དེ་དག་སངས་རྒྱས་གསུང་གི་ཆར་མི་ཕོད།",
    "d127:2288": "།ཁུ་བྱུག་ནེ་ཙོ་རི་སྐེགས་སྒྲ་རྣམས་དང་། །ཁྲུང་ཁྲུང་རྨ་བྱ་མིའམ་ཅི་ཡི་སྒྲ།",
    "d127:2289": "།སྒྲ་དབྱངས་ཡིད་འོང་སྙན་པ་ཅི་ཡོད་པ།",
    "d127:2290": "།དེ་དག་སངས་རྒྱས་གསུང་གི་ཆར་མི་ཕོད།",
    "d127:2291": "།སྙན་ཅིང་མཉེན་ལ་ཡིད་འོང་དགའ་བ་དང་། །ཤིན་ཏུ་མཉེན་ལ་རབ་བསྔགས་ཞི་བའི་ཚིག །དབྱངས་རྣམས་ཐམས་ཅད་དུས་གཅིག་བསྒྲགས་པ་བས།",
    "d127:2292": "།དེ་བཞིན་གཤེགས་པའི་གསུང་མཆོག་དགར་འགྱུར་ཡིན།",
    "d127:2293": "།ལྷ་མི་མི་དབང་ལྷ་མ་ཡིན་རྣམས་དང་། །སྲིད་གསུམ་སེམས་ཅན་མཐའ་དག་ཅི་ཡོད་པ། །འོད་བྱེད་རྣམས་ཀྱི་འོད་སྣང་དེ་དག་ནི།",
    "d127:2294": "།བདེ་གཤེགས་འོད་ཟེར་གཅིག་གི་ཟིལ་གྱིས་ནོན།",
    "d127:2295": "།བདེ་གཤེགས་སྐུ་ནི་མེ་ཏོག་རྒྱས་པ་བཞིན།",
    "d127:2296": "།མཚན་རྣམས་ཀུན་གྱིས་སྣ་ཚོགས་སྤྲས་ཤིང་བརྒྱན།",
    "d127:2297": "།བསོད་ནམས་བརྒྱས་གྲུབ་དག་ཅིང་རྣམ་པར་དང་། །རྒྱལ་བའི་སྐུ་ནི་འཇིག་རྟེན་ཀུན་ཏུ་ལྷན།",
    "d127:2298": "།དུང་གི་སྒྲ་དང་འཁར་རྔ་སྒྲ་སྙན་དང་། །རྔའི་སྒྲ་དེ་བཞིན་ཀིམ་པ་ལ་ཡི་སྒྲ།",
    "d127:2299": "།རབ་ཏུ་འཇམ་ཞིང་འཐད་པའི་སྒྲ་དེ་ཀུན།",
    "d127:2300": "།སངས་རྒྱས་དབྱངས་ཀྱི་བརྒྱ་ཡི་ཆར་མི་ཕོད།",
    "d127:2301": "།སིལ་སྙན་བྱེ་བ་ཁྲག་ཁྲིག་སྟོང་གི་སྒྲ།",
    "d127:2302": "།སྒྲ་སྐད་གསལ་ཞིང་མཉེན་པ་ལྷ་ཡི་འདྲ།",
    "d127:2303": "།ལྷ་དང་ལྷ་མོའི་སྒྲ་དབྱངས་དགར་འགྱུར་བ།",
    "d127:2304": "།སངས་རྒྱས་དབྱངས་ཀྱི་བརྒྱ་ཡི་ཆར་མི་ཕོད།",
    "d127:2305": "།ཁྲུང་ཁྲུང་རྨ་བྱ་ངུར་པ་ཁུ་བྱུག་དང་། །ངང་པ་ཀུ་ནལ་རྣམ་མང་བྱ་ཡི་ཚོགས།",
    "d127:2306": "།དེ་དག་སྒྲ་སྙན་དུས་གཅིག་ཚོགས་པས་ཀྱང་།",
    "d127:2307": "།སངས་རྒྱས་དབྱངས་ཀྱི་བརྒྱ་ཡི་ཆར་མི་ཕོད།",
    "d127:2308": "།ཀླུ་དང་གནོད་སྦྱིན་ལྷ་མིན་ལྟོ་འཕྱེ་དང་། །ལྷ་དབང་ཚངས་པ་ལྷ་ཡི་བདག་པོའི་སྒྲ།",
    "d127:2309": "།སྲིད་གསུམ་ཡིད་འོང་འཐད་པ་ཅི་ཡོད་པ།",
    "d127:2310": "།དེ་དག་སངས་རྒྱས་དབྱངས་ཀྱི་ཆར་མི་ཕོད།",
    "d127:2311": "།ཚངས་པའི་འོད་དང་ལྷ་ཡི་དབང་པོ་དང་། །ཉི་མ་དང་ནི་ནོར་བུ་རིན་ཆེན་འོད།",
    "d127:2312": "།ཀུན་གྱི་འོད་ནི་རྣམ་པ་དུ་མ་དག །འོད་ཀུན་རྒྱལ་བའི་འོད་ཀྱིས་ཟིལ་གྱིས་ནོན།",
    "d127:2313": "།ལུས་དང་ངག་དང་ཡིད་ཀྱང་ཤིན་ཏུ་རྣམ་པར་དག །ཡེ་ཤེས་དག་པ་སྲིད་པ་གསུམ་ན་གོས་པ་མེད།",
    "d127:2314": "།མི་དབང་ཡོན་ཏན་དབྱིག་ཚོགས་ཡོན་ཏན་རིན་ཆེན་མངའ།",
    "d127:2315": "།རང་འབྱུང་ཡོན་ཏན་ཐམས་ཅད་ཀྱིས་ནི་མཉམ་མེད་མཉམ།",
    "d127:2316": "།དེ་ལྟར་སྟོབས་བཅུ་བདེན་པ་གསུང་ལ་བསྟོད་ནས་ནི། །གཞོན་ནུ་ཡིད་ཀྱང་རབ་ཏུ་དགའ་བས་ཚིག་སྨྲས་པ།",
    "d127:2317": "།སངས་རྒྱས་གཞལ་མེད་དཔག་ཡས་ལ་ནི་མཆོད་པ་ཡིས།",
    "d127:2318": "།ཤཱཀྱ་ཐུབ་བཞིན་བདག་ཀྱང་སངས་རྒྱས་གྱུར་ཅིག་སྨྲ།",
    "d127:2319": "།བདེ་བར་གཤེགས་པས་དེ་ཡི་སྤྱོད་པ་མཆོག་མཁྱེན་ནས།",
    "d127:2320": "།མི་དབང་ཆགས་མེད་ཡེ་ཤེས་མངའ་བ་འཛུམ་པ་མཛད།",
    "d127:2321": "།སྟོབས་བཅུ་སྲས་ཀྱི་ཐུ་བོ་བྱམས་པས་དེ་ཞུས་ཏེ།",
    "d127:2322": "།འདྲེན་པས་གང་གི་སླད་དུ་འདི་ལྟར་འཛུམ་པ་མཛད།",
    "d127:2323": "།ས་འདི་དག་ཀྱང་རྣམ་པ་དྲུག་ཏུ་ཡོངས་སུ་གཡོས།",
    "d127:2324": "།ལྷ་དང་ཀླུ་རྣམས་མཁའ་ལ་འདུག་ཅིང་རབ་དགའ་སྟེ།",
    "d127:2325": "།ཤིན་ཏུ་སེམས་རངས་མགུ་བས་སངས་རྒྱས་ལྟ་ཞིང་མཆིས།",
    "d127:2326": "།བདེ་གཤེགས་ཟིལ་གྱིས་མ་ནོན་དེ་དག་ལུང་བསྟན་གསོལ།",
    "d127:2327": "།སྐྱེས་བུ་མཆོག་གི་ཡེ་ཤེས་གང་ལ་ཞུགས་པ་ནི།",
    "d127:2328": "།བཅོམ་ལྡན་འདས་ཀྱི་ཉན་ཐོས་དག་གི་ས་མ་ལགས།",
    "d127:2329": "།རྒྱལ་བ་ཁྱོད་ཀྱིས་གང་གི་སླད་དུ་འཛུམ་མཛད་པ། །ཡེ་ཤེས་རྣམ་དག་དཔེ་མེད་ཡེ་ཤེས་མ་ལུས་གསུངས།",
    "d127:2330": "།ཤཱཀྱའི་སེང་གེ་སྟོབས་བཅུ་མངའ་ཞིང་རྣམ་འདྲེན་པ།",
    "d127:2331": "།རྐང་གཉིས་གཙོ་བོ་ཡེ་ཤེས་ཀྱི་ཡང་ཕ་རོལ་ཕྱིན།",
    "d127:2332": "།འདོད་ཆགས་དང་ནི་ཞེ་སྡང་ཐ་བ་གཏི་མུག་སེལ།",
    "d127:2333": "།རབ་ཏུ་འོད་སྣང་མཛད་པ་ཁྱོད་ལ་ཞུ་བ་ལགས།",
    "d127:2334": "།བྱང་ཆུབ་དམ་པ་མཆོག་འདི་རབ་ཏུ་ཚོལ་བའི་ཕྱིར།",
    "d127:2335": "།འདྲེན་པ་ཁྱོད་ཀྱིས་བསྐལ་པ་གང་གཱའི་བྱེ་སྙེད་དང་། །དེ་ལས་ལྷག་པར་ཡང་ནི་སྤྱོད་པ་རབ་ཏུ་སྤྱད།",
    "d127:2336": "།གང་གི་དོན་དུ་འཛུམ་པ་འདི་མཛད་བསྟན་དུ་གསོལ།",
    "d127:2337": "།ཡེ་ཤེས་དམ་པ་མཆོག་འདི་རབ་ཏུ་ཚོལ་བའི་ཕྱིར།",
    "d127:2338": "།སྟོན་པས་ཕྱག་དང་ཞབས་ཀྱང་ཡོངས་སུ་བཏང་བ་མཛད།",
    "d127:2339": "།སྲས་དང་བཙུན་མོ་གཉེན་བཤེས་རྩ་ལག་ཕངས་པ་བཏང་།",
    "d127:2340": "།ཐུབ་པ་འཛུམ་པ་བསྟན་པ་འདི་ཡི་རྒྱུ་གང་ལགས།",
    "d127:2341": "།རྟ་དང་བ་གླང་དང་ནི་ཤིང་རྟ་རྐང་ཐང་དང་། །བྲན་དང་ནོར་བུ་དངུལ་དང་མུ་ཏིག་ཁྱོད་ཀྱིས་བཏང་།",
    "d127:2342": "།སྤྱོད་པ་མཆོག་སྤྱོད་ཚེ་ནི་ཁྱོད་ཀྱིས་མ་བཏང་བ། །རིན་པོ་ཆེ་དང་ནོར་རྫས་དག་ནི་གང་ཡང་མེད།",
    "d127:2343": "།སྲིད་པ་གསུམ་ན་ཡེ་ཤེས་དག་ནི་མཆོག་ཏུ་གྱུར།",
    "d127:2344": "།སེམས་ཅན་ཐམས་ཅད་ཀྱི་ནི་སྤྱོད་པ་རབ་ཏུ་མཁྱེན།",
    "d127:2345": "།སེམས་དང་ཁམས་དང་མོས་པ་དག་ལའང་མཁས་ཤིང་རིག །གང་གི་དོན་དུ་འཛུམ་པ་འདི་དག་བསྟན་པ་མཛད།",
    "d127:2346": "།མི་ཡི་གཙོ་བོ་ལ་ནི་གང་གིས་མཆོད།",
    "d127:2347": "།གང་གི་དོན་ནི་རྒྱ་ཆེ་ཡངས་པར་འགྱུར།",
    "d127:2348": "།སྤྱོད་པ་འདི་ཡང་སུ་དག་རབ་ཏུ་འཛིན།",
    "d127:2349": "།ཐུབ་པ་གང་གི་དོན་དུ་འཛུམ་འདི་བསྟན།",
    "d127:2350": "།ས་ཡང་རྣམ་པ་དྲུག་ཏུ་རབ་ཏུ་གཡོས།",
    "d127:2351": "།པད་མ་བྱེ་བ་འདབ་མ་བྱེ་བར་ལྡན།",
    "d127:2352": "།གསེར་གྱི་པད་མ་ཤིན་ཏུ་འོད་གསལ་བ། །མཛེས་ཤིང་ཡིད་དུ་འཐད་པ་ས་ལས་བྱུང་། །བྱང་ཆུབ་སེམས་དཔའ་རྫུ་འཕྲུལ་རབ་ཆེ་བ།",
    "d127:2353": "།རྒྱལ་བའི་ཐུགས་ཀྱི་སྲས་པོ་དེ་ལ་མཆིས།",
    "d127:2354": "།ཆོས་སྨྲ་བ་ཡང་མང་པོ་འདིར་མཆིས་ཏེ།",
    "d127:2355": "།འདྲེན་པ་ལ་ནི་དེ་ཡི་སླད་དུ་ཞུ།",
    "d127:2356": "།རྔ་དང་དུང་དང་འཁར་རྔ་སྒྲ་ཆེན་དང་། །སིལ་སྙན་བྱེ་བ་ཁྲག་ཁྲིག་བརྡུངས་པ་ཡི།",
    "d127:2357": "།དེ་དག་སྒྲ་ནི་ནམ་མཁའ་འདི་ལས་གདའ།",
    "d127:2358": "།བདེ་བར་གཤེགས་པའི་དབྱངས་ནི་བསམ་མི་ཁྱབ།",
    "d127:2359": "།ཁྲུང་ཁྲུང་ངང་པ་ཀ་ལ་པིང་ཀ་དང་། །ཁུ་བྱུག་བྱ་ཚོགས་མང་པོ་འདུས་པ་ཡི།",
    "d127:2360": "།སྒྲ་དབྱངས་རབ་ཏུ་སྙན་པ་ཕྱུང་བ་ཡང་།",
    "d127:2361": "།དེ་དག་སངས་རྒྱས་དབྱངས་ཀྱི་ཆར་མི་ཕོད།",
    "d127:2362": "།གང་གིས་སྦྱིན་དང་དུལ་དང་ལེགས་སྡོམ་རྣམས།",
    "d127:2363": "།སྔོན་གྱི་བསྐལ་པ་མང་པོར་བསྙེན་པར་བགྱིས།",
    "d127:2364": "།གང་གིས་མི་ཡི་གཙོ་བོ་རབ་མཆོད་ན།",
    "d127:2365": "།སུ་ཡི་སླད་དུ་འཛུམ་པ་འདི་དག་བསྟན།",
    "d127:2366": "།རི་མོ་གུས་པ་མཆོག་ཀྱང་བསྐྱེད་ནས་ནི།",
    "d127:2367": "།སངས་རྒྱས་བྱང་ཆུབ་ཇི་ལྟར་ཐོབ་འགྱུར་ཞེས། །གང་གིས་རྐང་གཉིས་གཙོ་ལ་སྔོན་ཆད་ཞུས།",
    "d127:2368": "།སུ་ཡི་སླད་དུ་འཛུམ་པ་འདི་དག་བསྟན།",
    "d127:2369": "།སྟོབས་བཅུ་ལྡན་པ་ཇི་སྙེད་འདས་པ་དང་། །ད་ལྟར་བྱུང་དང་མ་བྱོན་བདེ་གཤེགས་དང་། །མི་ཡི་གཙོ་བོ་ཐམས་ཅད་རབ་ཏུ་མཁྱེན།",
    "d127:2370": "།དེ་ཕྱིར་སྐྱེ་དགུའི་དོན་དུ་ཞུ་བ་ལགས།",
    "d127:2371": "།སྲོག་ཆགས་ཀུན་གྱི་སྤྱོད་ཡུལ་མཐའ་ཡས་དང་། །མི་རྣམས་གང་གི་བསམ་པ་ཇི་འདྲ་དང་། །སྐྱེ་དགུའི་སེམས་ཀྱི་རྒྱུད་ཀྱང་རབ་ཏུ་མཁྱེན། །དེ་ཕྱིར་མི་ཡི་གཙོ་ལ་ཞུ་བ་ལགས།",
    "d127:2372": "།རྒྱུ་དང་རིགས་པ་འདུལ་ལ་མཁས་པ་དག །སངས་རྒྱས་ཡེ་ཤེས་ཇི་ལྟར་ཐོབ་སྙམ་པ། །སྤྱོད་པ་མཆོག་ལ་སུ་དག་སྤྱོད་པ་རྣམས། །དེ་ཕྱིར་བདག་ནི་རྐང་གཉིས་གཙོ་ལ་ཞུ།",
    "d127:2373": "།གང་གིས་ཕྲ་ཞིང་ཤིན་ཏུ་བལྟ་དཀའི་ཆོས།",
    "d127:2374": "།སྟོང་པ་ཞི་བ་མཚུངས་མེད་བསམ་མི་ཁྱབ། །སྟོབས་བཅུ་ལྡན་པའི་སྤྱོད་ཡུལ་བསྒོམས་པ་རྣམས།",
    "d127:2375": "།དེ་དག་སླད་དུ་འདྲེན་པ་བདག་ཞུའོ། །སྲོག་ཆགས་འགྲོ་བ་བསམ་ཡས་ཀུན་གྱི་ཕྱིར།",
    "d127:2376": "།གང་གིས་བྱམས་པ་སྙིང་རྗེ་རབ་བསྒོམས་ཤིང་།",
    "d127:2377": "།གང་ལ་སེམས་ཅན་འདུ་ཤེས་མེད་པ་དག །དེ་ཕྱིར་རྐང་གཉིས་གཙོ་ལ་བདག་ཞུའོ།",
    "d127:2378": "།གང་དག་ཡེ་ཤེས་མཚུངས་མེད་བསམ་མི་ཁྱབ།",
    "d127:2379": "།དེ་དག་ལ་ནི་གཟུང་བ་ཡོང་མེད་དེ།",
    "d127:2380": "།སེམས་དང་སྤྱོད་ཡུལ་དག་གི་ཕ་རོལ་ཕྱིན།",
    "d127:2381": "།དེ་ཕྱིར་མགོན་པོ་ལ་ནི་བདག་ཞུའོ།",
    "d127:2382": "།ཚུལ་ཁྲིམས་ཡེ་ཤེས་ཡོན་ཏན་ཕ་རོལ་ཕྱིན།",
    "d127:2383": "།དུས་གསུམ་ལ་ནི་ཡེ་ཤེས་མཚུངས་མེད་འཇུག །ཁྱོད་ལ་འཁྲུལ་པ་དག་ནི་མི་མངའ་ན།",
    "d127:2384": "།སུ་ཡི་སླད་དུ་འཛུམ་པ་འདི་དག་བསྟན།",
    "d127:2385": "།ཤཱ་རིའི་བུ་དང་མ་འགགས་མཽད་གལ་བུ།",
    "d127:2386": "།བདེ་གཤེགས་ཉན་ཐོས་གཞན་གང་སུ་མཆིས་པ།",
    "d127:2387": "།འདི་ལ་དེ་དག་ཡེ་ཤེས་མི་འཇུག་སྟེ།",
    "d127:2388": "།འདི་ནི་སངས་རྒྱས་སྤྱོད་ཡུལ་བླ་ན་མེད།",
    "d127:2389": "།ཆོས་རྣམས་ཀུན་ལ་དབང་བའི་ཕ་རོལ་ཕྱིན།",
    "d127:2390": "།བསླབས་པའི་སྤྱོད་པ་ཀུན་གྱིས་མངོན་པར་འཕགས།",
    "d127:2391": "།འདྲེན་པ་ཐུགས་རྗེ་དག་ཀྱང་རབ་བསྐྱེད་ལ།",
    "d127:2392": "།དོན་དམ་མཁྱེན་པ་གསུང་སྒྲ་དབྱུང་བར་གསོལ།",
    "d127:2393": "།སྔོན་གང་བསྐལ་པ་བྱེ་བ་མང་པོར་ཡང་།",
    "d127:2394": "།སྐྱབས་དང་དཔུང་གཉེན་མཆོག་ཏུ་གྱུར་སྙམ་སྟེ།",
    "d127:2395": "།དེ་འདྲའི་སེམས་ཀྱིས་རྐང་གཉིས་གཙོ་དྲིས་པ།",
    "d127:2396": "།འདྲེན་པས་དེ་ཡི་འབྲས་བུ་དེང་གསུང་ཤིག །གང་ཟག་ཆེན་པོས་ལུང་བསྟན་མཉན་པའི་ཕྱིར།",
    "d127:2397": "།གནོད་སྦྱིན་སྲིན་པོ་གྲུལ་བུམ་གསང་བ་པོ།",
    "d127:2398": "།རྐང་གཉིས་གཙོ་བོ་ལ་ནི་རབ་རྟོག་ཅིང་།",
    "d127:2399": "།ཐམས་ཅད་ཐལ་མོ་སྦྱར་ཏེ་གུས་པར་འཁོད།",
    "d127:2400": "།སངས་རྒྱས་ཞིང་ནི་བྱེ་བ་མང་པོ་ནས།",
    "d127:2401": "།བྱང་ཆུབ་སེམས་དཔའ་འཕྲུལ་ལྡན་མང་པོ་མཆིས།",
    "d127:2402": "།བདེ་གཤེགས་སྲས་ཀྱི་གཙོ་བོ་ཐུགས་ལས་སྐྱེས།",
    "d127:2403": "།ཐམས་ཅད་ཐལ་མོ་སྦྱར་ཅིང་གུས་པས་འཁོད། །ཤཱཀྱ་སེང་གེ་མི་མཆོག་དྲི་བའི་ཕྱིར།",
    "d127:2404": "།མི་འཁྲུགས་ཞིང་ཕྱོགས་འཇིག་རྟེན་རྣམ་གྲགས་པ།",
    "d127:2405": "།ཤར་ཕྱོགས་ནས་ནི་སྤོས་ཀྱི་གླང་པོ་ཡང་།",
    "d127:2406": "།བྱང་ཆུབ་སེམས་དཔའ་ཁྲག་ཁྲིག་མདུན་བདར་མཆིས།",
    "d127:2407": "།ཤཱཀྱ་སེང་གེ་མི་མཆོག་དྲི་བའི་ཕྱིར། །བདེ་བ་ཅན་གྱི་འཇིག་རྟེན་ཁམས་མཆོག་ནས།",
    "d127:2408": "།མཐུ་ཆེན་ཐོབ་དང་སྤྱན་རས་གཟིགས་དབང་ཡང་། །བྱང་ཆུབ་སེམས་དཔའ་ཁྲག་ཁྲིག་ལྷན་ཅིག་མཆིས།",
    "d127:2409": "།གང་དག་སྔན་ཆད་བསྐལ་པ་བྱེ་མང་སྙེད།",
    "d127:2410": "།ཡེ་ཤེས་དམ་པ་མཆོག་འདི་ཚོལ་བའི་ཕྱིར།",
    "d127:2411": "།རྒྱ་མཚོ་ཀུན་གྱི་བྱེ་མ་མཉམ་པ་ཡི།",
    "d127:2412": "།བདེ་གཤེགས་དཔག་ཏུ་མེད་པ་བསྙེན་བཀུར་བགྱིས།",
    "d127:2413": "།སངས་རྒྱས་ཀུན་གྱིས་བསྟོད་ཅིང་རབ་བསྔགས་པ།",
    "d127:2414": "།ཆོས་རྣམས་ཀུན་གྱི་ཡོན་ཏན་ཕ་རོལ་ཕྱིན།",
    "d127:2415": "།འཇིག་རྟེན་ཕྱོགས་རྣམས་ཀུན་ཏུ་རབ་གྲགས་པ། །འཇམ་དབྱངས་ལེགས་པར་ཐལ་མོ་སྦྱར་ཏེ་མཆིས།",
    "d127:2416": "།སངས་རྒྱས་ཞིང་དུ་ཁྲག་ཁྲིག་སྤྱད་བགྱིས་ཀྱང་།",
    "d127:2417": "།འདི་འདྲ་རྣམས་ནི་མཐོང་བ་རྙེད་དཀའ་སྟེ།",
    "d127:2418": "།ལེགས་བསླབས་སངས་རྒྱས་སྲས་པོ་ཡོན་ཏན་ཅན། །ཐམས་ཅད་ཐལ་མོ་རབ་སྦྱར་གུས་པར་འཁོད།",
    "d127:2419": "།སྟོན་པ་ཀུན་གྱི་ཆོས་ཀྱི་མཛོད་འཛིན་པ། །མཁས་པ་འདིར་མཆིས་ཅི་འདྲ་དེ་ལྟ་བུ། །སྣོད་དུ་གྱུར་པ་འདི་ན་གཞན་མ་མཆིས།",
    "d127:2420": "།འདྲེན་པ་འཇམ་པའི་དབྱངས་སུ་བརྗོད་པ་གསུངས།",
    "d127:2421": "།རྒྱལ་བ་རྣམ་འདྲེན་གླེང་གཞི་མ་མཆིས་པར། །གང་ཟག་དམ་པ་འཛུམ་པ་མི་སྟོན་ན།",
    "d127:2422": "།གང་གི་སླད་དུ་འཛུམ་པ་འདི་བསྟན་པ།",
    "d127:2423": "།རྔ་མཆོག་སྒྲ་ལྡན་གསུང་དབྱངས་དབྱུང་དུ་གསོལ།",
    "d127:2424": "།ངང་པ་ཁུ་བྱུག་རྨ་བྱ་ས་ར་ས། །འབྲུག་གི་སྒྲ་སྐད་ཁྱུ་མཆོག་སྒྲ་འབྱིན་བཞིན།",
    "d127:2425": "།ལྷ་ཡི་རོལ་མོ་སྙན་པའི་སྒྲ་འབྱིན་པ།",
    "d127:2426": "།སེམས་ཅན་གྲོལ་མཛད་གསུང་གིས་ལུང་སྟོན་ཅིག །བྱམས་པ་སྐྱེད་ཅིང་དགའ་བ་འཕེལ་བར་བགྱིད།",
    "d127:2427": "།ཡེ་ཤེས་སྟོན་ཅིང་མ་རིག་སེལ་བ་སྟེ།",
    "d127:2428": "།དོན་ལ་རྟོག་ཅིང་ཤེས་རབ་འཕེལ་བགྱིད་ཅིང་།",
    "d127:2429": "།བསྐལ་པ་ཁྲག་ཁྲིག་བྱེ་བར་རྣམ་སྦྱོང་བ།",
    "d127:2430": "།རྟོགས་པས་ངེས་བགྱིས་དངོས་པོ་རྣམ་པར་བཤིག །སྡུག་བསྔལ་འགོག་པའི་ཚིག་དོན་ངེས་པར་སྟོན།",
    "d127:2431": "།མུ་སྟེགས་ཀུན་གྱི་སྨྲ་བ་རྣམ་པར་འཇོམས།",
    "d127:2432": "།སྟོང་པ་སྲོག་མེད་སེམས་ཅན་མེད་པ་སྒོམ།",
    "d127:2433": "།བསོད་ནམས་སྟོང་ཕྲག་བརྒྱ་ཡིས་ལེགས་པར་བརྒྱན།",
    "d127:2434": "།སངས་རྒྱས་སྟོང་ཕྲག་བརྒྱ་ཡིས་འདིར་སྤྱད་དེ།",
    "d127:2435": "།ལྷ་རྣམས་སྟོང་ཕྲག་བརྒྱ་ཡིས་རབ་ཏུ་བསྟོད།",
    "d127:2436": "།ཚངས་པ་སྟོང་ཕྲག་བརྒྱ་ཡིས་ཕྱག་ཀྱང་བགྱིས།",
    "d127:2437": "།གནོད་སྦྱིན་སྲིན་པོ་གྲུལ་བུམ་དད་བགྱིད་དེ།",
    "d127:2438": "།ཀླུ་དང་ལྟོ་འཕྱེ་འདབ་བཟངས་གྲོལ་བར་བགྱིད།",
    "d127:2439": "།རྟག་ཏུ་མ་ཆགས་ཤིན་ཏུ་ལྡན་པ་སྟེ།",
    "d127:2440": "།ལས་དགེའི་འབྲས་བུས་འཕགས་པ་གསུང་ཕྱུང་ཤིག །རྒྱལ་བ་ཇི་སྙེད་མྱ་ངན་འདས་པ་དང་། །གང་དག་མ་བྱོན་པ་དང་བཞུགས་པ་རྣམས།",
    "d127:2441": "།ཐམས་ཅད་ཁྱོད་ཀྱིས་མཁྱེན་ཅིང་ཐོགས་མི་མངའ།",
    "d127:2442": "།འདྲེན་པ་ཡོན་ཏན་ཀུན་གྱིས་ཤིན་ཏུ་འཕགས།",
    "d127:2443": "།འབྱུང་པོ་འཛིན་པ་རི་དང་རྒྱ་མཚོར་བཅས། །ས་འདི་ཐམས་ཅད་རྣམ་པ་དྲུག་ཏུ་གཡོས།",
    "d127:2444": "།ལྷ་ཡི་ཚོགས་རྣམས་མཁའ་ལས་མེ་ཏོག་འཐོར།",
    "d127:2445": "།ལྷ་ཡི་སྤོས་ངད་ཡིད་དུ་འོང་བ་ལྡང་།",
    "d127:2446": "།འདོད་ཆགས་ཞེ་སྡང་རབ་རིབ་མ་ལུས་བསལ།",
    "d127:2447": "།ཚུལ་ཁྲིམས་ཡོངས་དག་ཡིད་ཀྱང་ཡོངས་སུ་དག །མཚན་མེད་རབ་ཏུ་ཞི་བའི་སྟོང་ལ་དགྱེས།",
    "d127:2448": "།སེང་གེའི་སྒྲ་སྐད་སྒྲོགས་ཤིག་ཐུགས་རྗེ་ཅན།",
    "d127:2449": "།སྤོབས་དང་ལྡན་ཞིང་ཤིན་ཏུ་སྙན་པ་ཡངས།",
    "d127:2450": "།རྒྱལ་བའི་ཤེས་རབ་རྫོགས་ཤིང་ཡེ་ཤེས་རྫོགས།",
    "d127:2451": "།ཐུགས་རྗེ་ལྡན་པ་ཁྱོད་འདྲ་འཇིག་རྟེན་མེད།",
    "d127:2452": "།གང་གི་དོན་དུ་འཛུམ་པ་འདི་བསྟན་གསུངས།",
    "d127:2453": "།རྨ་བྱ་ཁུ་བྱུག་ཀ་ལ་པིང་ཀའི་སྒྲ།",
    "d127:2454": "།ཤང་ཤང་ཏེའུའི་སྒྲ་ཡང་ཡིད་འོང་བ།",
    "d127:2455": "།དགའ་འགྱུར་སྐད་ཀུན་དུས་གཅིག་ཚོགས་པས་ཀྱང་།",
    "d127:2456": "།བདེ་གཤེགས་གསུང་གི་ཆར་ནི་དེས་མི་ཕོད།",
    "d127:2457": "།རྔ་དང་རྫ་རྔ་འཁར་རྔ་དེ་བཞིན་ཏེ།",
    "d127:2458": "།དུང་དང་གླིང་བུ་དེ་བཞིན་པི་བང་དང་། །སིལ་སྙན་སྟོང་གི་སྒྲ་རྣམས་གཅིག་ཏུ་འདུས།",
    "d127:2459": "།དེ་དག་བདེ་གཤེགས་སྒྲ་ཡི་ཆར་མི་ཕོད།",
    "d127:2460": "།ལྷ་ཡི་སིལ་སྙན་དམ་པ་སྟོང་གི་སྒྲ།",
    "d127:2461": "།ལྷ་ཡི་བུ་མོ་གླུ་དབྱངས་སྙན་པ་དང་། །རོལ་མོའི་སྒྲ་རྣམས་དགའ་བ་སྐྱེད་བགྱིད་པ།",
    "d127:2462": "།དེ་དག་བདེ་གཤེགས་གསུང་གི་ཆར་མི་ཕོད།",
    "d127:2463": "།འཇིག་རྟེན་ཕན་པ་ཁྱོད་ཀྱི་གསུང་གཅིག་ལས། །མོས་པ་ཐ་དད་བཞིན་དུ་སྒྲ་འབྱུང་སྟེ།",
    "d127:2464": "།རྒྱལ་བ་བདག་ལ་སྟོན་སྙམ་སོ་སོ་སེམས།",
    "d127:2465": "།གང་གི་སླད་དུ་ཁྱོད་ཀྱིས་འཛུམ་མཛད་བསྟན།",
    "d127:2466": "།ལྷ་ཡི་སྒྲ་དང་དེ་བཞིན་ཀླུ་ཡི་སྐད།",
    "d127:2467": "།མི་འམ་ཅི་ཡི་སྒྲ་སྙན་ཅི་མཆིས་པ།",
    "d127:2468": "།དེ་དག་ནམ་ཡང་ཉོན་མོངས་ཞི་མི་བགྱིད།",
    "d127:2469": "།སངས་རྒྱས་གསུང་ནི་རྟག་ཏུ་ཉོན་མོངས་སེལ།",
    "d127:2470": "།དགའ་བ་སྐྱེད་ཅིང་འདོད་ཆགས་དགའ་མ་ལགས།",
    "d127:2471": "།བྱམས་པ་སྐྱེད་ཅིང་ཞེ་སྡང་བློ་མ་ལགས།",
    "d127:2472": "།ཤེས་རབ་སྐྱེད་ཅིང་གཏི་མུག་བློ་མ་ལགས།",
    "d127:2473": "།སངས་རྒྱས་གསུང་གིས་དྲི་མ་ཐམས་ཅད་སེལ།",
    "d127:2474": "།འཁོར་ལས་སླད་རོལ་ཏུ་ནི་སྒྲ་མི་འབྱུང་།",
    "d127:2475": "།ཐམས་ཅད་ཀྱི་ཡང་ནེམ་ནུར་བརྒྱ་མང་གཅོད།",
    "d127:2476": "།མཐོ་བ་མ་ལགས་དམའ་བ་མ་ལགས་པ།",
    "d127:2477": "།ཐུབ་པའི་གསུང་ནི་སྙོམས་ཤིང་བདེ་བ་སྟོན།",
    "d127:2478": "།རི་དང་ནགས་བཅས་ས་འདི་གས་གྱུར་ཅིང་།",
    "d127:2479": "།རྒྱ་མཚོའི་ཆུ་དག་དེ་བཞིན་གས་གྱུར་ལ།",
    "d127:2480": "།ཟླ་བ་ཉི་མ་ས་ལ་ལྷུང་གྱུར་ཀྱང་།",
    "d127:2481": "།རྒྱལ་བས་བཤད་པ་རྣམ་པ་གཞན་མི་འགྱུར།",
    "d127:2482": "།ཚིག་གི་ཡན་ལག་ཐམས་ཅད་དག་པའི་གསུང་།",
    "d127:2483": "།སེང་གེའི་སྒྲ་སྐད་འཇམ་ཞིང་མཉེན་པའི་དབྱངས།",
    "d127:2484": "།ཚངས་པའི་དབྱངས་མངའ་བདེ་གཤེགས་ཐུགས་རྗེ་ཅན།",
    "d127:2485": "།གང་གི་སླད་དུ་འཛུམ་མཛད་བསྟན་དུ་གསོལ།",
    "d127:2486": "།འདས་དང་མ་འོངས་པ་དང་ད་ལྟར་གྱི། །འཇིག་རྟེན་སེམས་ཅན་ཇི་སྙེད་ཀུན་གྱི་ཡང་། །སེམས་དང་སྤྱོད་པ་ཀུན་ལ་རབ་ཏུ་མཁས།",
    "d127:2487": "།གང་གི་སླད་དུ་འཛུམ་བསྟན་བཤད་དུ་གསོལ།",
    "d127:2488": "།རྒྱལ་བ་ཇི་སྙེད་སུ་དག་ཐུགས་རྗེ་ཅན།",
    "d127:2489": "།དབང་དང་ཡེ་ཤེས་ཀུན་གྱི་ཕ་རོལ་ཕྱིན།",
    "d127:2490": "།དྲི་མེད་ཟླ་ཞལ་རྒྱལ་བ་དེ་དག་ནི།",
    "d127:2491": "།རྟག་ཏུ་རྒྱུ་མེད་འཛུམ་པ་མི་མཛད་དོ།",
    "d127:2492": "།བསྐལ་པ་བྱེ་བར་བརྗོད་ཀྱང་མཚུངས་མེད་པ།",
    "d127:2493": "།གང་གཱའི་བྱེ་སྙེད་ཡོན་ཏན་བརྗོད་བགྱིས་ཀྱང་།",
    "d127:2494": "།ཡོན་ཏན་དག་གི་ཚད་བརྗོད་མི་ནུས་པ།",
    "d127:2495": "།གང་གི་སླད་དུ་འཛུམ་བསྟན་བཤད་དུ་གསོལ།",
    "d127:2496": "།འཛུམ་པ་བསྟན་པའི་ལེའུ་སྟེ་བཅུ་བཞི་པའོ།། །།",
    "d127:2497": "དེ་ནས་དེའི་ཚེ་བཅོམ་ལྡན་འདས་ཀྱིས་བྱང་ཆུབ་སེམས་དཔའ་བྱམས་པ་ལ་འཐུན་པའི་ཚིགས་སུ་བཅད་པ་འདི་དག་གིས་སླར་བཀའ་སྩལ་པ།",
    "d127:2498": "ཟླ་འོད་གཞོན་ནུར་གྱུར་པ་འདི་ཉིད་ཀྱིས།",
    "d127:2499": "།མཚུངས་པ་མེད་པའི་དགའ་བས་སངས་རྒྱས་བསྟོད། །སངས་རྒྱས་ཡོན་ཏན་བྱེ་བྲག་འཕགས་བརྗོད་པ།",
    "d127:2500": "།རྟག་ཏུ་ཁོར་མོར་ཤིན་ཏུ་བསྔགས་པར་འགྱུར།",
    "d127:2501": "།སྔོན་ཡང་རྒྱལ་པོའི་ཁབ་ཀྱི་གྲོང་ཁྱེར་འདིར།",
    "d127:2502": "།སངས་རྒྱས་དག་ཀྱང་བྱེ་བ་ཕྲག་སྟོང་མཐོང་།",
    "d127:2503": "།རྒྱལ་བ་དེ་དག་ཀུན་གྱི་དྲུང་དུ་འདིས།",
    "d127:2504": "།ཏིང་འཛིན་ཞི་མཆོག་འདི་ཡང་རབ་ཏུ་དྲིས།",
    "d127:2505": "།བྱང་ཆུབ་སྤྱོད་པ་མཆོག་འདི་སྤྱད་པ་ན། །འདི་ནི་ཀུན་ཏུ་ང་ཡི་བུར་གྱུར་ཏེ།",
    "d127:2506": "།ཐམས་ཅད་དུ་ཡང་སྤོབས་དང་ལྡན་པར་གྱུར།",
    "d127:2507": "།ཀུན་ཏུ་རྟག་པར་ཚངས་པར་སྤྱོད་པ་སྤྱད།",
    "d127:2508": "།དེ་ནི་ཕྱི་དུས་འཇིགས་པ་ཆེན་པོ་ལ།",
    "d127:2509": "།འདི་ལ་མ་ཕམ་ཁྱོད་ཉིད་ང་ཡི་དཔང་།",
    "d127:2510": "།རྟག་ཏུ་ཚངས་སྤྱོད་གཙང་ལ་གནས་ནས་ནི།",
    "d127:2511": "།ཏིང་ངེ་འཛིན་འདི་ཤིན་ཏུ་རྒྱས་བྱེད་འགྱུར།",
    "d127:2512": "།ཏིང་འཛིན་དམ་པ་འདི་ནི་རབ་ཚོལ་ཞིང་།",
    "d127:2513": "།ལམ་འདིར་ཞུགས་པས་བྱང་ཆུབ་ངེས་ཐོབ་འགྱུར།",
    "d127:2514": "།སངས་རྒྱས་བྱེ་བ་མང་པོས་ཡོངས་བཟུང་སྟེ།",
    "d127:2515": "།འདྲེན་པ་རྣམས་ལ་མཆོད་པ་མཆོག་བྱེད་འགྱུར།",
    "d127:2516": "།ང་ནི་ཡེ་ཤེས་ལ་ཡང་རབ་གནས་ཏེ།",
    "d127:2517": "།ཟླ་འོད་སྤྱོད་པ་ཁྱད་ཞུགས་ལུང་བསྟན་ཅིང་།",
    "d127:2518": "།འདི་ཡི་སྲོག་དང་ཚངས་པར་སྤྱོད་པ་དག །ཕྱི་མའི་དུས་ལ་བར་ཆད་མེད་པར་བྱ།",
    "d127:2519": "།ལག་མཐིལ་སྐྱུ་རུ་འབྲུ་ལྔ་བཀོད་པ་བཞིན།",
    "d127:2520": "།མ་འོངས་པ་ན་གང་ལ་མཆོད་འགྱུར་བ།",
    "d127:2521": "།སངས་རྒྱས་བྱེ་བ་དག་ནི་ཕྲག་སྟོང་དང་། །དེ་ལས་ལྷག་པར་གང་གཱའི་བྱེ་སྙེད་ཤེས།",
    "d127:2522": "།ལྷ་དང་ཀླུ་རྣམས་བྱེ་བ་བརྒྱད་ཅུ་དང་། །གནོད་སྦྱིན་བྱེ་བ་སྟོང་ཕྲག་བདུན་ཅུ་དག །ཕྱི་མའི་དུས་ལ་བརྩོན་པ་བྱེད་པར་འགྱུར།",
    "d127:2523": "།རྐང་གཉིས་གཙོ་བོ་ལ་ཡང་མཆོད་པ་བྱེད།",
    "d127:2524": "།རྐང་གཉིས་གཙོ་ལ་མཆོད་པ་མཆོག་བྱས་ཏེ།",
    "d127:2525": "།ཡེ་ཤེས་བླ་མེད་འདི་ནི་རབ་བསྒྲུབས་ནས།",
    "d127:2526": "།ཕྱི་མའི་དུས་ལ་དེ་ནི་འཇིག་རྟེན་མགོན།",
    "d127:2527": "།རྒྱལ་བ་དྲི་མེད་འོད་ཅེས་བྱ་བར་འགྱུར།",
    "d127:2528": "།ཟླ་འོད་གཞོན་ནུར་གྱུར་པས་བདག་ཉིད་ཀྱི། །ལུང་བསྟན་འདི་ཐོས་དགའ་བས་རྒྱས་གྱུར་ཏེ།",
    "d127:2529": "།ཏ་ལ་བདུན་སྲིད་དུ་ནི་མངོན་འཕགས་ནས།",
    "d127:2530": "།མཁའ་ལ་འདུག་སྟེ་ཆེད་དུ་བརྗོད་པ་བརྗོད།",
    "d127:2531": "།ཨེ་མ་རྒྱལ་བ་ཆོས་མཆོག་སྟོན་མཛད་པ།",
    "d127:2532": "།རྣལ་གྲོལ་ཡེ་ཤེས་བདག་པོ་སྟོབས་ལ་གནས།",
    "d127:2533": "།ཤིན་ཏུ་ངེས་པའི་ཡེ་ཤེས་མཆོག་གནས་པས།",
    "d127:2534": "།ཕ་རོལ་རྒོལ་བ་དག་གིས་ཟིལ་མི་ནོན།",
    "d127:2535": "།ཆགས་པ་སྤངས་ཤིང་རྣམ་པར་གྲོལ་ལ་རེག །དངོས་པོ་རྣམ་བཤིག་སྲིད་པར་ཆགས་མི་མཛད།",
    "d127:2536": "།ཁྱོད་ལ་སྤྲོས་པ་མཐའ་དག་ཀུན་མི་མངའ།",
    "d127:2537": "།སྲིད་པ་གསུམ་ལ་ཆགས་མེད་ཡེ་ཤེས་འཇུག །སྤྲོས་པ་ཐམས་ཅད་ཀྱིས་ཀྱང་མི་གོས་ཤིང་།",
    "d127:2538": "།ལྟ་བ་སྤྲོས་པ་མཐའ་དག་རབ་ཏུ་སྤངས།",
    "d127:2539": "།ལམ་ཡང་ཤིན་ཏུ་བསྒོམས་ཤིང་གནས་མེད་པ།",
    "d127:2540": "།ཟིལ་གྱིས་མ་ནོན་སུ་དང་མི་འཕྲོད་མེད།",
    "d127:2541": "།ཁྱོད་ནི་ཁམས་གསུམ་དག་ལ་གནས་མེད་དེ།",
    "d127:2542": "།ཆུ་བོ་དང་ནི་མདུད་པ་ཐམས་ཅད་སྤངས།",
    "d127:2543": "།སྲིད་པའི་འཁྲི་ཤིང་འཆིང་བ་མཐའ་དག་བཅད།",
    "d127:2544": "།སྲིད་པ་སྤངས་ཤིང་སྲིད་པར་མཚམས་སྦྱོར་མེད།",
    "d127:2545": "།ཆོས་ཀྱི་རང་བཞིན་དངོས་མེད་རབ་མཁྱེན་ཅིང་།",
    "d127:2546": "།བརྗོད་དུ་མེད་པའི་ཚིག་ཀྱང་ཐུགས་སུ་ཆུད།",
    "d127:2547": "།མུ་སྟེགས་ཕྱིན་ཅི་ལོག་ལ་གནས་པ་དག །མི་མཁས་དེ་བཞིན་སེང་གེས་ཝ་བཞིན་བཤིག །བདེ་བར་གཤེགས་པས་བསྟན་པའི་ཆོས་ཀྱི་གཏེར།",
    "d127:2548": "།གཏེར་མཆོག་དམ་པ་བདག་གིས་དེང་ཐོབ་སྟེ།",
    "d127:2549": "།ངན་འགྲོ་ལོག་པར་ལྟུང་བ་ཐམས་ཅད་སྤངས།",
    "d127:2550": "།འདྲེན་པར་མི་འགྱུར་སྙམ་པའི་ཐེ་ཚོམ་མེད།",
    "d127:2551": "།གསེར་གྱི་ཁ་དོག་མཛེས་ཤིང་འོད་གསལ་བ།",
    "d127:2552": "།ཕྱག་བརྐྱང་དེ་ཡི་མགོ་ལ་རབ་བཞག་ནས།",
    "d127:2553": "།ལྷར་བཅས་འཇིག་རྟེན་དག་ཀྱང་དཔང་བཀོད་དེ། །མི་ཡི་ཁྱུ་མཆོག་བྱང་ཆུབ་དབང་བསྐུར་མཛད།",
    "d127:2554": "།འཛུམ་པ་ལུང་བསྟན་པའི་ལེའུ་སྟེ་བཅོ་ལྔ་པའོ།། །།",
    "d127:2555": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོས་སེམས་ཅན་ཐམས་ཅད་སྲིད་པའི་སྡུག་བསྔལ་ཐམས་ཅད་ལས་ཐར་བར་བྱ་བར་འདོད་པ་དང་། །ཏིང་ངེ་འཛིན་གྱི་དགའ་ཞིང་བདེ་བ་བླ་ན་མེད་པ་འཕགས་པ་འདི་ལ་སེམས་ཅན་རྣམས་རབ་ཏུ་དགོད་པར་འདོད་པས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པ་ཏིང་ངེ་འཛིན་གྱི་རྒྱལ་པོ་འདི་མཉན་པར་བྱ། གཟུང་བར་བྱ། ཀུན་ཆུབ་པར་བྱ། བཅང་བར་བྱ། བཀླག་པར་བྱ། རབ་ཏུ་གདོན་པར་བྱ།",
    "d127:2556": "ལུང་མནོད་པར་བྱ། ཁ་ཏོན་དུ་བྱ། ཉོན་མོངས་པ་མེད་པའི་བསྒོམ་པས་བསྒོམ་པར་བྱ། མང་དུ་བྱ། གཞན་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་པར་བྱའོ།",
    "d127:2557": "།དེ་ཅིའི་ཕྱིར་ཞེ་ན།",
    "d127:2558": "གཞོན་ནུ་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པ་ཏིང་ངེ་འཛིན་གྱི་རྒྱལ་པོ་འདི་ནི་ངན་སོང་ཐམས་ཅད་ལས་འདའ་བར་བྱེད་པ། ནད་ཐམས་ཅད་ལས་རབ་ཏུ་ཐར་བར་བྱེད་པ་ཡིན་ཏེ།",
    "d127:2559": "གཞོན་ནུ་ནམ་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པ་ཏིང་ངེ་འཛིན་གྱི་རྒྱལ་པོ་འདི་ཐོས་ཤིང་བཟུང་སྟེ་བསྒོམས་པར་གྱུར་པ་དེའི་ཚེ། གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་སེམས་ཅན་ཐམས་ཅད་སྲིད་པའི་སྡུག་བསྔལ་ཐམས་ཅད་ལས་ཐར་བར་བྱས་ཤིང་ཏིང་ངེ་འཛིན་གྱི་དགའ་བའི་བདེ་བ་བླ་ན་མེད་པ་འཕགས་པ་ལ་སེམས་ཅན་རྣམས་རབ་ཏུ་འགོད་དེ་ཏིང་ངེ་འཛིན་འདི་ཡང་མྱུར་དུ་འཐོབ་བོ།",
    "d127:2560": "།བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་མྱུར་དུ་མངོན་པར་རྫོགས་པར་འཚང་རྒྱའོ།",
    "d127:2561": "།དེ་ནས་དེའི་ཚེ་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་དོན་འདི་ཉིད་བསྟན་པའི་ཕྱིར་ཚིགས་སུ་བཅད་པའི་དབྱངས་ཀྱིས་སྔོན་བྱུང་བའི་གཏམ་བསྟན་པ་འདི་ཡང་དག་པར་རབ་ཏུ་བཤད་དོ།",
    "d127:2562": "།སྔོན་ཆད་སྤྱོད་པ་སྤྱད་པ་དྲན་པ་ནི།",
    "d127:2563": "།བདེ་གཤེགས་སེང་གེ་རྒྱལ་མཚན་བསྟན་པ་ལ།",
    "d127:2564": "།དགེ་སློང་མཁས་པ་ཆོས་སྨྲ་བྱུང་བ་ཡང་།",
    "d127:2565": "།དེ་ཡི་མིང་ནི་ཚངས་པས་བྱིན་ཞེས་བྱ།",
    "d127:2566": "།ང་ནི་བློ་གྲོས་ཞེས་བྱ་རྒྱལ་པོའི་བུ།",
    "d127:2567": "།ན་བར་གྱུར་ཏེ་མི་བཟད་སྡུག་བསྔལ་ཚོར།",
    "d127:2568": "།དེ་ཚེ་ཚངས་པས་བྱིན་པ་ཆོས་སྨྲ་བ།",
    "d127:2569": "།ང་ཡི་སློབ་དཔོན་དུ་ནི་གྱུར་པ་ཡིན།",
    "d127:2570": "།ང་ནི་སྨན་པ་ལྔ་བརྒྱ་མི་ཉུང་བ།",
    "d127:2571": "།བརྩོན་པའི་ཡིད་ཀྱིས་ནད་དཔྱད་གསོ་བར་བྱེད།",
    "d127:2572": "།ང་ཡི་ནད་ནི་གསོ་བར་མ་ནུས་ནས།",
    "d127:2573": "།ང་ཡི་གཉེན་བཤེས་ཀུན་ཀྱང་སྡུག་བསྔལ་གྱུར།",
    "d127:2574": "།ང་ཡང་ན་བར་དགེ་སློང་དེས་ཐོས་ནས།",
    "d127:2575": "།ནད་དྲི་བར་ནི་ང་ཡི་དྲུང་དུ་འོངས།",
    "d127:2576": "།ཚངས་བྱིན་ང་ལ་བརྩེ་བ་རབ་བསྐྱེད་ནས།",
    "d127:2577": "།ཏིང་འཛིན་མཆོག་འདི་དེ་ཚེ་བཤད་པར་གྱུར།",
    "d127:2578": "།ང་ནི་ཏིང་འཛིན་དམ་པ་འདི་ཐོས་ནས།",
    "d127:2579": "།འཕགས་པའི་དགའ་བ་ཟང་ཟིང་མེད་པ་སྐྱེས།",
    "d127:2580": "།ཆོས་ཀྱི་ངོ་བོ་ཉིད་ཀྱང་རབ་ཤེས་པས།",
    "d127:2581": "།ང་ཡང་དེ་ཡི་དུས་ན་ནད་ལས་སོས། །མར་མེ་མཛད་ནི་སྤྱད་པ་སྤྱོད་པ་ན།",
    "d127:2582": "།དགེ་སློང་ཆོས་སྨྲ་མཁས་པར་གྱུར་པ་ཡིན།",
    "d127:2583": "།ང་ནི་བློ་གྲོས་རྒྱལ་པོའི་བུར་གྱུར་ཏེ། །ཏིང་འཛིན་ཡེ་ཤེས་ཀྱིས་ནི་ནད་ལས་ཐར།",
    "d127:2584": "།དེ་བས་གཞོན་ནུ་ཁྱོད་ཀྱིས་ཕྱི་དུས་ན།",
    "d127:2585": "།ཡོངས་སུ་ཉམས་པ་འདི་དག་རྗེས་དྲན་ཞིང་།",
    "d127:2586": "།བྱིས་པས་ཉེས་པར་བརྗོད་པའི་ཚིག་བཟོད་གྱིས།",
    "d127:2587": "།ཏིང་འཛིན་འདི་ཡང་ཟུང་ལ་ལེགས་པར་ལྷོགས།",
    "d127:2588": "།ཕྱི་མའི་དུས་ལ་དགེ་སློང་མང་པོ་དག །བརྐམ་ཞིང་གཏུམ་ལ་མ་བསྡམས་འབྱུང་བར་འགྱུར།",
    "d127:2589": "།སྡིག་ལ་དགའ་ཞིང་ལྷུང་བཟེད་ཆོས་གོས་ཆགས།",
    "d127:2590": "།ཏིང་འཛིན་འདི་ནི་རབ་ཏུ་སྤོང་བར་འགྱུར།",
    "d127:2591": "།རྒོད་ཅིང་དབང་པོ་གཡེངས་པ་ཕྲག་དོག་ཅན།",
    "d127:2592": "།གྲོང་ལ་ཆགས་ཤིང་རྙེད་པ་འདོད་པ་དག །སྦྱོར་བ་བྱེད་པའི་སྐབས་ལ་རྟག་ཏུ་གནས།",
    "d127:2593": "།ཏིང་འཛིན་འདི་ནི་རབ་ཏུ་སྤོང་བར་འགྱུར།",
    "d127:2594": "།ལག་པ་དང་ནི་རྐང་པ་རྣམ་པར་རྡོབ།",
    "d127:2595": "།རྩེ་འཇོ་རྒོད་ལ་རྟག་པར་རབ་ཏུ་ཞུགས།",
    "d127:2596": "།གཅིག་ལ་གཅིག་ནི་མགུལ་འཁྱུད་ལག་ཀྱང་སྦྲེལ།",
    "d127:2597": "།གྲོང་དུ་སྤྱོད་ལམ་གཞན་དུ་སྒྱུར་བར་བྱེད།",
    "d127:2598": "།མི་རིགས་སྦྱོར་བའི་མཚན་ཉིད་འདི་དག་སྟེ།",
    "d127:2599": "།གཞན་གྱི་བུ་མོ་ལ་ཡང་རྟག་ཏུ་ཆགས། །གཟུགས་ཀྱིས་རྒྱུགས་ཤིང་འདུན་པ་བོར་བ་ཡིན།",
    "d127:2600": "།གྲོང་དང་གྲོང་ཁྱེར་ཡུལ་འཁོར་ཀུན་ཏུ་རྒྱུ།",
    "d127:2601": "།དེ་དག་བཟའ་དང་བཏུང་ལ་རབ་ཏུ་ཞུགས།",
    "d127:2602": "།གླུ་དང་བྲོ་གར་དེ་བཞིན་རོལ་མོ་དང་། །ཉོ་འཚོང་ལྷག་པར་བྱེད་ཅིང་རྟག་ཏུ་བརྩོན།",
    "d127:2603": "།བཏུང་བ་དག་ལ་ཆགས་ཤིང་ངོ་ཚ་བོར།",
    "d127:2604": "།མི་རིགས་བརྩོན་པ་སྤྲིང་ཡིག་སྐུར་བར་བྱེད།",
    "d127:2605": "།ཚུལ་ཁྲིམས་དེ་བཞིན་ལམ་དག་བཏང་ནས་ནི།",
    "d127:2606": "།ཁྱིམ་པ་དག་དང་བསྟེན་ཅིང་ཁྲིམས་དྲལ་ནས།",
    "d127:2607": "།དེ་དག་ཚུལ་ཞིག་ལོག་པར་ཤིན་ཏུ་གནས།",
    "d127:2608": "།ལས་གང་སངས་རྒྱས་ཀྱིས་ནི་རྟག་སྨད་པ། །སྲང་དང་ཚད་ལ་གཡོ་སྒྱུ་བྱེད་པར་ཞུགས།",
    "d127:2609": "།དེ་འདྲའི་སྡིག་པ་ཉོན་མོངས་ལས་བྱས་པས།",
    "d127:2610": "།ལས་ངན་བྱེད་པ་དེ་དག་ངན་སོང་འགྲོ །དུང་དང་གསེར་དང་ནོར་བུ་ནོར་མང་དང་། །ཁྱིམ་དང་གཉེན་བཤེས་རྣམ་སྤངས་རབ་བྱུང་སྟེ།",
    "d127:2611": "།སངས་རྒྱས་བསྟན་པ་འདི་ལ་རབ་བྱུང་ནས།",
    "d127:2612": "།སྡིག་པའི་ལས་རྣམས་ཤིན་ཏུ་སྤྱོད་པར་བྱེད།",
    "d127:2613": "།ནོར་དང་འབྲུ་ལ་སྙིང་པོར་འདུ་ཤེས་ཤིང་།",
    "d127:2614": "།བཞོན་དང་བ་ལང་ཤིང་རྟ་རྣམས་ལ་ཆགས།",
    "d127:2615": "།གང་ལ་བསླབ་པའི་ནན་ཏན་མེད་པ་རྣམས།",
    "d127:2616": "།དེ་དག་གིས་ཀྱང་ཅི་ཕྱིར་མགོ་བོ་བྲེགས།",
    "d127:2617": "།ངས་ནི་སྔོན་ཚེ་སྤྱོད་པ་སྤྱད་པ་ན།",
    "d127:2618": "།བསྐལ་པ་སྟོང་དུ་ཤིན་ཏུ་དཀའ་སྤྱད་དེ།",
    "d127:2619": "།ང་ཡིས་ཏིང་འཛིན་ཞི་བ་འདི་བཙལ་ན།",
    "d127:2620": "།དེ་དག་དེ་ཚེ་འདི་ཐོས་གད་མོས་འདེབས།",
    "d127:2621": "།དེ་དག་ཡུན་རིང་བརྫུན་སྨྲ་ཚངས་མི་སྤྱོད།",
    "d127:2622": "།རྟག་ཏུ་རྙེད་ལ་དགའ་ཞིང་ངན་སོང་གཞོལ།",
    "d127:2623": "།ཚངས་པར་སྤྱོད་པའི་རྒྱལ་མཚན་ཐོགས་ནས་ནི།",
    "d127:2624": "།ཚུལ་ཁྲིམས་འཆལ་པ་དེ་ནི་ཆོས་མིན་སྨྲ།",
    "d127:2625": "།དེ་དག་ཕན་ཚུན་དབྱེ་བའི་ཕྱིར་འཇུག་སྟེ།",
    "d127:2626": "།རིགས་པ་མ་ཡིན་པས་ནི་རྙེད་པ་ཚོལ།",
    "d127:2627": "།གཅིག་ལ་གཅིག་ནི་མི་སྙན་རབ་བརྗོད་དེ།",
    "d127:2628": "།ཤི་འཕོས་ནས་ནི་ངན་སོང་སར་ཡང་འགྲོ།",
    "d127:2629": "།དེ་དག་བརྒྱ་དང་སྟོང་གི་ནང་ན་ཡང་།",
    "d127:2630": "།དེ་ཚེ་བཟོད་པའི་སྟོབས་ལྡན་ཤིན་ཏུ་དཀོན།",
    "d127:2631": "།དེ་ཕྱིར་འཐབ་ལ་བརྩོན་པ་མང་པོ་འབྱུང་།",
    "d127:2632": "།བཟོད་པ་སྤངས་ནས་རབ་ཏུ་སྤྲོས་པ་བྱེད།",
    "d127:2633": "།བྱང་ཆུབ་སེམས་དཔའ་ངེད་ཡིན་ཚིག་ཏུ་སྨྲ།",
    "d127:2634": "།དེ་ཡི་སྒྲ་ཡང་ཕྱོགས་དང་ཕྱོགས་སུ་འགྲོ།",
    "d127:2635": "།མི་བདེན་སྒྲ་ཡི་དྲེགས་པས་དེ་རྒྱགས་ཏེ། །ཚུལ་ཁྲིམས་ཉམས་ལ་བྱང་ཆུབ་ག་ལ་ཡོད།",
    "d127:2636": "།གང་ལ་བསམ་པ་རྣམ་པར་དག་མེད་ཅིང་།",
    "d127:2637": "།ཆོས་འདི་ལ་ཡང་བཟོད་པ་མེད་པ་དང་། །ཆོས་རྣམས་སྤོང་བྱེད་བྱང་ཆུབ་འདི་ཐོབ་པ། །ངས་ནི་མ་ཐོས་ནམ་ཡང་ཡོང་མ་མཐོང་།",
    "d127:2638": "།དེ་དག་འཇིགས་ཤིང་སྐྲག་ནས་ཁྱིམ་སྤངས་ཏེ།",
    "d127:2639": "།རབ་ཏུ་བྱུང་ནས་ཤིན་ཏུ་དམ་དུ་འཛིན།",
    "d127:2640": "།སྐྱེས་བུ་དམ་པའི་ཐེག་པ་སྤང་བྱས་ནས། །བྱེ་བྲག་ལྷག་པར་འདོད་པ་བརླག་པར་འགྱུར།",
    "d127:2641": "།ཤེས་རབ་དམན་ཞིང་ཡོན་ཏན་རྣམ་སྤངས་པ།",
    "d127:2642": "།ཐེག་པ་མཆོག་གི་ཉེས་པ་རྟག་ཏུ་བརྗོད།",
    "d127:2643": "།གང་གི་སྐྱབས་སུ་དེ་དག་རབ་ཞུགས་པ། །དེ་ཉིད་ལ་ཡང་ཉེས་པ་བརྒྱ་དག་བརྗོད།",
    "d127:2644": "།འཚོ་བ་མེད་པ་མང་པོ་རབ་བྱུང་སྟེ།",
    "d127:2645": "།སངས་རྒྱས་བྱང་ཆུབ་རྣམ་པ་ཀུན་མི་འདོད།",
    "d127:2646": "།བྱིས་པ་དེ་དག་བདག་ཏུ་ལྟ་ལ་གནས།",
    "d127:2647": "།སྟོང་པ་ཉིད་ནི་ཐོས་ནས་སྐྲག་པར་འགྱུར།",
    "d127:2648": "།ཕན་ཚུན་དུ་ཡང་རྩོད་པ་བྱས་ནས་ནི།",
    "d127:2649": "།གནོད་སེམས་ཁོང་ཁྲོ་ཐ་བ་རབ་ཏུ་སྐྱེད།",
    "d127:2650": "།ཕན་ཚུན་དུ་ཡང་སྐུར་པ་མངོན་འདེབས་ཤིང་།",
    "d127:2651": "།སྡིག་པ་བྱས་ནས་ཤིན་ཏུ་དགའ་བ་རྙེད།",
    "d127:2652": "།གང་དག་ཚུལ་ཁྲིམས་གནས་ཤིང་ཡོན་ཏན་ལྡན།",
    "d127:2653": "།བྱམས་ལ་གནས་ཤིང་རྟག་ཏུ་བཟོད་རྟོགས་པ། །མཉེན་ཞིང་དེས་ལ་ཤིན་ཏུ་བསྡམས་པ་རྣམས།",
    "d127:2654": "།དེ་དག་དེ་ཚེ་ཡོངས་སུ་བརྙས་པར་འགྱུར།",
    "d127:2655": "།གང་ལ་ཤིན་ཏུ་གཏུམ་སེམས་ལྡན་འབྱུང་དང་། །མི་བཟང་མ་རུངས་ངན་པའི་ལས་བྱེད་པ།",
    "d127:2656": "།ཆོས་མ་ཡིན་པ་སྤྱོད་ཅིང་འཐབ་ལ་དགའ།",
    "d127:2657": "།དེ་དག་དེ་ཡི་དུས་ན་མཆོད་པར་འགྱུར།",
    "d127:2658": "།བསྒོ་བར་བྱ་ཞིང་རབ་ཏུ་གོ་བར་བྱ།",
    "d127:2659": "།གཞོན་ནུ་ང་ལ་དད་པའི་ཕྱིར་འབྲང་ན།",
    "d127:2660": "།བདེ་བར་གཤེགས་པས་བསྟན་པ་འདི་དྲན་ནས།",
    "d127:2661": "།དེ་དག་ལ་ནི་ནམ་ཡང་ཡིད་མི་རྟོན།",
    "d127:2662": "།དེ་དག་འདོད་ཆགས་ཆེ་ཞིང་ཞེ་སྡང་ཆེ།",
    "d127:2663": "།གཏི་མུག་ཆེ་ཞིང་ང་རྒྱལ་དྲེགས་པས་རྒྱགས།",
    "d127:2664": "།ལུས་ཀྱང་མ་དུལ་ངག་ཀྱང་མ་དུལ་ཞིང་།",
    "d127:2665": "།སེམས་ཀྱང་མ་དུལ་ངན་སོང་གཞོལ་བ་ཡིན།",
    "d127:2666": "།ང་ནི་ཡོན་ཏན་དག་གི་བསྔགས་བརྗོད་ན།",
    "d127:2667": "།དགེ་སློང་ཡོན་ཏན་དག་ལ་མི་སྤྱོད་དེ།",
    "d127:2668": "།ཚིག་ཙམ་གྱིས་ནི་བྱང་ཆུབ་ཐོབ་མི་འགྱུར།",
    "d127:2669": "།ནན་ཏན་ལྷུར་བྱེད་བྱང་ཆུབ་རྙེད་མི་དཀའ།",
    "d127:2670": "།སྔོན་བྱུང་བའི་ལེའུ་སྟེ་བཅུ་དྲུག་པའོ།། །།",
    "d127:2671": "དེ་ནས་གཏམ་འདི་མཐར་ཕྱིན་པར་གྱུར་པ་དང་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་དེ་ལྟར་འདུག་བཞིན་དུ་བཅོམ་ལྡན་འདས་ལ་ཡིད་ཀྱིས་ཚིགས་སུ་བཅད་པས་ཞུས་པ།",
    "d127:2672": "རི་ཡི་རྒྱལ་པོ་བྱ་རྒོད་ཕུང་པོ་སྟེ།",
    "d127:2673": "།རྟག་ཏུ་སངས་རྒྱས་གནས་པར་བདེ་གཤེགས་བཞུད།",
    "d127:2674": "།འཇིག་རྟེན་སྒྲོན་མ་དེར་ཡང་གཤེགས་ནས་ནི།",
    "d127:2675": "།ཁྱོད་ལ་བསམ་གྱིས་མི་ཁྱབ་མཆོད་པ་བགྱི།",
    "d127:2676": "།དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པའི་སེམས་ཀྱི་རྟོག་པ་ཐུགས་ཀྱིས་མཁྱེན་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་ཡིད་ཀྱིས་ཚིགས་སུ་བཅད་པས་བཏང་བ། རི་ཡི་རྒྱལ་པོར་རྒྱལ་བ་མངོན་གནས་པར།",
    "d127:2677": "།མ་ཕམ་བདུད་རྣམས་ཕམ་བྱས་ཁྱོད་སོང་ཤིག །དེར་ནི་འགྲོ་བ་ཀུན་གྱི་དོན་ཆེན་ཡང་།",
    "d127:2678": "།བླ་ན་མེད་པ་མྱུར་དུ་གྲུབ་པར་འགྱུར།",
    "d127:2679": "།དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་བཅོམ་ལྡན་འདས་ཀྱིས་ཡིད་ཀྱིས་ཚིགས་སུ་བཅད་པས་བཏང་བ་དང་། བཅོམ་ལྡན་འདས་ལ་ཡིད་ཀྱིས་ཕྱག་འཚལ། བཅོམ་ལྡན་འདས་ལ་ཡིད་ཀྱིས་ལན་གསུམ་བསྐོར་བ་བྱས་ནས་འཁོར་དེ་ནས་བྱུང་སྟེ་སངས་རྒྱས་མུ་མེད་པ་རྒྱ་མཚོའི་བྱེ་མ་སྙེད་ཀྱི་གནས་རིའི་རྒྱལ་པོ་བྱ་རྒོད་ཀྱི་ཕུང་པོ་མཆོད་རྟེན་ཆེན་པོ་གང་ན་ཡོད་པ་དེར་སོང་སྟེ་ཕྱིན་ནས་འདི་ལྟ་སྟེ།",
    "d127:2680": "བཅོམ་ལྡན་འདས་ཀྱིས་ཡོངས་སུ་ལོངས་སྤྱད་པའི་ཕྱིར་དེའི་མོད་ལ་རིའི་རྒྱལ་པོ་བྱ་རྒོད་ཀྱི་ཕུང་པོ་མཉམ་ཞིང་ཡངས་པ་རྒྱ་ཆེ་བ། སྡོང་དུམ་དང་ཚེར་མ་དང་རྡོ་དང་གསེག་མ་དང་གྱོ་མོ་མེད་ཅིང་ཁོ་ར་ཁོར་ཡུག་ཀུན་རིན་པོ་ཆེ་སྣ་བདུན་དུ་བྱིན་གྱིས་བརླབས་ཏེ།",
    "d127:2681": "ས་གཞི་རིན་པོ་ཆེ་ཨན་ད་རྙིལ་འབར་བ་བསམ་གྱིས་མི་ཁྱབ་ལ་དཔེ་མེད་པའི་ལྷའི་རྒྱན་ཐམས་ཅད་དང་རིན་པོ་ཆེས་བརྒྱན་པ། རིན་པོ་ཆེ་རྣམ་པ་སྣ་ཚོགས་གྲངས་མེད་པ་དུ་མའི་བཀོད་པས་རབ་ཏུ་སྤྲས་པ། དགའ་ལྡན་རིས་ཀྱི་ལྷའི་ན་བཟས་ཁྱིམ་གྱི་ཉེ་འཁོར་བརྒྱན་ཅིང་སྤུད་དེ། བདུག་སྤོས་ཀྱི་སྣོད་སྣ་ཚོགས་ནས་ནི་བདུག་པ་འཐུལ་བར་བྱས། ཕྲེང་བ་དང་ལྡ་ལྡིས་ནི་བརྒྱན། མེ་ཏོག་སྣ་ཚོགས་ནི་བཀྲམ།",
    "d127:2682": "ལྷའི་རོལ་མོའི་སྒྲ་དབྱངས་ནི་བསྒྲགས། རྒྱལ་མཚན་དང་བ་དན་དང་ལྷབ་ལྷུབ་བསྒྲེང་བས་ནི་གང་། ཁྱམས་ཀྱི་དཀྱིལ་འཁོར་དུ་ནི་བླ་རེ་བྲེས།",
    "d127:2683": "འཁོར་གྱི་ཁྱམས་ཀྱི་དབུས་སུ་ནི་རིན་པོ་ཆེ་སྣ་བདུན་ལས་བྱས་པའི་ལྷའི་སེང་གེའི་ཁྲི་མངོན་པར་སྤྲུལ་ཏེ་རྒྱུ་སྤུན་ལས་མ་བྱས་པའི་གོས་ནི་བཏིང་། ཀ་ཙ་ལིན་དི་ལྟར་འཇམ་ཞིང་རེག་ན་བདེ་བ་དགའ་ལྡན་རིས་ཀྱི་ལྷའི་ན་བཟས་ནི་གཡོགས།",
    "d127:2684": "སྟེང་དུ་སྙིང་པོ་བེག་ཚེར་ནི་བཏིང་། སྣམ་རྟེན་མཐའ་གཉིས་དམར་པོ་ནི་བཤམས།",
    "d127:2685": "ཆུ་ཞེང་དང་འཕང་དུ་དཔག་ཚད་ཙམ་ཡོད་པ་བཙུགས་ཏེ།",
    "d127:2686": "ཞབས་རྟེན་ནི་ལྷ་དང་མིའི་ལས་འདས་པ། འཛམ་བུའི་ཆུ་བོའི་གསེར་ལས་བྱས་པ།",
    "d127:2687": "མུ་ཏིག་གི་དྲ་བས་གཡོགས་པ། རས་རིན་པོ་ཆེ་བཅོས་བུས་གཡོགས་པ།",
    "d127:2688": "སེང་གེའི་ཁྲི་ལ་བཏགས་པའི་ལྷའི་རིན་པོ་ཆེའི་དྲིལ་བུ་ལས་ནི་སྒྲ་འཇམ་ཞིང་ཡིད་དུ་འོང་བ་གསལ་བར་འབྱུང་།",
    "d127:2689": "ཕྱོགས་ཀུན་དུ་ནི་ནོར་བུ་རིན་པོ་ཆེ་ཆེན་པོས་སྣང་བར་གྱུར།",
    "d127:2690": "།རིན་པོ་ཆེའི་གདུགས་ཆེན་པོ་རྩ་བ་ནི་བཻ་དཱུརྱ་དྲི་མ་མེད་པའི་རིན་པོ་ཆེ་ཆེན་པོ་ལས་བྱས་པར་མངོན་པར་སྤྲུལ་ཏོ།",
    "d127:2691": "།དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་རིའི་རྒྱལ་པོ་བྱ་རྒོད་ཀྱི་ཕུང་པོ་ཁོ་ར་ཁོར་ཡུག་དང་བཅས་པ་ཐམས་ཅད་རིན་པོ་ཆེ་སྣ་ཚོགས་དུ་མའི་བཀོད་པའི་རྒྱན་བསམ་གྱིས་མི་ཁྱབ་པས་བརྒྱན་པ་མངོན་པར་སྤྲུལ་ནས་སྐད་ཅིག་དེ་ཉིད་ལ་ཟླ་འོད་གཞོན་ནུར་གྱུར་པའི་ཁྱིམ་དུ་ཞུགས་པར་གྱུར་ཏོ།",
    "d127:2692": "།ཞུགས་ནས་བཅོམ་ལྡན་འདས་ལ་ཡིད་ཀྱིས་ཕྱག་བྱས་ཏེ། བཅོམ་ལྡན་འདས་ལ་ཡིད་ཀྱིས་ལན་གསུམ་བསྐོར་བ་བྱས་ནས་སྟན་ལ་འདུག་གོ།",
    "d127:2693": "།དེ་ལ་འདི་སྐད་ཅེས་བྱ་སྟེ།",
    "d127:2694": "རི་ཡང་ལྷ་རྫས་ཡངས་ཤིང་རྒྱ་ཆེ་བ།",
    "d127:2695": "།རིན་ཆེན་རྡོ་སྟེངས་བཟང་ཞིང་དགའ་བ་དང་། །བསམ་གྱིས་མི་ཁྱབ་ལྷ་རྫས་ཡིད་ཀྱི་ཁྱམས།",
    "d127:2696": "།དབུས་སུ་རིན་ཆེན་སེང་གེའི་ཁྲི་ཡང་བཙུགས།",
    "d127:2697": "།ལྷ་རྫས་གདུགས་ལས་ཡིད་འོང་སྒྲ་འབྱུང་ཞིང་།",
    "d127:2698": "།ཕྱོགས་སུ་ནོར་བུ་རིན་ཆེན་འོད་ཆེར་འབྱུང་།",
    "d127:2699": "།རྩ་བ་ཡིད་དུ་འཐད་པའི་བཻ་དཱུརྱ།",
    "d127:2700": "།མ་ཕམ་རྒྱལ་བའི་སྲས་པོས་དེ་ལྟར་སྤྲུལ།",
    "d127:2701": "།རི་ཡང་རིན་ཆེན་སྣ་ཚོགས་རྣམ་པར་བཀྲ།",
    "d127:2702": "།རིན་ཆེན་གདན་མཆོག་རྒྱང་གྲགས་ཚད་ཙམ་དུ། །བྱམས་པ་དཔའ་བོས་དེ་དག་རབ་སྤྲུལ་ནས།",
    "d127:2703": "།སྐད་ཅིག་དེ་ཉིད་ལ་ནི་ཁྱིམ་དུ་ཞུགས།",
    "d127:2704": "།དེ་ནས་བཅོམ་ལྡན་འདས་འཁོར་ཆེན་པོ་རྒྱ་མཚོ་ལྟ་བུ་ལ་ཆོས་ཀྱི་གཏམ་ཡང་དག་པར་བསྟན་ཏེ། ཡང་དག་པར་གཟེངས་བསྟོད།",
    "d127:2705": "ཡང་དག་པར་རབ་ཏུ་དགའ་བར་བྱས།",
    "d127:2706": "ཡང་དག་པར་བཙུད་དེ་གདན་ལས་བཞེངས་ནས་གཤེགས་སོ།",
    "d127:2707": "།དེ་ལྟ་བུའི་སངས་རྒྱས་ཀྱི་རྫུ་འཕྲུལ་གྱིས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་ཆུ་དྲོན་གྱི་སྒོར་བྱུང་ནས་རིའི་རྒྱལ་པོ་བྱ་རྒོད་ཀྱི་ཕུང་པོ་གང་ན་ཡོད་པ་དེར་གཤེགས་ཏེ་བྱོན་པ་དང་བྱམས་པས་སྤྲུལ་པའི་ཁྱམས་གང་ན་ཡོད་པ་དེར་གཤེགས་ཏེ་བྱོན་ནས་བྱམས་པས་མངོན་པར་སྤྲུལ་པའི་སེང་གེའི་ཁྲི་ཆེན་པོ་ལ་བཞུགས་ཏེ།",
    "d127:2708": "དགེ་སློང་གི་དགེ་འདུན་གྱིས་ནི་ཡོངས་སུ་བསྐོར་ཅིང་། བྱང་ཆུབ་སེམས་དཔའི་དགེ་འདུན་གྱིས་ནི་མདུན་གྱིས་བལྟས།",
    "d127:2709": "ལྷ་དང་ཀླུ་དང་གནོད་སྦྱིན་དང་དྲི་ཟ་དང་ལྷ་མ་ཡིན་དང་དྲང་སྲོང་དང་ནམ་མཁའ་ལྡིང་དང་མིའམ་ཅི་དང་ལྟོ་འཕྱེ་ཆེན་པོ་དང་མི་དང་མི་མ་ཡིན་པས་ནི་ཕྱག་བྱས་ཏེ་འཁོར་རྒྱ་མཚོ་ལྟ་བུའི་ནང་ན་ཆོས་སྟོན་ཏོ།",
    "d127:2710": "།དེ་ནས་ཟླ་འོད་གཞོན་ནུར་གྱུར་པ་སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་ཐམས་ཅད་ལྷགས་པར་གྱུར་པ་རྣམས་དང་། འཇིག་རྟེན་གྱི་ཁམས་གཞན་དག་ནས་ལྷགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཁྲག་ཁྲིག་མང་པོ་དང་ལྷན་ཅིག་ཏུ་མེ་ཏོག་དང་བདུག་སྤོས་དང་ཕྲེང་བ་དང་བྱུག་པ་ཐོགས་ནས་རོལ་མོ་ནི་བྱེད།",
    "d127:2711": "ཕེག་ནི་རྡོབ། གདུགས་དང་རྒྱལ་མཚན་དང་ལྷའི་བ་དན་ནི་སྒྲེང་།",
    "d127:2712": "ཕྲེང་བ་ཆེན་པོ་དབུལ་བ་ནི་ཐོགས་ནས་བཅོམ་ལྡན་འདས་ལ་མཆོད་པ་བྱ་བའི་ཕྱིར་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ཞི་བའི་སྒོ་ནས་བྱུང་སྟེ།",
    "d127:2713": "བྱ་རྒོད་ཀྱི་ཕུང་པོའི་རི་གང་ན་ཡོད་པ་དང་བཅོམ་ལྡན་འདས་ག་ལ་བ་དེར་དོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་མེ་ཏོག་དང་བདུག་པ་དང་སྤོས་དང་ཕྲེང་བ་དང་བྱུག་པ་དང་ཕྱེ་མ་དང་ན་བཟའ་དང་གདུགས་དང་རྒྱལ་མཚན་དང་བ་དན་དང་སིལ་སྙན་དང་ཕེག་རྡོབ་པས་མཆོད་པ་ཆེན་པོ་བྱས་ཏེ་ཕྱོགས་གཅིག་ཏུ་འཁོད་དོ།",
    "d127:2714": "།གུས་པ་དང་ལྡན་རི་མོ་དང་ལྡན་པར་ཆོས་དྲི་བའི་ཕྱིར་ཕྱོགས་གཅིག་ཏུ་འདུག་པ་དང་ཟླ་འོད་གཞོན་ནུར་གྱུར་པ་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །གལ་ཏེ་ཞུས་ནས་ཞུ་བ་ལུང་བསྟན་པའི་སླད་དུ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་བདག་ལ་སྐབས་ཕྱེ་ན་བདག་ཕྱོགས་འགའ་ཞིག་ཞུའོ།",
    "d127:2715": "།དེ་སྐད་ཅེས་གསོལ་པ་དང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །གཞོན་ནུ་དེ་བཞིན་གཤེགས་པས་རྟག་ཏུ་ཁྱོད་ལ་སྐབས་ཕྱེའི།",
    "d127:2716": "དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཅི་དང་ཅི་འདོད་པ་དྲིས་ཤིག །དེ་སྐད་ཅེས་བཀའ་སྩལ་ཏེ།",
    "d127:2717": "གོ་སྐབས་ཕྱེ་ནས་བཅོམ་ལྡན་འདས་ལ་ཟླ་འོད་གཞོན་ནུར་གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་དུ་དང་ལྡན་ན་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་ཐོབ་པར་འགྱུར།",
    "d127:2718": "དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །གཞོན་ནུ་ཆོས་བཞི་དང་ལྡན་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་འཐོབ་པར་འགྱུར་རོ།",
    "d127:2719": "།བཞི་གང་ཞེ་ན།",
    "d127:2720": "གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དེས་ཤིང་འགྲོགས་ན་བདེ་བ་ཡིན།",
    "d127:2721": "དུལ་ཞིང་དུལ་བའི་ས་ཐོབ་པ་ཡིན་ཏེ། དེ་ཕ་རོལ་གྱིས་གཤེས་སམ། སྤྱོས་པའི་ཚིག་ཉེས་པར་སྨྲ་ཞིང་། ཉེས་པར་རྗོད་པའི་ཚིག་གི་ལམ་བཟོད་ཅིང་མི་མཇེད་པའི་རང་བཞིན་ཅན་ཡིན།",
    "d127:2722": "ལས་ལ་ལྟ་ཞིང་ང་རྒྱལ་བཅོམ་པ་དང་ཆོས་འདོད་པ་ཡིན་ཏེ།",
    "d127:2723": "གཞོན་ནུ་ཆོས་དང་པོ་འདི་དང་ལྡན་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཏིང་ངེ་འཛིན་འདི་ཐོབ་པར་འགྱུར་རོ།",
    "d127:2724": "།གཞན་ཡང་གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཚུལ་ཁྲིམས་དང་ལྡན་པ་ཡིན།",
    "d127:2725": "ཚུལ་ཁྲིམས་ཡོངས་སུ་དག་ཅིང་ཚུལ་ཁྲིམས་མ་ཞིག་པ་དང་ཚུལ་ཁྲིམས་ལ་སྐྱོན་མེད་པ་དང་ཚུལ་ཁྲིམས་འདྲེན་མ་མ་ཡིན་པ་དང་ཚུལ་ཁྲིམས་སྲ་སྲེར་མ་གྱུར་པ་དང་ཚུལ་ཁྲིམས་མ་ཉམས་པ་དང་ཚུལ་ཁྲིམས་མི་གནས་པ་དང་ཚུལ་ཁྲིམས་མ་འབགས་པ་དང་ཚུལ་ཁྲིམས་མི་དམིགས་པ་དང་འཕགས་པས་བསྟོད་པའི་ཚུལ་ཁྲིམས་དང་མཁས་པས་བསྟོད་པའི་ཚུལ་ཁྲིམས་པ་ཡིན་ཏེ།",
    "d127:2726": "གཞོན་ནུ་ཆོས་གཉིས་པོ་འདི་དག་དང་ལྡན་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཏིང་ངེ་འཛིན་འདི་ཐོབ་པར་འགྱུར་རོ།",
    "d127:2727": "།གཞན་ཡང་གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཁམས་གསུམ་ལ་སེམས་སྐྲག་པ་དང་སེམས་དངངས་པ་དང་སེམས་སྐྱོ་བ་དང་དོན་དུ་མི་གཉེར་ཅིང་མངོན་པར་མི་དགའ་བ་དང་མ་ཆགས་མ་ཞེན་པ་དང་ཁམས་གསུམ་ལ་ཡིད་སྐྱོ་བས་ཁམས་གསུམ་ལས་གཞན་དུ་སེམས་ཅན་སྡུག་བསྔལ་བ་རྣམས་ཐར་བར་བྱའོ་ཞེས་བརྩོན་ཞིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་སྒྲུབ་པ་ཡིན་ཏེ།",
    "d127:2728": "གཞོན་ནུ་ཆོས་གསུམ་པོ་འདི་དག་དང་ལྡན་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཏིང་ངེ་འཛིན་འདི་ཐོབ་པར་འགྱུར་རོ།",
    "d127:2729": "།གཞན་ཡང་གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་དད་ཅིང་ཆོས་ཡོངས་སུ་ཚོལ་བས་མི་ངོམས་པ་ཡིན།",
    "d127:2730": "མང་དུ་ཐོས་ཤིང་འཇིགས་པ་མེད་པ་ཡིན།",
    "d127:2731": "ཆོས་འདོད་ཅིང་ཆོས་ལྷུར་བྱེད་པ་ཡིན་ཏེ།",
    "d127:2732": "རྙེད་པ་དང་བཀུར་སྟི་ལྷུར་བྱེད་པ་མ་ཡིན།",
    "d127:2733": "ཤེས་ཀྱི་ཁེ་ལྷུར་བྱེད་པ་མ་ཡིན།",
    "d127:2734": "ཕན་པའི་དངོས་པོ་སྔོན་དུ་འགྲོ་བའི་སེམས་ཀྱིས་ཆོས་ཇི་སྐད་དུ་ཐོས་པ་དང་། ཇི་ལྟར་ཁོང་དུ་ཆུད་པ་གཞན་ལ་རྒྱ་ཆེར་འཆད་ཅིང་རབ་ཏུ་སྟོན་པ་ཡིན་ཏེ།",
    "d127:2735": "ཤེས་ཀྱི་ཁེ་འདོད་པས་ནི་མ་ཡིན་གྱི་ཅི་ནས་སེམས་ཅན་འདི་རྣམས་ཆོས་འདི་དག་ཐོས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་སྙམ་པ་སྟེ། གཞོན་ནུ་ཆོས་བཞི་པོ་འདི་དག་དང་ལྡན་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཏིང་ངེ་འཛིན་འདི་ཐོབ་པར་འགྱུར་རོ།",
    "d127:2736": "།གཞོན་ནུ་ཆོས་བཞི་པོ་འདི་དག་དང་ལྡན་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་ཐོབ་པར་འགྱུར་ཏེ། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ།",
    "d127:2737": "།གཞོན་ནུ་རྣམ་གྲངས་འདིས་ཏིང་ངེ་འཛིན་འདི་འདི་ལྟར་སངས་རྒྱས་མང་པོས་བཤད་པ་སངས་རྒྱས་མང་པོས་བསྔགས་པ་སངས་རྒྱས་མང་པོས་ཡང་དག་པར་རབ་ཏུ་བསྟན་པ། སངས་རྒྱས་མང་པོས་རབ་ཏུ་བསྟོད་པ་ཡིན་ཏེ།",
    "d127:2738": "གཞོན་ནུ་སངས་རྒྱས་བཅོམ་ལྡན་འདས་མང་པོའི་དྲུང་དུ་ང་རབ་ཏུ་བྱུང་ནས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་རྒྱ་ཆེར་མཉན་ཏེ་བཟུང་ངོ་།",
    "d127:2739": "།དྲིས་ཤིང་བཅངས་སོ། །བཀླགས་སོ། །བཏོན་ཏོ། །ཉོན་མོངས་པ་མེད་པའི་བསྒོམ་པས་བསྒོམས་ཤིང་མང་དུ་བྱས་སོ། །གཞན་ལ་རྒྱ་ཆེར་ཡང་དག་པར་རབ་ཏུ་བསྟན་ཏོ།",
    "d127:2740": "།དེ་ནས་བཅོམ་ལྡན་འདས་ཀྱིས་སངས་རྒྱས་མང་པོ་ངེས་པར་བརྗོད་པའི་ཏིང་ངེ་འཛིན་གྱི་སྒོ་སྔོན་བྱུང་བའི་གཏམ་བསྟན་པ་འདི་དེའི་ཚེ་ཟླ་འོད་གཞོན་ནུར་གྱུར་པ་ལ་ཚིགས་སུ་བཅད་པའི་དབྱངས་ཀྱིས་རྒྱ་ཆེར་ཡང་དག་པར་རབ་ཏུ་བསྟན་པ།",
    "d127:2741": "དྲན་པ་བསྐལ་པ་གཞལ་མེད་དཔག་ཡས་ན།",
    "d127:2742": "།རྒྱལ་བ་དབྱངས་ཀྱི་ཡན་ལག་སྒྲ་བྱུང་སྟེ།",
    "d127:2743": "།བདེ་གཤེགས་དབྱངས་ཀྱི་ཡན་ལག་སྒྲ་དེ་ཡི།",
    "d127:2744": "།ཚེ་ཚད་ལོ་ཡང་བརྒྱ་ཕྲག་དྲུག་ཅུར་གྱུར།",
    "d127:2745": "།དེ་ཡི་ཕ་རོལ་སངས་རྒྱས་གཞན་བྱུང་བ།",
    "d127:2746": "།མི་མཆོག་མཚན་ནི་ཡེ་ཤེས་དབང་ཕྱུག་སྟེ།",
    "d127:2747": "།རྐང་གཉིས་གཙོ་བོ་ཡེ་ཤེས་དབང་ཕྱུག་གི།",
    "d127:2748": "།ཚེ་ཚད་ལོ་གྲངས་སྟོང་ཕྲག་བཅུ་གཉིས་སོ།",
    "d127:2749": "།ཡེ་ཤེས་དབང་ཕྱུག་ཕ་རོལ་སངས་རྒྱས་ནི།",
    "d127:2750": "།གཟི་བརྗིད་དབང་ཕྱུག་ཅེས་བྱ་རྒྱལ་བ་བྱུང་།",
    "d127:2751": "།རྐང་གཉིས་གཙོ་བོ་གཟི་བརྗིད་དབང་ཕྱུག་གི།",
    "d127:2752": "།ཚེ་ཚད་ལོ་ནི་སྟོང་ཕྲག་དྲུག་ཅུ་བདུན།",
    "d127:2753": "།གཟི་བརྗིད་དབང་ཕྱུག་ཕ་རོལ་སངས་རྒྱས་ནི།",
    "d127:2754": "།བློ་གྲོས་དབང་ཕྱུག་ཅེས་བྱ་རྒྱལ་བ་བྱུང་།",
    "d127:2755": "།རྐང་གཉིས་གཙོ་བོ་བློ་གྲོས་དབང་ཕྱུག་གི།",
    "d127:2756": "།ཚེ་ཡི་ཚད་ནི་ལོ་གྲངས་བྱེ་བར་ཚང་།",
    "d127:2757": "།བློ་གྲོས་དབང་ཕྱུག་ཕ་རོལ་སངས་རྒྱས་ནི།",
    "d127:2758": "།ཚངས་པའི་དབང་ཕྱུག་ཅེས་བྱ་རྒྱལ་བ་བྱུང་།",
    "d127:2759": "།རྐང་གཉིས་གཙོ་བོ་ཚངས་པའི་དབང་ཕྱུག་གི།",
    "d127:2760": "།ཚེ་ཡི་ཚད་ནི་ལོ་ཁྲི་བཞི་སྟོང་གྱུར།",
    "d127:2761": "།ཚངས་པའི་དབང་ཕྱུག་ཕ་རོལ་སངས་རྒྱས་ནི།",
    "d127:2762": "།མི་ཡི་དབང་ཕྱུག་ཅེས་བྱ་རྒྱལ་བ་བྱུང་།",
    "d127:2763": "།རྐང་གཉིས་གཙོ་བོ་མི་ཡི་དབང་ཕྱུག་གི།",
    "d127:2764": "།ཚེ་ཚད་ལོ་གྲངས་བདུན་ཁྲི་དྲུག་སྟོང་གྱུར།",
    "d127:2765": "།མི་ཡི་དབང་ཕྱུག་ཕ་རོལ་སངས་རྒྱས་ནི།",
    "d127:2766": "།ཚངས་པའི་ཞལ་ཞེས་བྱ་བ་རྒྱལ་བ་བྱུང་།",
    "d127:2767": "།རྐང་གཉིས་གཙོ་བོ་ཚངས་པའི་ཞལ་དེ་ཡི།",
    "d127:2768": "།ཚེ་ཡི་ཚད་ནི་ཉིན་ཞག་བདུན་དུ་གྱུར། །ཚངས་པའི་ཞལ་གྱི་ཕ་རོལ་སངས་རྒྱས་ནི།",
    "d127:2769": "།ཚོགས་ཀྱི་དབང་ཕྱུག་ཅེས་བྱ་རྒྱལ་བ་བྱུང་།",
    "d127:2770": "།རྐང་གཉིས་གཙོ་བོ་ཚོགས་ཀྱི་དབང་ཕྱུག་གི།",
    "d127:2771": "།ཚེ་ཡི་ཚད་ནི་ལོ་གྲངས་བྱེ་བར་ཚང་།",
    "d127:2772": "།ཚོགས་ཀྱི་དབང་ཕྱུག་ཕ་རོལ་སངས་རྒྱས་ནི།",
    "d127:2773": "།དབྱངས་ཀྱི་དབང་ཕྱུག་ཅེས་བྱ་རྒྱལ་བ་བྱུང་།",
    "d127:2774": "།རྐང་གཉིས་གཙོ་བོ་དབྱངས་ཀྱི་དབང་ཕྱུག་གི།",
    "d127:2775": "།ཚེ་ཚད་ལོ་གྲངས་བྱེ་བ་ཕྲག་དགུར་ཚང་།",
    "d127:2776": "།དབྱངས་ཀྱི་དབང་ཕྱུག་ཕ་རོལ་སངས་རྒྱས་ནི།",
    "d127:2777": "།དབྱངས་ཀྱི་ཞལ་ཞེས་བྱ་བ་རྒྱལ་བ་བྱུང་།",
    "d127:2778": "།རྐང་གཉིས་གཙོ་བོ་དབྱངས་ཀྱི་ཞལ་གྱི་ཡང་།",
    "d127:2779": "།ཚེ་ཚད་ལོ་གྲངས་བྱེ་བ་ཕྲག་བཅུར་ཚང་།",
    "d127:2780": "།དབྱངས་ཀྱི་ཞལ་གྱི་ཕ་རོལ་སངས་རྒྱས་ནི།",
    "d127:2781": "།ཟླ་བའི་ཞལ་ཞེས་བྱ་བ་རྒྱལ་བ་བྱུང་།",
    "d127:2782": "།རྐང་གཉིས་གཙོ་བོ་ཟླ་བའི་ཞལ་གྱི་ནི།",
    "d127:2783": "།ཚེ་ཡི་ཚད་ཀྱང་ཉིན་ཞག་གཅིག་ཏུ་གྱུར།",
    "d127:2784": "།ཟླ་བའི་ཞལ་གྱི་ཕ་རོལ་སངས་རྒྱས་ནི།",
    "d127:2785": "།ཉི་མའི་ཞལ་ཞེས་བྱ་བ་རྒྱལ་བ་བྱུང་།",
    "d127:2786": "།རྐང་གཉིས་གཙོ་བོ་ཉི་མའི་ཞལ་གྱི་ཡང་།",
    "d127:2787": "།ཚེ་ཚད་ལོ་ནི་སྟོང་ཕྲག་བཅྭ་བརྒྱད་དོ།",
    "d127:2788": "།ཉི་མའི་ཞལ་གྱི་ཕ་རོལ་སངས་རྒྱས་ནི།",
    "d127:2789": "།ཚངས་པའི་ཞལ་ཞེས་བྱ་བའི་རྒྱལ་བ་བྱུང་།",
    "d127:2790": "།རྐང་གཉིས་གཙོ་བོ་ཚངས་པའི་ཞལ་གྱི་ཡང་།",
    "d127:2791": "།ཚེ་ཚད་ལོ་ནི་སྟོང་ཕྲག་ཉི་ཤུའོ།",
    "d127:2792": "།ཚངས་པའི་ཞལ་གྱི་ཕ་རོལ་སངས་རྒྱས་ནི།",
    "d127:2793": "།ཚངས་པའི་སྙན་པ་ཞེས་བྱ་རྒྱལ་བ་བྱུང་།",
    "d127:2794": "།རྐང་གཉིས་གཙོ་བོ་ཚངས་པའི་སྙན་པ་ཡི།",
    "d127:2795": "།ཚེ་ཚད་ལོ་གྲངས་སྟོང་ཕྲག་བཅྭ་བརྒྱད་གྱུར།",
    "d127:2796": "།བསྐལ་པ་གཅིག་ལ་སངས་རྒྱས་འདི་དག་དང་། །འཇིག་རྟེན་རྣམ་པར་འདྲེན་པ་ཉིས་བརྒྱ་བྱུང་། །ཟིལ་གྱིས་མ་ནོན་དེ་བཞིན་གཤེགས་པ་ཡི།",
    "d127:2797": "།མཚན་རྣམས་འདིར་ཡང་བརྗོད་ཀྱིས་མཉན་པར་གྱིས།",
    "d127:2798": "།མཐའ་ཡས་དབྱངས་དང་རྣམ་པར་གྲགས་པའི་དབྱངས།",
    "d127:2799": "།རྣམ་པར་བསྒྲགས་པའི་གཟི་བརྗིད་རྣམ་གྲགས་སྒྲ།",
    "d127:2800": "།སྒྲ་སྐད་རྣམ་གྲགས་སྒྲ་དབྱངས་མཆོད་པ་དང་། །དབྱངས་ཀྱི་ཡན་ལག་དཔའ་དང་དབྱངས་དག་དང་། །ཡེ་ཤེས་སྟོབས་དང་ཡེ་ཤེས་བྱེ་བྲག་འགྲོ།",
    "d127:2801": "།ཟིལ་གྱིས་མ་ནོན་ཡེ་ཤེས་ཡང་དག་འཕགས།",
    "d127:2802": "།ཡེ་ཤེས་འོད་འཕྲོ་ཡེ་ཤེས་མངོན་པར་འཕགས།",
    "d127:2803": "།ཡེ་ཤེས་རྣམ་གྲགས་དེ་བཞིན་ཡེ་ཤེས་དཔའ།",
    "d127:2804": "།ཚངས་པའི་སྟོབས་དང་ཚངས་ནོར་ཚངས་པའི་མཆོག །ཚངས་པའི་ལྷར་བཅས་དེ་བཞིན་ཚངས་པའི་དབྱངས།",
    "d127:2805": "།ཚངས་པའི་དབང་ཕྱུག་ཚངས་པའི་མི་དབང་སྤྱན།",
    "d127:2806": "།ཚངས་པའི་སྒྲ་དབྱངས་ཡན་ལག་ཚངས་པས་བྱིན།",
    "d127:2807": "།གཟི་བརྗིད་སྟོབས་དང་གཟི་ལྡན་གཟི་བརྗིད་མཆོག །གཟི་བརྗིད་དབང་ཕྱུག་གཟི་བརྗིད་མངོན་པར་འཕགས།",
    "d127:2808": "།གཟི་བརྗིད་ཁྱབ་དང་གཟི་བརྗིད་ཤིན་ཏུ་ངེས།",
    "d127:2809": "།གཟི་བརྗིད་སྒྲ་དབྱངས་ཤིན་ཏུ་རྣམ་གྲགས་གཟི།",
    "d127:2810": "།འཇིགས་བཙན་སྟོབས་དང་འཇིགས་བཙན་བློ་གྲོས་དང་། །ཤིན་ཏུ་འཇིགས་བཙན་འཇིགས་ཞལ་འཇིགས་བཙན་འཕགས།",
    "d127:2811": "།འཇིགས་བཙན་འོད་འཕྲོ་འཇིགས་མཆོག་འཇིགས་པའི་དབྱངས།",
    "d127:2812": "།འཇིག་རྟེན་རྣམ་འདྲེན་རྒྱལ་བ་འདི་དག་བྱུང་།",
    "d127:2813": "།སྒྲ་དབྱངས་ཟབ་མོ་དང་ནི་དཔལ་འཛིན་དང་། །རྣམ་དག་སྒྲ་ཡི་དབང་ཕྱུག་ཚངས་པའི་དབྱངས།",
    "d127:2814": "།མཐའ་ཡས་དབྱངས་དང་ཤིན་ཏུ་རྣམ་གྲོལ་དབྱངས།",
    "d127:2815": "།བདུད་ཀྱི་སྟོབས་དང་བདུད་རྣམས་སྐྲག་བྱེད་དང་། །སྤྱན་བཟངས་དང་ནི་ཞལ་གཙང་སྤྱན་དག་དང་། །རྣམ་པར་དག་པའི་སྤྱན་དང་མཐའ་ཡས་སྤྱན།",
    "d127:2816": "།ཀུན་ནས་སྤྱན་དང་རྣམ་པར་གྲགས་པའི་སྤྱན།",
    "d127:2817": "།སྤྱན་གྱིས་ཟིལ་གྱིས་གནོན་དང་མ་སྨད་སྤྱན།",
    "d127:2818": "།དུལ་མཆོག་དུལ་དང་ཤིན་ཏུ་དུལ་བའི་སེམས།",
    "d127:2819": "།དུལ་རབ་ཞི་བའི་དབང་པོ་ཞི་བའི་ཡིད།",
    "d127:2820": "།ཞི་བའི་བླ་མ་ཞི་དཔལ་རབ་ཏུ་ཞི།",
    "d127:2821": "།ཞི་བའི་ཕ་རོལ་ཕྱིན་དང་ཞི་བར་དཔའ།",
    "d127:2822": "།བླ་མར་གནས་པ་ཞི་བ་དུལ་བར་སེམས།",
    "d127:2823": "།ཤིན་ཏུ་དུལ་དང་ཞི་དབང་ཞི་བའི་ཡིད།",
    "d127:2824": "།ཞི་བའི་བླ་མ་ཞི་བའི་དཔལ་འབར་བ།",
    "d127:2825": "།ཞི་བ་རབ་ཞི་དབང་ཕྱུག་ཞི་བར་དཔའ།",
    "d127:2826": "།ཚོགས་དབང་ཚོགས་གཙོ་ཚོགས་ཀྱི་དབང་ཕྱུག་དང་། །ཚོགས་རྣམས་ཟིལ་གནོན་ཚོགས་བཟང་ཡེ་ཤེས་གཙང་།",
    "d127:2827": "།ཚོགས་ཀྱི་དབང་ཆེན་ཚོགས་དབང་དཔའ་བོ་དང་། །གཞན་ཡང་ཚོགས་བཟང་རབ་ཏུ་རྣམ་པར་འབྱེད།",
    "d127:2828": "།ཆོས་ཀྱི་རྒྱལ་མཚན་དེ་བཞིན་ཆོས་ཀྱི་ཏོག །ཆོས་ཀྱི་བླ་མ་ཆོས་ཀྱི་རང་བཞིན་འཕགས།",
    "d127:2829": "།ཆོས་ཀྱི་སྟོབས་ལྡན་ཆོས་བཟང་དཔའ་བོ་དང་། །རང་བཞིན་ཆོས་ཀྱི་བླ་མ་ངེས་པ་བྱུང་།",
    "d127:2830": "།རང་བཞིན་ཆོས་ཀྱི་བླ་མ་ངེས་པར་ནི།",
    "d127:2831": "།མཚན་གཅིག་པ་ཡང་བྱེ་ཕྲག་བརྒྱད་ཅུ་སྟེ།",
    "d127:2832": "།བསྐལ་པ་གཉིས་ལ་འདྲེན་པ་འདི་དག་བྱུང་།",
    "d127:2833": "།བྱང་ཆུབ་ཕྱིར་ནི་འདི་དག་ངས་མཆོད་དེ། །རང་བཞིན་ཆོས་ཀྱི་བླ་མ་ངེས་པ་ཡི།",
    "d127:2834": "།རྒྱལ་བའི་མཚན་རྣམས་གང་དག་ཉན་བྱེད་ཅིང་།",
    "d127:2835": "།ཐོས་ནས་རྣམ་པར་གྲགས་པའི་མཚན་འཛིན་ན།",
    "d127:2836": "།དེ་དག་མྱུར་དུ་ཏིང་འཛིན་འདི་ཐོབ་འགྱུར།། །།འཕགས་པ་ཏིང་ངེ་འཛིན་གྱི་རྒྱལ་པོའི་མདོ། །བམ་པོ་དྲུག་པ།",
    "d127:2837": "དེ་ནས་བཅོམ་ལྡན་འདས་ཀྱིས་སངས་རྒྱས་མང་པོའི་ཏིང་ངེ་འཛིན་གྱི་སྒོ་སྔོན་བྱུང་བའི་ལེའུ་འདི་ཟླ་འོད་གཞོན་ནུར་གྱུར་པ་ལ་རྒྱ་ཆེར་རྒྱས་པར་རབ་ཏུ་བསྟན་ཏོ། །སངས་རྒྱས་འདི་དག་གི་ཡང་ཕ་རོལ་ན།",
    "d127:2838": "།བསྐལ་པ་བསམ་ཡས་དཔག་ཏུ་མེད་པའི་ཚེ།",
    "d127:2839": "།ལྷ་མིས་མཆོད་པ་སངས་རྒྱས་གཞན་ཞིག་བྱུང་། །དེ་ཡི་མཚན་ནི་མི་དབང་དབྱངས་ཞེས་བྱ།",
    "d127:2840": "།དེ་བཞིན་གཤེགས་པ་མི་དབང་དབྱངས་ཀྱི་ནི།",
    "d127:2841": "།ཚེ་ཚད་ལོ་གྲངས་བདུན་ཁྲི་དྲུག་སྟོང་སྟེ།",
    "d127:2842": "།ཉན་ཐོས་དག་ནི་བྱེ་བ་བརྒྱ་ཕྲག་གསུམ།",
    "d127:2843": "།དེ་ཡི་འདུས་པ་དང་པོར་གྱུར་པ་ཡིན།",
    "d127:2844": "།མངོན་ཤེས་དྲུག་ལྡན་གསུམ་རིག་དབང་པོ་ཐུལ།",
    "d127:2845": "།མཐུ་ཡང་ཆེ་ཞིང་རྫུ་འཕྲུལ་ཆེན་པོ་སྟེ།",
    "d127:2846": "།ཟག་པ་ཟད་པ་ཐ་མའི་ལུས་འཛིན་པ།",
    "d127:2847": "།འོད་མཛད་ཀྱི་ནི་དགེ་འདུན་དེ་ཚེ་བྱུང་།",
    "d127:2848": "།བྱེ་བ་ཁྲག་ཁྲིག་སྟོང་ཕྲག་བརྒྱད་ཅུ་ཡི། །བྱང་ཆུབ་སེམས་དཔའ་རྣམས་ཀྱི་ཚོགས་བྱུང་སྟེ།",
    "d127:2849": "།བློ་གྲོས་ཟབ་ཅིང་གྲགས་པ་ཤིན་ཏུ་ཆེ།",
    "d127:2850": "།མཐུ་ཡང་ཆེ་ཞིང་རྫུ་འཕྲུལ་ཆེ་བར་གྱུར།",
    "d127:2851": "།མངོན་པར་ཤེས་པ་ཐོབ་ཅིང་སྤོབས་པར་ལྡན།",
    "d127:2852": "།སྟོང་པ་ཐམས་ཅད་རྟོགས་པར་ཁོང་དུ་ཆུད།",
    "d127:2853": "།ཞིང་ནི་བྱེ་བར་དེ་ལས་ལྷག་པར་ཡང་།",
    "d127:2854": "།གང་གཱའི་བྱེ་མ་སྙེད་དུ་འཕྲུལ་གྱིས་འགྲོ །རྐང་གཉིས་གཙོ་ལ་དྲི་བ་དྲིས་ནས་ནི།",
    "d127:2855": "།ཕྱིར་ཡང་རྒྱལ་བ་དེ་ཡི་དྲུང་དུ་འོང་།",
    "d127:2856": "།མདོ་སྡེ་སྒྲུབ་པའི་ངེས་པའི་ཚིག་ལ་མཁས།",
    "d127:2857": "།སྣང་བར་གྱུར་པ་ས་ཡི་སྟེང་ན་རྒྱུ།",
    "d127:2858": "།སེམས་ཅན་དོན་ཕྱིར་སྤྱད་པ་རྣམ་སྤྱོད་དེ།",
    "d127:2859": "།བདེ་བར་གཤེགས་པའི་སྲས་པོ་མཐུ་ཆེན་ནི།",
    "d127:2860": "།འདོད་པའི་རྐྱེན་གྱིས་སྡིག་པ་མི་བྱེད་དེ།",
    "d127:2861": "།དེ་དག་ལ་ནི་ལྷ་ཡང་སྨོན་པ་སྐྱེད།",
    "d127:2862": "།སྲིད་པའི་འགྲོ་བར་མི་གནས་དོན་མི་གཉེར།",
    "d127:2863": "།མཉམ་གཞག་བསམ་གཏན་གནས་པའི་སྤྱོད་ཡུལ་ཅན།",
    "d127:2864": "།རྣམ་པར་ངེས་པའི་དོན་ལྡན་འཇིགས་མེད་པ།",
    "d127:2865": "།དྲི་མ་མེད་པར་རྟག་ཏུ་ཚངས་པར་སྤྱོད།",
    "d127:2866": "།ཚིག་ཀྱང་རྒྱུན་མི་འཆད་ཅིང་སྤོབས་པར་ལྡན།",
    "d127:2867": "།ངེས་ཚིག་བསྟན་པའི་ཚིག་གི་དོན་ལ་མཁས།",
    "d127:2868": "།སངས་རྒྱས་སྲས་པོ་ཀུན་ཏུ་ཡང་དག་སྟོན།",
    "d127:2869": "།དགེ་བའི་ལས་རྣམས་ཀྱིས་ཀྱང་ཡོངས་སུ་བཟུང་།",
    "d127:2870": "།བསྐལ་པ་མཐའ་ཡས་པར་ནི་སྤྱོད་པས་འཕགས།",
    "d127:2871": "།འདྲེན་པ་དག་གིས་རྟག་ཏུ་བསྟོད་ཅིང་བསྔགས།",
    "d127:2872": "།རྣམ་པར་ཐར་དང་དོན་ཚིག་ཡང་དག་སྟོན།",
    "d127:2873": "།ཚུལ་ཁྲིམས་ཤིན་ཏུ་དག་ཅིང་ཉོན་མོངས་མེད།",
    "d127:2874": "།ཆུ་ཡིས་པད་མ་བཞིན་དུ་མི་ཆགས་ཏེ།",
    "d127:2875": "།ཁམས་གསུམ་ལས་ནི་རྣམ་གྲོལ་བག་ཡོད་པ།",
    "d127:2876": "།འཇིག་རྟེན་ཆོས་བརྒྱད་དག་གིས་མི་གོས་ཤིང་།",
    "d127:2877": "།ལུས་ཀྱང་རྣམ་དག་ལས་ཀྱང་ཡོངས་སུ་དག །འདོད་པ་ཉུང་ཞིང་ཆོག་ཤེས་མཐུ་ཡང་ཆེ།",
    "d127:2878": "།ཆགས་པ་མེད་ཅིང་སངས་རྒྱས་ཡོན་ཏན་གནས།",
    "d127:2879": "།སེམས་ཅན་ཀུན་གྱི་རྟེན་དང་དཔུང་གཉེན་ཏེ།",
    "d127:2880": "།ཚིག་ཙམ་མ་ཡིན་ནན་ཏན་སྙིང་པོར་བྱེད།",
    "d127:2881": "།གང་ལ་གནས་པ་དེ་ཉིད་གཞན་ལ་སྟོན།",
    "d127:2882": "།སངས་རྒྱས་ཐམས་ཅད་ཀྱིས་ཀྱང་ཡོངས་སུ་བཟུང་།",
    "d127:2883": "།རྒྱལ་བ་རྣམས་ཀྱི་མཛོད་འཛིན་ཐུགས་བརྟན་པ།",
    "d127:2884": "།ཁམས་གསུམ་ཐམས་ཅད་ལ་ཡང་སྐྲག་པའི་ཡིད།",
    "d127:2885": "།རབ་ཏུ་སེམས་ཞི་རྟག་ཏུ་དགོན་པར་སྤྱད།",
    "d127:2886": "།འཇིག་རྟེན་འདྲེན་པ་རྣམས་ཀྱིས་བྱིན་བརླབས་པས།",
    "d127:2887": "།མདོ་སྡེ་བྱེ་བ་ཕྲག་སྟོང་འཆད་པར་བྱེད།",
    "d127:2888": "།འཆད་པ་དེ་ཡང་སངས་རྒྱས་རྣམས་ཀྱིས་བསྔགས།",
    "d127:2889": "།འཇིག་རྟེན་དག་གི་ཚིག་ཀུན་རྣམ་སྤངས་ཏེ།",
    "d127:2890": "།སྟོང་པ་ཉིད་ལ་མོས་ཤིང་དོན་དམ་སྟོན།",
    "d127:2891": "།བསྔགས་པ་མཐའ་ཡས་ཡོན་ཏན་རྒྱ་མཚོ་བཞིན། །མང་དུ་ཐོས་ཤིང་མཁས་པ་ཤེས་རབ་ལྡན།",
    "d127:2892": "།གཞོན་ནུ་བསྐལ་པ་བྱེ་བ་མང་པོར་ནི། །རྒྱུན་ཆད་མེད་པར་བསྔགས་པ་རབ་བརྗོད་ཀྱང་།",
    "d127:2893": "།དེ་ནི་ཅུང་ཟད་ཙམ་ཞིག་བརྗོད་པར་འགྱུར།",
    "d127:2894": "།རྒྱ་མཚོ་ལས་ནི་ཆུ་ཐིགས་གཅིག་པོ་བཞིན།",
    "d127:2895": "།དེ་ཚེ་མི་ཡི་དབང་པོའི་དབྱངས་དེ་ནི།",
    "d127:2896": "།ཏིང་འཛིན་ཞི་བ་མཐོང་དཀའ་འདི་སྟོན་ཏེ།",
    "d127:2897": "།སྟོང་གསུམ་ཆེན་པོའི་འཇིག་རྟེན་ཁམས་འདི་ཡང་།",
    "d127:2898": "།ལྷ་དང་ཀླུ་རྣམས་ཀྱིས་ནི་གང་བར་གྱུར།",
    "d127:2899": "།དེ་ཡིས་ཏིང་འཛིན་ཞི་བ་འདི་བཤད་ཚེ།",
    "d127:2900": "།ས་ཡང་རྣམ་པ་དྲུག་ཏུ་རབ་ཏུ་གཡོས།",
    "d127:2901": "།ལྷ་དང་མི་རྣམས་གང་གཱའི་བྱེ་མ་སྙེད།",
    "d127:2902": "།སངས་རྒྱས་ཡེ་ཤེས་ལ་ནི་མི་ལྡོག་གནས།",
    "d127:2903": "།དེར་ཡང་མི་དབང་རྒྱལ་པོ་བྱུང་བ་ནི།",
    "d127:2904": "།དཔལ་གྱི་སྟོབས་ཞེས་བྱ་བ་མཐུ་ཆེ་བ།",
    "d127:2905": "།དེ་ལ་བུ་ཡང་བརྒྱ་ཕྲག་ལྔ་ཡོད་དེ།",
    "d127:2906": "།བྱད་བཞིན་བཟང་ཞིང་མཛེས་ལ་བལྟ་ན་སྡུག །རྒྱལ་པོ་དེ་ཡི་བཙུན་མོའི་འཁོར་ཀྱང་ནི།",
    "d127:2907": "།བུད་མེད་བྱེ་བ་བརྒྱ་ཕྲག་བརྒྱད་ཅུ་ཡོད།",
    "d127:2908": "།ས་བདག་རྒྱལ་པོ་དེ་ཡི་བུ་མོ་ཡང་།",
    "d127:2909": "།བྱེ་བ་སྟོང་ཕྲག་བཅུ་བཞིར་ཚང་བ་བྱུང་། །དེ་ཡང་སྟོན་ཟླ་ཐ་ཆུངས་ཉ་བ་ལ།",
    "d127:2910": "།ཡན་ལག་བརྒྱད་ལྡན་གསོ་སྦྱོང་བཟུང་ནས་ནི།",
    "d127:2911": "།བྱེ་བ་ཁྲག་ཁྲིག་བརྒྱད་ཅུ་ལྷན་ཅིག་ཏུ།",
    "d127:2912": "།འཇིག་རྟེན་གཙོ་བོའི་དྲུང་དུ་ཉེ་བར་འོངས།",
    "d127:2913": "།རྐང་གཉིས་གཙོ་བོའི་ཞབས་ལ་ཕྱག་འཚལ་ཏེ།",
    "d127:2914": "།རྒྱལ་བ་དེ་ཡི་སྤྱན་སྔར་རྒྱལ་པོ་འདུག །རྒྱལ་པོ་དེ་ཡི་ལྷག་པའི་བསམ་མཁྱེན་ནས།",
    "d127:2915": "།ཏིང་འཛིན་འདི་ནི་རྐང་གཉིས་དབང་པོས་བཤད།",
    "d127:2916": "།ཏིང་འཛིན་འདི་ནི་རྒྱལ་པོ་དེས་ཐོས་ནས།",
    "d127:2917": "།རྒྱལ་སྲིད་མཆིལ་མ་བཞིན་དུ་ཀུན་སྤངས་ཏེ།",
    "d127:2918": "།གཉེན་དང་རྩ་ལག་སྡུག་པ་ཡོངས་བཏང་ནས།",
    "d127:2919": "།རྒྱལ་བ་དེ་ཡི་དྲུང་དུ་རབ་ཏུ་བྱུང་།",
    "d127:2920": "།བུ་ཡང་བརྒྱ་ཕྲག་ལྔ་དག་རབ་བྱུང་སྟེ།",
    "d127:2921": "།དེ་བཞིན་བཙུན་མོའི་འཁོར་དང་སྲས་མོ་དང་། །གཉེན་བཤེས་རྩ་ལག་མང་པོ་གཞན་དག་ཀྱང་།",
    "d127:2922": "།བྱེ་བ་ཁྲག་ཁྲིག་བདུན་ཅུ་རྩ་དྲུག་བྱུང་།",
    "d127:2923": "།བུ་དང་ཆུང་མར་བཅས་པ་རབ་བྱུང་ནས།",
    "d127:2924": "།ཁ་ཟས་སྒྲུབ་པའི་ས་ཡང་བོར་ནས་ནི།",
    "d127:2925": "།རྒྱུན་མ་ཆད་པར་ལོ་བརྒྱད་བར་དུ་བཅགས།",
    "d127:2926": "།འཆག་ཅིང་འགྲེང་བཞིན་འཆི་བའི་དུས་ཀྱང་བྱས།",
    "d127:2927": "།རྒྱལ་པོའི་གླང་པོ་ཏིང་འཛིན་སེམས་དཔའ་དེ།",
    "d127:2928": "།རྟག་པར་རབ་ཏུ་མཉམ་གཞག་དུས་བྱས་པས།",
    "d127:2929": "།དེ་ཡང་རྒྱལ་པོའི་ཕོ་བྲང་དེར་སྐྱེས་ཏེ།",
    "d127:2930": "།མངལ་གྱི་དྲི་མས་མ་གོས་བརྫུས་ཏེ་བྱུང་།",
    "d127:2931": "།དེ་ཡི་ཕ་ནི་བརྟན་པའི་སྟོབས་ཞེས་བྱ།",
    "d127:2932": "།བློ་གྲོས་ཆེ་ཞེས་བྱ་བ་མར་གྱུར་ཏེ།",
    "d127:2933": "།གཞོན་ནུ་བཙས་མ་ཐག་ཏུ་ཚིག་སྨྲ་བ།",
    "d127:2934": "།འཇིག་རྟེན་མགོན་པོ་དེ་ཉིད་བཞུགས་སམ་གེ།",
    "d127:2935": "།འཇིག་རྟེན་མགོན་པོས་བདག་གི་སེམས་མཁྱེན་ནས།",
    "d127:2936": "།དེ་ཕྱིར་བདག་ལ་ཞི་བའི་ཏིང་འཛིན་བཤད།",
    "d127:2937": "།རྐྱེན་རྣམས་མེད་ཅིང་རྐྱེན་དང་བྲལ་བ་ཡང་།",
    "d127:2938": "།སྲིད་པའི་འགྲོ་བ་རྣམས་ནི་གཅིག་ཏུ་བསྟན།",
    "d127:2939": "།ཆོས་རྣམས་ཀུན་གྱི་རང་བཞིན་ཕྱག་རྒྱ་གང་།",
    "d127:2940": "།མདོ་སྡེ་བྱེ་བ་ཁྲག་ཁྲིག་བྱུང་བ་དག །བྱང་ཆུབ་སེམས་དཔའི་ནོར་ནི་བླ་མེད་པ།",
    "d127:2941": "།ཏིང་འཛིན་འདི་ནི་རྒྱལ་བས་བཤད་མཛད་དམ།",
    "d127:2942": "།ལུས་ཀྱང་གཙང་ཞིང་དེ་བཞིན་ངག་གཙང་བ།",
    "d127:2943": "།སེམས་གཙང་དེ་བཞིན་ལྟ་བ་གཙང་མ་དང་། །དམིགས་པ་རྣམས་ལས་ཡང་དག་འདའ་བ་ཡི།",
    "d127:2944": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2945": "།ཆུད་མི་ཟ་བའི་འབྲས་བུ་ཆོས་བསྟན་པ།",
    "d127:2946": "།ལམ་མཆོག་ཡན་ལག་བརྒྱད་ལྡན་སྒོམ་པ་སྟེ།",
    "d127:2947": "།དེ་བཞིན་གཤེགས་དང་ཕྲད་ཅིང་ཤེས་རབ་རྣོ།",
    "d127:2948": "།བདེན་ལ་འཇུག་དང་རྟག་ཏུ་ཆོས་ཤེས་པ།",
    "d127:2949": "།ཕུང་པོ་ཡོངས་ཤེས་ཁམས་རྣམས་མཉམ་པ་ཉིད།",
    "d127:2950": "།སྐྱེ་མཆེད་རྣམ་པ་ཀུན་ཏུ་བསལ་བ་སྟེ།",
    "d127:2951": "།སྐྱེ་བ་མེད་པ་མངོན་སུམ་འཇུག་པ་དག །ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2952": "།སོ་སོ་ཡང་དག་རིག་པ་བཞི་ལ་འཇུག །ཡི་གེ་ཐམས་ཅད་དབྱེ་བའི་ཡེ་ཤེས་དང་། །དངོས་པོར་འཇུག་པ་ལས་ནི་འདའ་བ་ཡི།",
    "d127:2953": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2954": "།དབྱངས་རྣམས་ཡོངས་སུ་ཤེས་ཤིང་དགའ་བ་ཐོབ།",
    "d127:2955": "།བདེ་གཤེགས་བསྔགས་པ་ལ་ཡང་དགར་གྱུར་ཅིང་།",
    "d127:2956": "།འཕགས་པ་དག་གི་ཚུལ་འཇམ་དྲང་པོ་ཡི།",
    "d127:2957": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2958": "།དེས་པ་ནམ་ཡང་ཁྲོ་གཉེར་མི་བྱེད་ཅིང་།",
    "d127:2959": "།མཉེན་ཞིང་འཇམ་པ་བཞིན་ཡང་འཛུམ་པ་སྟེ།",
    "d127:2960": "།སེམས་ཅན་མཐོང་ནས་སྔོན་དུ་སྨྲ་བ་ཡི།",
    "d127:2961": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2962": "།ལེ་ལོ་མེད་ཅིང་བླ་མའི་རི་མོ་བྱེད།",
    "d127:2963": "།སྲི་ཞུ་ཆེ་བས་ཕྱག་འཚལ་སྡུག་པར་ལྟ།",
    "d127:2964": "།སྐྱེ་བ་དག་གིས་ཆོག་ཤེས་དཀར་བ་ཡི།",
    "d127:2965": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2966": "།འཚོ་བ་དག་ཅིང་དེ་བཞིན་དགོན་གནས་དང་། །སྦྱངས་པ་དག་ལ་གནས་ཤིང་དྲན་མི་ཉམས།",
    "d127:2967": "།ཕུང་པོ་དང་ནི་ཁམས་ལ་མཁས་པ་ཡི།",
    "d127:2968": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2969": "།སྐྱེ་མཆེད་མཁས་ཤིང་མངོན་ཤེས་ཡེ་ཤེས་དང་། །ཉོན་མོངས་བསལ་བ་དུལ་བའི་ས་རྣམས་དང་། །གསང་སྔགས་མང་པོ་ཐམས་ཅད་འཆད་པ་ཡི།",
    "d127:2970": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2971": "།སྲིད་པའི་འགྲོ་བ་ཀུན་ལས་འདའ་བ་དང་། །སྐྱེ་བ་དྲན་ཞིང་ཆོས་ལ་ནེམ་ནུར་མེད།",
    "d127:2972": "།ཆོས་ལ་སེམས་ཤིང་ཐོས་པ་ཚོལ་བ་ཡི།",
    "d127:2973": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2974": "།ཁྱད་པར་འགྲོ་ཞིང་རྟག་ཏུ་སྒོམ་ལ་འཇུག །ལྟུང་བ་དག་ལ་མཁས་ཤིང་འབྱུང་བར་གནས།",
    "d127:2975": "།དེ་ལ་གནས་པས་བག་ལ་ཉལ་བ་སེལ།",
    "d127:2976": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2977": "།གང་ལས་ཡེ་ཤེས་རྣོ་བའི་མཆོག་འབྱུང་བ།",
    "d127:2978": "།མི་གཡོ་རི་བོ་བཞིན་དུ་མི་སྒུལ་བ།",
    "d127:2979": "།ཕྱིར་མི་ལྡོག་པའི་མཚན་དང་གཟུངས་ཀྱི་སྒོ།",
    "d127:2980": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2981": "།རྟག་ཏུ་དཀར་པོའི་ཆོས་རྣམས་ཡོངས་ཚོལ་ཞིང་།",
    "d127:2982": "།སྡིག་པའི་ཆོས་རྣམས་ཁོར་མོར་རྣམ་པར་སྤོང་།",
    "d127:2983": "།རྟག་ཏུ་ཉོན་མོངས་ཕྱོགས་རྣམས་རྒྱུ་བ་མེད།",
    "d127:2984": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2985": "།བསླབ་པ་ཀུན་ལ་རྟོགས་པར་ཁོང་དུ་ཆུད།",
    "d127:2986": "།མཁས་པ་ཏིང་འཛིན་གནས་པ་རྟོགས་པར་རིག །སེམས་ཅན་དག་གི་བསམ་པ་ཤེས་པས་སྐུལ།",
    "d127:2987": "།སངས་རྒྱས་བྱང་ཆུབ་མཆོག་ཏུ་ཆོས་ཀྱང་སྟོན།",
    "d127:2988": "།ཁྱད་པར་ཤེས་པ་སྐྱེ་བ་ཤེས་པ་དང་། །མཐའ་ཡས་ཤེས་པ་ཤིན་ཏུ་རྫོགས་པར་ཤེས།",
    "d127:2989": "།འགྲོ་བ་ཀུན་ཏུ་མཚམས་སྦྱོར་ཤེས་པ་ཡི།",
    "d127:2990": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:2991": "།ཁྱིམ་གྱི་གནས་སྤངས་རབ་ཏུ་འབྱུང་བའི་སེམས།",
    "d127:2992": "།ཁམས་གསུམ་ལ་ཡང་མི་དགའ་མི་འཛིན་ཅིང་།",
    "d127:2993": "།སེམས་རྣམས་རབ་ཏུ་འཛིན་ཅིང་དགའ་བྱེད་པ།",
    "d127:2994": "།ཆོས་རྣམས་རྐང་གཉིས་གཙོ་བོ་སྟོན་མཛད་པ།",
    "d127:2995": "།སྐྱོབ་པ་ཆོས་རྣམས་ལ་ཡང་མ་ཆགས་ཤིང་།",
    "d127:2996": "།རྟག་ཏུ་ཆོས་ཀྱི་མཆོག་ཀྱང་ཡོངས་སུ་འཛིན།",
    "d127:2997": "།ལས་ཀྱི་རྣམ་པར་སྨིན་ལ་བརྟན་མོས་པ།",
    "d127:2998": "།ཆོས་རྣམས་རྐང་གཉིས་གཙོ་བོ་སྟོན་པ་མཛད།",
    "d127:2999": "།འདུལ་བ་ལ་ཡང་མཁས་ཤིང་རྣམ་སྨིན་ཤེས།",
    "d127:3000": "།དེ་བཞིན་འཐབ་ཅིང་རྩོད་པ་ཉེ་བར་ཞི།",
    "d127:3001": "།འཐབ་པ་མེད་ཅིང་རྩོད་པ་མེད་པའི་ས།",
    "d127:3002": "།ཆོས་རྣམས་རྐང་གཉིས་གཙོ་བོ་སྟོན་པ་མཛད།",
    "d127:3003": "།བཟོད་པ་ཡང་དག་འཛིན་ཅིང་ཁྲོ་མེད་གནས།",
    "d127:3004": "།ཆོས་ལ་རྣམ་པར་ངེས་ཤིང་རྟག་ཏུ་མཁས།",
    "d127:3005": "།ཚིག་རྣམས་རབ་ཏུ་འབྱེད་ལ་ཡེ་ཤེས་མཐོང་།",
    "d127:3006": "།ཐུགས་རྗེ་བསྐྱེད་ནས་ཆོས་རྣམས་སྟོན་པ་མཛད།",
    "d127:3007": "།སྔོན་གྱི་མཐའ་ཤེས་ཕྱི་མའི་མཐའ་ཤེས་ཏེ།",
    "d127:3008": "།བདེ་གཤེགས་བསྟན་ལས་དུས་གསུམ་མཉམ་པ་ཉིད།",
    "d127:3009": "།འཁོར་གསུམ་དག་ནི་ཡོངས་སུ་ཆད་པར་གསུངས།",
    "d127:3010": "།རྒྱལ་བ་ཆོས་ཀྱི་བདག་པོ་དེ་སྐད་སྟོན།",
    "d127:3011": "།སེམས་ཀྱང་རབ་ཏུ་གནས་ཤིང་རྩེ་གཅིག་དང་། །ལུས་ཀྱང་རྣམ་པར་གནས་དང་འཕགས་པའི་ས།",
    "d127:3012": "།སྤྱོད་ལམ་དག་ཀྱང་རྟག་ཏུ་བསྲུང་བ་ཡི།",
    "d127:3013": "།ཆོས་ནི་སྐྱེས་བུ་ཁྱུ་མཆོག་ཐུབ་པ་སྟོན།",
    "d127:3014": "།ཁྲེལ་ཡོད་ངོ་ཚ་ཤེས་ཤིང་མཛེས་པ་དང་། །འཇིག་རྟེན་ཤེས་པ་རིགས་པའི་ཚིག་རྣམས་གསུང་།",
    "d127:3015": "།ཆོས་རྣམས་འབྱུང་བ་སྲོག་ཆགས་རང་བཞིན་དང་། །བྱང་ཆུབ་དམ་པ་མཆོག་གི་ཆོས་ཀྱང་སྟོན།",
    "d127:3016": "།རྗེས་སུ་ཕན་གདགས་པ་དང་ཁྲེལ་ཡོད་དང་། །མི་དགེ་བ་ཡི་སེམས་ལ་སྨོད་པ་དང་། །སྦྱངས་པ་རྗེས་སུ་མི་གཏོང་བསོད་སྙོམས་སྦྱོང་།",
    "d127:3017": "།ཆོས་རྣམས་རྐང་གཉིས་གཙོ་བོ་སྟོན་པ་མཛད།",
    "d127:3018": "།ཁྲེལ་ཡོད་ངོ་ཚ་ཤེས་པ་རྟག་ཏུ་སྤྱོད།",
    "d127:3019": "།བླ་མ་ལ་ཡང་གུས་སྨྲ་ལྡང་བ་དང་། །ཐོག་མ་ཉིད་ནས་ང་རྒྱལ་ཚར་བཅད་པར།",
    "d127:3020": "།ཆོས་རྣམས་རྒྱལ་བ་ཆོས་རྗེ་དེ་ལྟར་སྟོན།",
    "d127:3021": "།སེམས་ནི་ལྡང་བ་ནས་ཀྱང་སེམས་དགེ་སྟེ།",
    "d127:3022": "།ཡེ་ཤེས་ཁོང་དུ་ཆུད་ཅིང་རྟོགས་པར་བྱེད།",
    "d127:3023": "།མི་ཤེས་ཕྱོགས་རྣམས་རྟག་ཏུ་རྣམ་པར་སྤོང་།",
    "d127:3024": "།བྱང་ཆུབ་མཆོག་གི་ཆོས་རྣམས་སྟོན་པ་མཛད།",
    "d127:3025": "།སེམས་ལ་འཇུག་པ་དང་ནི་སྒྲ་ཤེས་པ།",
    "d127:3026": "།ངེས་པའི་ཚིག་ལ་འཇུག་ཅིང་དོན་རྟོགས་དང་། །གནོད་པ་ཐམས་ཅད་རྟག་ཏུ་རྣམ་སྤང་པར།",
    "d127:3027": "།རྒྱལ་བ་ཆོས་ཀྱི་བདག་པོ་དེ་ལྟར་སྟོན།",
    "d127:3028": "།སྐྱེས་བུ་དམ་པ་རྟག་ཏུ་ཡང་དག་བསྟེན།",
    "d127:3029": "།སྐྱེས་བུ་ངན་པ་དག་ནི་རྣམ་པར་སྤང་།",
    "d127:3030": "།རྒྱལ་བ་ལ་ཡང་རྟག་ཏུ་དད་ཅིང་དགའ།",
    "d127:3031": "།ཆོས་མཆོག་རྒྱལ་བ་དེ་ལྟར་སྟོན་པ་མཛད།",
    "d127:3032": "།བཏགས་པ་དང་ནི་བརྡ་དང་ཐ་སྙད་དང་། །འཁོར་བའི་སྡུག་བསྔལ་རྣམས་ནི་རྟག་པར་སྤང་།",
    "d127:3033": "།རྙེད་དང་མ་རྙེད་པ་ལ་ཞུམ་པ་མེད།",
    "d127:3034": "།ཆོས་ཀྱི་དམ་པ་རྒྱལ་བས་དེ་ལྟར་བསྟན།",
    "d127:3035": "།བཀུར་སྟི་རྙེད་ཀྱང་མཚར་དུ་མི་བཟུང་ཞིང་།",
    "d127:3036": "།བཀུར་སྟི་མ་བྱས་ན་ཡང་བཏང་སྙོམས་བཞག །ཡང་དག་བསྔགས་པས་ནམ་ཡང་རློམ་སེམས་མེད།",
    "d127:3037": "།འཇིག་རྟེན་ཕན་པའི་བསྟན་པ་འདི་འདྲའོ།",
    "d127:3038": "།གཤེ་ཞིང་སྨོད་པ་ཐམས་ཅད་བཟོད་པར་བྱ།",
    "d127:3039": "།ཁྱིམ་པ་ཀུན་དང་ལྷན་ཅིག་མི་བསྟེན་ཅིང་།",
    "d127:3040": "།རབ་ཏུ་བྱུང་བ་དང་ཡང་འགྲོགས་མི་བྱ།",
    "d127:3041": "།རྒྱལ་བ་ཆོས་ཀྱི་བདག་པོ་དེ་སྐད་སྟོན།",
    "d127:3042": "།སྤྱོད་ཡུལ་མ་ཡིན་ཐམས་ཅད་རྣམ་སྤངས་ནས། །སངས་རྒྱས་སྤྱོད་ཡུལ་ལ་ནི་རབ་ཏུ་གནས།",
    "d127:3043": "།སྤྱོད་པ་ཕུན་སུམ་ཚོགས་ཤིང་དུལ་བའི་སེམས།",
    "d127:3044": "།ཆོས་ཀྱི་ཚུལ་འདི་བདེ་བར་གཤེགས་པས་བཤད།",
    "d127:3045": "།བྱིས་པའི་ཆོས་རྣམས་རྟག་ཏུ་རྣམ་པར་སྤང་།",
    "d127:3046": "།རིགས་སུན་པ་ཡང་ཐམས་ཅད་སྤང་བར་བྱ།",
    "d127:3047": "།སངས་རྒྱས་བསྟན་པ་རྟག་པར་ཡོངས་སུ་བསྲུང་།",
    "d127:3048": "།ཆོས་ཀྱི་བདག་པོ་རྒྱལ་བ་དེ་སྐད་སྟོན།",
    "d127:3049": "།སྨྲ་བ་ཉུང་ཞིང་རབ་ཏུ་འབྲེལ་ལ་སྙན།",
    "d127:3050": "།གཞན་དག་ལ་ཡང་ཚིག་འཇམ་དགེ་བར་སྨྲ།",
    "d127:3051": "།ཕས་ཀྱི་རྒོལ་བ་ཆོས་དང་ལྡན་པས་འདུལ།",
    "d127:3052": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3053": "།དུས་སུ་འགྲོ་སྟེ་དུས་ལ་མ་བབ་མིན།",
    "d127:3054": "།སོ་སོའི་སྐྱེ་བོ་ཀུན་ལ་ཡིད་མི་བརྟན།",
    "d127:3055": "།སྡུག་བསྔལ་རེག་ཀྱང་ཡི་མུག་མེད་པར་བྱ།",
    "d127:3056": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3057": "།དབུལ་པོ་མཐོང་ན་ནོར་དང་ལྡན་པར་བྱ།",
    "d127:3058": "།ཚུལ་ཁྲིམས་འཆལ་པ་མཐོང་ན་བརྩེ་བ་བསྐྱེད།",
    "d127:3059": "།ཕན་པའི་དངོས་ལ་རྟག་ཏུ་གདམས་པར་བྱ།",
    "d127:3060": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3061": "།ཆོས་ཀྱིས་སེམས་ཅན་རྣམས་ལ་ཕན་གདགས་ཤིང་།",
    "d127:3062": "།འཇིག་རྟེན་ཟང་ཟིང་རྟག་ཏུ་གཏང་བར་བྱ།",
    "d127:3063": "།བསགས་པར་མི་བྱ་སྤུང་བར་མི་བྱ་སྟེ།",
    "d127:3064": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3065": "།ཚུལ་ཁྲིམས་བསྔགས་ཤིང་ཚུལ་ཁྲིམས་འཆལ་པ་སྨད།",
    "d127:3066": "།གཡོ་སྒྱུ་མེད་ཅིང་ཚུལ་ཁྲིམས་ལྡན་ལ་སྟེན།",
    "d127:3067": "།ནོར་ལ་མི་གནས་བདོག་པ་ཐམས་ཅད་གཏོང་།",
    "d127:3068": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3069": "།ལྷག་པའི་བསམ་པས་བླ་མ་གཉེར་བ་དང་། །ཇི་སྐད་སྨྲས་པ་དེ་བཞིན་ཐམས་ཅད་བྱ།",
    "d127:3070": "།ཆོས་སྨྲ་བ་ཡང་མི་འཆད་བསྟེན་པར་བྱ།",
    "d127:3071": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3072": "།རི་མོར་བཅས་ཤིང་རྟག་ཏུ་ཡིད་དགར་བྱ།",
    "d127:3073": "།ཞི་བའི་ལྟ་བས་ཁོར་མོར་གནས་པར་བྱ།",
    "d127:3074": "།སྔོན་སྤྱོད་རྣམས་ལ་རྟག་པར་ཤིན་ཏུ་ངེས།",
    "d127:3075": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3076": "།དགེ་བའི་སྤྱོད་པར་རྟག་ཏུ་སྔོན་དུ་འགྲོ།",
    "d127:3077": "།འདུ་ཤེས་བཟློག་དང་དངོས་པོའི་མཚན་ཉིད་དང་། །མཚན་མ་སྤང་བ་ལ་ཡང་ཐབས་མཁས་པ།",
    "d127:3078": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3079": "།མདོ་སྡེ་སྒྲུབ་པའི་ཚིག་ལ་མཁས་པ་དང་། །བདེན་པ་བསྟན་པའི་ཚིག་ལ་གདོན་མི་ཟ།",
    "d127:3080": "།རྣམ་པར་གྲོལ་བའི་ཡེ་ཤེས་མངོན་དུ་བྱེད།",
    "d127:3081": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3082": "།མགོ་གཅིག་ཏུ་ནི་ཚིག་རྣམས་བརྗོད་པར་བྱ།",
    "d127:3083": "།ཇི་ལྟ་བཞིན་དུ་མཐོང་ཞེས་རྟོགས་པར་མཁས།",
    "d127:3084": "།རྟག་ཏུ་ཚིག་ལ་ཐེ་ཚོམ་མེད་པར་བྱ།",
    "d127:3085": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3086": "།སྟོང་པ་ཉིད་ཀྱི་ཆོས་ཀྱང་རྟག་ཏུ་བསྟེན།",
    "d127:3087": "།འཇིགས་པ་མེད་ཅིང་ཚུལ་ཁྲིམས་སྟོབས་ལ་གནས།",
    "d127:3088": "།ཏིང་འཛིན་གནས་ཀྱིས་མཉམ་པར་འཇུག་པར་བྱ།",
    "d127:3089": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3090": "།ཤེས་ཀྱི་ཁེ་འདོད་ཕྱིར་ནི་ཡོང་མི་བསྟན།",
    "d127:3091": "།སེམས་ཀྱང་གྱ་གྱུ་ཅན་དུ་མི་བྱ་སྟེ།",
    "d127:3092": "།བལྟ་བར་བྱས་པ་ཐམས་ཅད་རྣམ་པར་སྤང་།",
    "d127:3093": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3094": "།སྤོབས་པ་མཆོག་དང་གཟུངས་ཀྱང་དམ་པ་སྟེ།",
    "d127:3095": "།ཡེ་ཤེས་སྣང་བ་ཕ་རོལ་མཐའ་མ་མེད།",
    "d127:3096": "།གསང་སྔགས་བྱིན་བརླབས་རིགས་པར་སྤོབས་པ་ནི།",
    "d127:3097": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3098": "།ལམ་འདི་སྒོམ་པ་དག་ནི་ཚུལ་གྱི་སྒོ།",
    "d127:3099": "།བསྟན་པ་འདི་ལ་སྤྱད་ནས་ནན་ཏན་དང་། །ཚུལ་དང་གདམས་པ་རྗེས་སུ་བསྟན་པ་བཟང་།",
    "d127:3100": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3101": "།རྗེས་སུ་འཐུན་པའི་བཟོད་པ་སངས་རྒྱས་བསྔགས།",
    "d127:3102": "།བཟོད་ལ་གནས་པས་ཉེས་པ་རྣམ་པར་སྤང་།",
    "d127:3103": "།ཡེ་ཤེས་ལ་ཡང་གནས་ནས་མི་ཤེས་སྤང་།",
    "d127:3104": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3105": "།ཡེ་ཤེས་རྟེན་ཡིན་དེ་བཞིན་རྣལ་འབྱོར་ས།",
    "d127:3106": "།བྱང་ཆུབ་ཞུགས་པའི་རྣལ་འབྱོར་དབང་ཕྱུག་སྟེ།",
    "d127:3107": "།སྐྱེས་བུ་དམ་པ་རྟག་པར་བསྟེན་པ་ནི།",
    "d127:3108": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3109": "།མི་རིགས་བརྩོན་པ་ཁོར་མོར་རྣམ་པར་སྤང་།",
    "d127:3110": "།སངས་རྒྱས་ས་ནི་དེ་བཞིན་གཤེགས་པས་བཤད།",
    "d127:3111": "།མཁས་པ་ཀུན་གྱིས་རྗེས་སུ་ཡི་རང་བ།",
    "d127:3112": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3113": "།བྱིས་པ་མི་ཤེས་པས་ནི་སྤངས་པ་སྟེ།",
    "d127:3114": "།འདི་ནི་ཉན་ཐོས་མང་པོའི་ས་མ་ཡིན།",
    "d127:3115": "།བྱང་ཆུབ་སེམས་དཔའ་དག་གིས་རྟག་ཏུ་བཟུང་།",
    "d127:3116": "།རྒྱལ་བའི་རྗེས་སུ་བསྟན་པ་འདི་འདྲའོ།",
    "d127:3117": "།འདི་ནི་དེ་བཞིན་གཤེགས་པའི་རྗེས་སུ་འབྲང་།",
    "d127:3118": "།ལྷ་རྣམས་ཀྱིས་ཀྱང་མཆོད་ཅིང་རི་མོར་བྱས།",
    "d127:3119": "།ཚངས་པ་བྱེ་བ་ཕྲག་སྟོང་ཡི་རང་བ།",
    "d127:3120": "།ཏིང་འཛིན་དེ་ནི་རྒྱལ་བ་སྟོན་མཛད་དམ། །ནམ་མཁའ་ལྡིང་དང་གནོད་སྦྱིན་མི་འམ་ཅི།",
    "d127:3121": "།ཀླུ་ཡང་སྟོང་གིས་རྟག་ཏུ་ཕྱག་བྱས་པ།",
    "d127:3122": "།བྱང་ཆུབ་དམ་པ་རྒྱལ་བས་གསུངས་པ་ཡི།",
    "d127:3123": "།ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:3124": "།ཤིན་ཏུ་མཁས་པས་རྟག་ཏུ་ཡོངས་ཐོབ་སྟེ།",
    "d127:3125": "།ནོར་མཆོག་དམ་པ་ཡང་ནི་ལེགས་པར་རྙེད།",
    "d127:3126": "།ཟང་ཟིང་མེད་པའི་ཡེ་ཤེས་གསོ་བ་མཆོག །ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:3127": "།ཡེ་ཤེས་མཛོད་ཡིན་སྤོབས་པ་མི་ཟད་པ།",
    "d127:3128": "།འདི་ནི་མདོ་སྡེ་བྱེ་བར་འཇུག་པ་སྟེ།",
    "d127:3129": "།ཁམས་གསུམ་ཡོངས་ཤེས་ཡང་དག་ཤེས་པ་ཡི།",
    "d127:3130": "།ཏིང་འཛིན་དེ་ནི་རྒྱལ་བས་བཤད་མཛད་དམ། །གང་ལ་ཏིང་འཛིན་ཞི་བ་འདི་བཤད་པ།",
    "d127:3131": "།འདི་ནི་ཕ་རོལ་འགྲོ་བའི་གཟིངས་སུ་བསྟན།",
    "d127:3132": "།འདི་ནི་ཆུ་བོ་རྒལ་བའི་གྲུ་ཡིན་ཏེ།",
    "d127:3133": "།འདི་ནི་སྙན་གྲགས་བསྔགས་ཕྲེང་འཕེལ་བར་བྱེད།",
    "d127:3134": "།གང་གིས་ཏིང་འཛིན་ཞི་བ་འདི་བཤད་པ།",
    "d127:3135": "།དེ་བཞིན་གཤེགས་པ་རྣམས་ལ་བསྟོད་པ་ཡིན།",
    "d127:3136": "།སྐྱེས་བུ་ཁྱུ་མཆོག་ལ་ཡང་བསྔགས་པ་སྟེ།",
    "d127:3137": "།བྱང་ཆུབ་སེམས་དཔའི་མི་ཟད་ཡོན་ཏན་ཚུལ། །གང་དག་ལ་ནི་ཏིང་འཛིན་འདི་བཤད་པ།",
    "d127:3138": "།འདི་ནི་ཞེ་སྡང་ཞི་བར་བྱམས་པ་བསྟན།",
    "d127:3139": "།འདི་ནི་སྙིང་རྗེ་ཅན་གྱི་བཏང་སྙོམས་ས།",
    "d127:3140": "།འདི་ནི་གྲགས་པ་ཆེན་པོའི་དབུགས་འབྱིན་པ།",
    "d127:3141": "།སེང་གེའི་སྒྲ་སྒྲོགས་རྣམས་ཀྱི་ནན་ཏན་ཏེ།",
    "d127:3142": "།འདི་ལས་སངས་རྒྱས་ཡེ་ཤེས་མཆོག་ཀྱང་འབྱུང་།",
    "d127:3143": "།ཆོས་རྣམས་ཀུན་གྱི་རང་བཞིན་ཕྱག་རྒྱ་སྟེ།",
    "d127:3144": "།ཏིང་འཛིན་འདི་ནི་འདྲེན་པ་དག་གིས་བཤད། །ཏིང་འཛིན་ཞི་བ་རྒྱལ་བས་བཤད་པ་འདི།",
    "d127:3145": "།ཐམས་ཅད་མཁྱེན་པའི་ཡེ་ཤེས་ཐོབ་པར་བྱེད།",
    "d127:3146": "།འདི་ནི་བྱང་ཆུབ་རབ་ཞུགས་སྤྱོད་པ་སྟེ།",
    "d127:3147": "།བདུད་ཀྱི་སྡེ་རྣམས་ཤིན་ཏུ་སྐྲག་པར་བྱེད།",
    "d127:3148": "།རྒྱལ་བས་ཏིང་འཛིན་ཞི་བ་འདི་བཤད་པ།",
    "d127:3149": "།སྐྱོབ་པ་ཆོས་ལ་གནས་པའི་རིག་སྔགས་འདི།",
    "d127:3150": "།དགྲ་ཡི་ནང་དུ་སྲུང་བ་དམ་པ་སྟེ།",
    "d127:3151": "།ཕས་ཀྱི་རྒོལ་བ་ཆོས་ཀྱིས་ཚར་གཅོད་པ།",
    "d127:3152": "།ཏིང་འཛིན་ཞི་བ་འདི་ལ་བསྟེན་བྱས་ན།",
    "d127:3153": "།འདི་ནི་སྤོབས་པའི་སར་ཡང་རབ་ཏུ་བསྟན།",
    "d127:3154": "།སྟོབས་དང་རྣམ་ཐར་དེ་བཞིན་དབང་པོ་དང་། །སངས་རྒྱས་ཆོས་རྣམས་བཅྭ་བརྒྱད་བྱེ་བྲག་འཕགས།",
    "d127:3155": "།སྟོབས་བཅུ་རྣམས་ཀྱང་ཡོངས་སུ་ཚོལ་བ་སྟེ།",
    "d127:3156": "།སངས་རྒྱས་ཡེ་ཤེས་ཀྱི་ཡང་སྔ་ལྟས་སོ།",
    "d127:3157": "།སྐྱེས་མཆོག་འཇིག་རྟེན་ཕན་ཞིང་ཐུགས་བརྩེ་བས། །སངས་རྒྱས་ཆོས་རྣམས་རབ་ཏུ་བསྟན་པའང་ཡིན།",
    "d127:3158": "།སངས་རྒྱས་དག་གི་སྲས་ཀྱིས་འདི་བཟུང་སྟེ།",
    "d127:3159": "།འདི་ནི་རྣམ་ཐར་འདོད་པའི་ལམ་དུ་བསྟན།",
    "d127:3160": "།ཏིང་འཛིན་ཞི་བ་མཐོང་དཀའ་འདི་ཐོས་ནས། །དེ་ལ་བདེ་གཤེགས་སྲས་པོ་དགའ་བར་འགྱུར།",
    "d127:3161": "།སངས་རྒྱས་ཡེ་ཤེས་ཡོངས་སུ་རྫོགས་པ་དང་། །བྱང་ཆུབ་སེམས་དཔའ་མཁས་པ་ཚོལ་བ་འདི།",
    "d127:3162": "།རྣམ་དག་སེམས་གཙང་ཉོན་མོངས་མེད་པ་ཡིས།",
    "d127:3163": "།ཏིང་འཛིན་ཞི་བ་འདི་ལ་བསྟེན་པར་གྱིས།",
    "d127:3164": "།རྒྱལ་བ་བཞིན་དུ་དེ་ཡི་ལུས་དག་སྟེ།",
    "d127:3165": "།རྣམ་པར་ཐར་དང་ཡེ་ཤེས་རྣམ་གྲོལ་མཐོང་།",
    "d127:3166": "།འདོད་ཆགས་འཆིང་བས་རྟག་ཏུ་ཉོན་མི་མོངས།",
    "d127:3167": "།ཏིང་འཛིན་བཟང་པོ་འདི་ལ་བསྟེན་པར་གྱིས།",
    "d127:3168": "།ཞེ་སྡང་ས་མིན་གཏི་མུག་བྲལ་བ་སྟེ།",
    "d127:3169": "།བདེ་བ་འདོད་པའི་ཡེ་ཤེས་འབྱུང་བ་ཡིན།",
    "d127:3170": "།རིག་པ་སྐྱེ་ཞིང་མ་རིག་འཇིག་པ་སྟེ།",
    "d127:3171": "།ཏིང་འཛིན་ཞི་བ་འདི་ལ་བསྟེན་པར་གྱིས། །རྣམ་གྲོལ་སྙིང་པོར་བྱེད་པ་ངོམས་པར་བཤད། །བསམ་གཏན་པ་ལ་ཏིང་འཛིན་ཞི་འདི་བསྟན།",
    "d127:3172": "།སངས་རྒྱས་མ་སྨད་པ་ཡི་སྤྱན་ཡིན་ཏེ།",
    "d127:3173": "།ཏིང་འཛིན་ཞི་བ་འདི་ལ་བསྟེན་པར་གྱིས།",
    "d127:3174": "།འདི་ནི་ཞིང་མང་སྟོན་པའི་མངོན་པར་ཤེས།",
    "d127:3175": "།སངས་རྒྱས་མཐའ་ཡས་སྟོན་པའི་རྫུ་འཕྲུལ་ཏེ། །ཏིང་འཛིན་འདི་ཉིད་སྒོམ་པར་བྱེད་པ་ལ།",
    "d127:3176": "།གཟུངས་དེ་རྣམས་ཀྱང་རྙེད་པར་དཀའ་མི་འགྱུར།",
    "d127:3177": "།བྱང་ཆུབ་ཕྱིར་ནི་དབང་པོ་ཞི་བའི་གནས།",
    "d127:3178": "།འདི་ནི་བྱིན་རླབས་མཐའ་ཡས་སྟོན་པ་སྟེ། །ཏིང་འཛིན་འདི་ནི་བསྙེན་པར་བྱེད་པ་ཡི།",
    "d127:3179": "།ཡེ་ཤེས་ཕྲ་ཞིང་ཡངས་པ་རྣམ་པར་དག །གང་གིས་ཏིང་འཛིན་ཞི་བ་འདི་མ་ཐོས།",
    "d127:3180": "།མི་རིགས་བརྩོན་པས་འདི་ནི་རྟོགས་མི་འགྱུར།",
    "d127:3181": "།ཡི་གེ་ཐམས་ཅད་རྣམ་པར་བཟློག་པ་སྟེ།",
    "d127:3182": "།དབྱངས་ཀྱིས་རྣམ་པར་གོ་བར་ནུས་མ་ཡིན།",
    "d127:3183": "།བྱང་ཆུབ་སེམས་དཔའ་རིག་པས་འདི་ཤེས་ཏེ།",
    "d127:3184": "།ཆོས་ཀྱི་བདག་པོས་ཇི་ལྟར་གང་བཤད་པ།",
    "d127:3185": "།ཏིང་འཛིན་འདི་ལ་སྟེན་པར་བྱེད་པ་ཡི།",
    "d127:3186": "།ཞི་བ་དག་དང་སྨད་པ་མེད་པས་རྟོགས། །བརྩོན་འགྲུས་བརྩམས་པས་རབ་ཏུ་འདི་བཟུང་སྟེ།",
    "d127:3187": "།བསྙེན་བཀུར་བྱས་ཤིང་རྟག་ཏུ་ལེགས་པར་བཅངས། །ཏིང་འཛིན་འདི་ལ་བསྙེན་པར་བྱེད་པ་ནི།",
    "d127:3188": "།སྡུག་བསྔལ་ཟད་ཅིང་སྐྱེ་བ་འགོག་པ་ཤེས།",
    "d127:3189": "།ཆོས་རྣམས་ཀུན་གྱི་སྐྱེ་བ་མེད་པ་བསྟན།",
    "d127:3190": "།དེ་ལྟར་སྲེད་པའི་འགྲོ་བ་ཐམས་ཅད་ན།",
    "d127:3191": "།སངས་རྒྱས་གྲགས་ཆེན་དག་གི་ཡེ་ཤེས་མཆོག །ཏིང་འཛིན་དེ་ནི་རྒྱལ་བས་བཤད་མཛད་དམ།",
    "d127:3192": "།གཞོན་ནུ་དེ་ཡིས་ཚིགས་བཅད་འདི་ཐོས་ནས། །ཁྲག་ཁྲིག་སྟོང་ཕྲག་བརྒྱད་ཅུ་རྩ་བརྒྱད་རྣམས།",
    "d127:3193": "།དབྱངས་ཀྱི་རྗེས་འགྲོ་བཟོད་པ་དེར་ཐོབ་སྟེ།",
    "d127:3194": "།སངས་རྒྱས་ཡེ་ཤེས་ལས་ནི་མི་ལྡོག་གནས།",
    "d127:3195": "།བརྟན་པའི་སྟོབས་ཀྱིས་གཞོན་ནུ་དེ་ལ་སྨྲས།",
    "d127:3196": "།ད་དུང་འཇིག་རྟེན་མགོན་པོ་དེ་བཞུགས་སོ།",
    "d127:3197": "།ཁྱེའུ་ཁྱོད་ལ་ནི་དོན་འདི་དྲི་བར་བྱ།",
    "d127:3198": "།ཏིང་འཛིན་འདི་ནི་ཁྱོད་ཀྱིས་སུ་ལས་ཐོས།",
    "d127:3199": "།གཞོན་ནུས་སྨྲས་པ་རྒྱལ་པོ་གསན་དུ་གསོལ།",
    "d127:3200": "།བདག་གིས་བསྐལ་པ་གཅིག་ལ་སངས་རྒྱས་ནི། །བྱེ་བ་ཁྲག་ཁྲིག་མཐོང་སྟེ་རི་མོར་བགྱིས།",
    "d127:3201": "།ཏིང་འཛིན་ཞི་བ་འདི་ཡང་བདག་གིས་དྲིས།",
    "d127:3202": "།གཞན་ཡང་བསྐལ་པ་དགུ་བཅུ་རྩ་དགུ་དང་། །བསྐལ་པ་བྱེ་བ་ཁྲག་ཁྲིག་ཕྲག་སྟོང་དུ།",
    "d127:3203": "།དེ་དང་དེར་བདག་སྐྱེ་བ་དྲན་པར་གྱུར།",
    "d127:3204": "།ནམ་ཡང་མངལ་དུ་སྐྱེས་པར་མ་གྱུར་ཏོ།",
    "d127:3205": "།དེ་ནས་བདག་གིས་ཏིང་འཛིན་འདི་བསྒོམས་ཏེ།",
    "d127:3206": "།རྒྱལ་བ་དེ་དག་འཆད་པ་དག་པར་ཐོས།",
    "d127:3207": "།ཐོས་ནས་བཤད་པ་ལ་ཡང་མོས་བསྐྱེད་དེ།",
    "d127:3208": "།ནེམ་ནུར་མེད་པས་བྱང་ཆུབ་རེག་པར་བགྱི།",
    "d127:3209": "།དགེ་སློང་སུ་དག་བདག་ལ་ཀུན་འདྲི་ཞིང་།",
    "d127:3210": "།ཏིང་འཛིན་འདི་ལ་ཡོངས་སུ་ཆུད་བགྱིད་པ།",
    "d127:3211": "།དེ་ལ་བདག་ནི་གུས་པར་རི་མོར་བགྱིད།",
    "d127:3212": "།འཇིག་རྟེན་དོན་མཛད་དག་ལ་བགྱི་བ་བཞིན།",
    "d127:3213": "།སུ་ལས་བདག་གིས་ཚིགས་བཅད་གཅིག་ཙམ་ཡང་།",
    "d127:3214": "།ལུང་མནོས་རྗེས་འཐུན་སྤྱད་པ་སྤྱོད་པའི་ཚེ།",
    "d127:3215": "།དེ་དག་ལ་ཡང་བདག་ནི་སྟོན་པ་སྙམ།",
    "d127:3216": "།སངས་རྒྱས་བཞིན་དུ་གུས་པས་རི་མོ་བགྱིད། །ཏིང་འཛིན་ཡོངས་སུ་ཆུབ་པར་བགྱིད་པ་འདི།",
    "d127:3217": "།སུ་དག་ལ་ལ་བདག་ལ་འདྲི་བ་ཡང་།",
    "d127:3218": "།འཇིག་རྟེན་འདྲེན་པ་རྒྱལ་བར་མི་འགྱུར་བར། །རྨི་ལམ་ན་ཡང་བདག་ལ་ཐེ་ཚོམ་མེད།",
    "d127:3219": "།དགེ་སློང་རྒན་རབས་བར་མ་གཞོན་ནུ་ལ།",
    "d127:3220": "།བདག་ནི་རི་མོ་གུས་དང་ལྡན་པར་བགྱིད།",
    "d127:3221": "།རི་མོར་ལྡན་པས་བདག་གི་སྙན་པ་དང་། །དེ་བཞིན་བསོད་ནམས་གྲགས་པ་ཡོན་ཏན་འཕེལ།",
    "d127:3222": "།འཐབ་ཅིང་རྩོད་པ་དག་ལ་བརྩོན་མི་བགྱིད།",
    "d127:3223": "།དེ་ཚེ་བདག་ནི་བརྩོན་པ་ཆུང་བར་འགྱུར།",
    "d127:3224": "།སྡིག་པ་བགྱིས་པས་འགྲོ་བ་གཞན་དུ་འགྱུར།",
    "d127:3225": "།དགེ་བ་བགྱིས་པས་འགྲོ་བ་གཞན་དུ་འགྱུར། །མི་རིགས་བརྩོན་པར་སྦྱོར་ཞིང་མ་བསྡམས་པ།",
    "d127:3226": "།དེ་དག་གི་ནི་མི་སྙན་ཚིག་ཐོས་ནས།",
    "d127:3227": "།དེ་ཚེ་བདག་གིར་བགྱི་བ་ལས་སུ་འཛིན།",
    "d127:3228": "།ལས་རྣམས་བགྱིས་པ་རྣམ་པར་ཆུད་མི་ཟ།",
    "d127:3229": "།དེ་ལ་ཁྲོ་བའི་དབང་དུ་མི་འགྱུར་ཏེ།",
    "d127:3230": "།སངས་རྒྱས་བསྔགས་པའི་བཟོད་པའི་སྟོབས་འཛིན་ཏེ།",
    "d127:3231": "།འདྲེན་པ་དག་གིས་རྟག་ཏུ་བཟོད་པ་བསྔགས།",
    "d127:3232": "།བཟོད་པ་བསྒོམས་ན་བྱང་ཆུབ་རྙེད་མི་དཀའ།",
    "d127:3233": "།བདག་ཀྱང་རྟག་ཏུ་ཚུལ་ཁྲིམས་ལྡན་པར་འགྱུར།",
    "d127:3234": "།ཚུལ་ཁྲིམས་ལ་ཡང་གཞན་དག་རབ་ཏུ་འགོད།",
    "d127:3235": "།ཚུལ་ཁྲིམས་བསྔགས་པ་རྟག་ཏུ་བདག་བརྗོད་དེ།",
    "d127:3236": "།དེ་ན་བདག་གི་ཚིག་ཀྱང་བཙུན་པར་གྱུར།",
    "d127:3237": "།དགོན་པའི་བསྔགས་པ་དག་ཀྱང་རྟག་ཏུ་བརྗོད།",
    "d127:3238": "།ཚུལ་ཁྲིམས་ལ་ནི་རྟག་པར་རབ་གནས་ཏེ།",
    "d127:3239": "།རྟག་ཏུ་གསོ་སྦྱོང་དག་ཀྱང་འཛིན་དུ་སྩལ།",
    "d127:3240": "།དེ་དག་བྱང་ཆུབ་ལ་ཡང་ཡང་དག་བཙུད།",
    "d127:3241": "།དེ་དག་ཚངས་པའི་སྤྱོད་པ་ཡང་དག་བསྟབས།",
    "d127:3242": "།ཆོས་དང་དོན་རྣམས་ལ་ཡང་རབ་ཏུ་གནས། །གང་ལ་མཐའ་དང་ཆགས་པ་འདི་མེད་པ།",
    "d127:3243": "།བྱང་ཆུབ་ལམ་ལ་དེ་དག་སད་པར་བགྱིས།",
    "d127:3244": "།བདག་དྲན་བསྐལ་པ་འདས་པའི་དུས་ཤིག་ན།",
    "d127:3245": "།རྒྱལ་བ་སྒྲ་ཡི་ཡན་ལག་དབྱངས་བྱུང་སྟེ།",
    "d127:3246": "།དེ་ཡི་སྤྱན་སྔར་བདག་གིས་དམ་བཅས་པ།",
    "d127:3247": "།བདག་ནི་རྟག་ཏུ་བཟོད་པའི་སྟོབས་ལྡན་བགྱི།",
    "d127:3248": "།ཡི་དམ་བཅས་པ་དེ་ལ་གནས་ནས་ནི།",
    "d127:3249": "།ལོ་གྲངས་བྱེ་བ་བརྒྱད་ཅུ་ཕྲག་བཞིར་ཡང་།",
    "d127:3250": "།བདག་ལ་བདུད་ཀྱིས་ཤིན་ཏུ་སྨད་ཅིང་སྤྱོས།",
    "d127:3251": "།འོན་ཀྱང་བདག་གི་སེམས་ནི་ཡོང་མ་འཁྲུགས།",
    "d127:3252": "།དེར་ནི་བདུད་ཀྱིས་བགམས་ཤིང་སད་ན་ཡང་།",
    "d127:3253": "།བདག་གི་བྱམས་བཟོད་བརྟན་པ་འཚལ་ནས་ནི།",
    "d127:3254": "།སེམས་དང་བདག་གི་རྐང་ལ་ཕྱག་འཚལ་ཏེ།",
    "d127:3255": "།ལྔ་བརྒྱ་བྱང་ཆུབ་མཆོག་ལ་རབ་ཏུ་ཞུགས།",
    "d127:3256": "།བདག་ནི་རྟག་ཏུ་སེར་སྣ་མེད་པར་གྱུར།",
    "d127:3257": "།གཏོང་བའི་བསྔགས་པ་དག་ཀྱང་ཁོར་མོར་འཆད།",
    "d127:3258": "།ཕྱུག་ཅིང་ནོར་ལྡན་བདག་ཉིད་ཆེན་པོར་གྱུར།",
    "d127:3259": "།མུ་གེའི་ཚེ་ཡང་བདག་ཉིད་སྦྱིན་བདག་གྱུར།",
    "d127:3260": "།དགེ་སློང་སུ་དག་ཏིང་འཛིན་འདི་འཛིན་ཅིང་།",
    "d127:3261": "།སུ་དག་ཀློག་ཅིང་སུ་དག་ལུང་ནོད་པ། །དེ་དག་ལ་ནི་བདག་ཀྱང་བསྙེན་བཀུར་བགྱིད།",
    "d127:3262": "།དེ་དག་ཐམས་ཅད་མི་ཡི་མཆོག་ཏུ་འགྱུར།",
    "d127:3263": "།བདག་ནི་བླ་ན་མེད་པའི་ལས་དེ་ཡིས།",
    "d127:3264": "།སངས་རྒྱས་འཇིག་རྟེན་མགོན་པོ་མང་པོ་མཐོང་། །རྒྱལ་བའི་བསྟན་པ་ལ་ཡང་རབ་བྱུང་སྟེ།",
    "d127:3265": "།རྟག་ཏུ་ཆོས་སྨྲ་བ་ནི་མཁས་པར་གྱུར།",
    "d127:3266": "།སྦྱངས་པ་ལ་ཡང་རྟག་ཏུ་བདག་བརྩོན་ཏེ།",
    "d127:3267": "།བས་མཐའ་དགོན་པ་ལ་ཡང་ཁོར་མོར་གནས།",
    "d127:3268": "།ཁ་ཟས་ཕྱིར་ནི་ཚུལ་འཆོས་མི་བགྱིད་དེ།",
    "d127:3269": "།ངན་ངོན་ཙམ་དག་གིས་ཀྱང་ཆོག་ཤེས་གྱུར།",
    "d127:3270": "།བདག་ནི་རྟག་ཏུ་ཕྲག་དོག་མ་མཆིས་ཏེ།",
    "d127:3271": "།བདག་ནི་ཁྱིམ་ལའང་ཆགས་པར་མི་འགྱུར་རོ།",
    "d127:3272": "།ཁྱིམ་ལ་ཆགས་པ་དག་ནི་ཕྲག་དོག་སྐྱེ།",
    "d127:3273": "།ཕྲག་དོག་མ་མཆིས་ནགས་དགོན་དགའ་བར་བགྱིད།",
    "d127:3274": "།བདག་ནི་རྟག་ཏུ་བྱམས་ལ་གནས་པར་གྱུར།",
    "d127:3275": "།གཤེ་ཞིང་སྡིགས་ཀྱང་ཁྲོ་བ་མི་སྐྱེད་དེ།",
    "d127:3276": "།བྱམས་པ་ལ་ཡང་གནས་པ་དེས་པ་ཡི།",
    "d127:3277": "།སྙན་པའི་ཕྲེང་བ་ཕྱོགས་བཞིར་རབ་ཏུ་མཆེད།",
    "d127:3278": "།རྟག་ཏུ་ཆོག་ཤེས་འདོད་པ་ཉུང་བར་གྱུར།",
    "d127:3279": "།དགོན་པར་གནས་ཤིང་སྦྱངས་པའི་ཡོན་ཏན་བརྩོན།",
    "d127:3280": "།བསོད་སྙོམས་ལེན་པ་དག་ཀྱང་མི་གཏོང་སྟེ།",
    "d127:3281": "།སྦྱངས་པ་ལ་ཡང་ཡི་དམ་བརྟན་པར་གྱུར།",
    "d127:3282": "།རྟག་ཏུ་དང་བར་བཅས་ཤིང་དད་པར་གྱུར།",
    "d127:3283": "།ཁོར་མོར་སངས་རྒྱས་བསྟན་ལ་དད་པ་མང་།",
    "d127:3284": "།དད་པ་མང་བའི་ཕན་ཡོན་འདི་ལགས་ཏེ།",
    "d127:3285": "།བྱད་བཞིན་བཟང་ཞིང་དབང་པོ་མ་ཉམས་གྱུར།",
    "d127:3286": "།གང་དག་འཆད་པ་དེ་ལ་བདག་གནས་ཏེ།",
    "d127:3287": "།བདག་ནི་རྟག་ཏུ་ནན་ཏན་སྙིང་པོར་བགྱིད།",
    "d127:3288": "།ནན་ཏན་སྙིང་པོར་བགྱིད་ལ་ལྷ་ཀླུ་ཡང་།",
    "d127:3289": "།རབ་ཏུ་དང་བའི་སེམས་ཀྱིས་རི་མོར་བགྱིད།",
    "d127:3290": "།ཡོན་ཏན་ཇི་སྙེད་བརྗོད་པ་འདི་དག་དང་། །གཞན་ཡང་རྣམ་པ་དུ་མ་མང་པོ་ཡོད།",
    "d127:3291": "།སངས་རྒྱས་བྱང་ཆུབ་རྟོགས་པར་སུ་འདོད་པ། །མཁས་པ་འདི་དག་རྟག་ཏུ་བསླབ་པར་བགྱི།",
    "d127:3292": "།འདི་བས་ཆེས་མང་དཀའ་བ་སྤྱད་པ་ནི།",
    "d127:3293": "།སྔོན་གྱི་བསྐལ་པ་དུ་མར་མང་སྤྱད་དྲན།",
    "d127:3294": "།ད་ལྟར་དེ་དག་བརྗོད་པར་མི་ནུས་ཀྱིས།",
    "d127:3295": "།བདེ་བར་གཤེགས་པའི་དྲུང་དུ་ད་མཆིའོ།",
    "d127:3296": "།བྱང་ཆུབ་སེམས་དཔའ་ཤེས་རབ་རྣོ་མཁས་དེས།",
    "d127:3297": "།དེ་ཡི་མོད་ལ་མངོན་ཤེས་ལྔ་ཐོབ་ནས།",
    "d127:3298": "།དེ་ཡང་སྲོག་ཆགས་བྱེ་བ་བརྒྱད་ཅུ་དང་། །རྫུ་འཕྲུལ་གྱིས་ནི་རྒྱལ་བའི་དྲུང་དུ་སོང་།",
    "d127:3299": "།བརྟན་པའི་སྟོབས་ཀྱང་མཆོག་ཏུ་དགའ་རངས་ནས།",
    "d127:3300": "།དེ་ཚེ་བྱེ་བ་བརྒྱ་ཕྲག་དྲུག་ཅུ་དང་། །དེ་བཞིན་གཤེགས་པའི་དྲུང་དུ་ཉེར་ལྷགས་ཏེ།",
    "d127:3301": "།ཞབས་ལ་ཕྱག་འཚལ་ནས་ནི་སྤྱན་སྔར་འདུག །རྒྱལ་པོ་དེ་ཡི་ལྷག་པའི་བསམ་མཁྱེན་ནས།",
    "d127:3302": "།རྐང་གཉིས་དབང་པོས་ཏིང་འཛིན་འདི་བཤད་དེ།",
    "d127:3303": "།རྒྱལ་པོ་དེས་ཀྱང་ཏིང་འཛིན་འདི་ཐོས་ནས།",
    "d127:3304": "།རྒྱལ་སྲིད་བཏང་སྟེ་མ་ཆགས་རབ་ཏུ་བྱུང་།",
    "d127:3305": "།རབ་ཏུ་བྱུང་ནས་ཏིང་འཛིན་འདི་ལ་སྒོམ།",
    "d127:3306": "།ཀློག་ཅིང་འཆད་དེ་རབ་ཏུ་སྟོན་པར་བྱེད།",
    "d127:3307": "།བསྐལ་པ་དྲུག་ཅུ་འདས་པའི་འོག་ཏུ་དེ།",
    "d127:3308": "།པད་མ་བླ་མ་ཞེས་བྱ་རྒྱལ་བར་གྱུར།",
    "d127:3309": "།རྒྱལ་པོ་ལྷན་ཅིག་རྒྱལ་བའི་དྲུང་འོངས་པ། །བྱེ་བ་བརྒྱ་ཕྲག་དྲུག་ཅུ་མི་ཉུང་བ།",
    "d127:3310": "།དེ་དག་ཀྱང་ནི་ཏིང་འཛིན་འདི་ཐོས་ནས།",
    "d127:3311": "།དེ་ཚེ་དགའ་ཞིང་མགུ་བས་རབ་ཏུ་བྱུང་།",
    "d127:3312": "།དེ་དག་རབ་ཏུ་བྱུང་ནས་ཏིང་འཛིན་འདི།",
    "d127:3313": "།བཟུང་ཞིང་བཀླགས་ཏེ་རབ་ཏུ་སྟོན་པར་བྱེད།",
    "d127:3314": "།བསྐལ་པ་ཁྲག་ཁྲིག་དྲུག་ཅུ་འདས་ནས་ནི།",
    "d127:3315": "།བསྐལ་པ་གཅིག་ལ་བྱང་ཆུབ་མཆོག་རེག་སྟེ།",
    "d127:3316": "།མཚན་ནི་ཡེ་ཤེས་བླ་མ་མཐའ་ཡས་པ།",
    "d127:3317": "།ལྷ་མིས་མཆོད་པའི་སངས་རྒྱས་རྣམས་སུ་གྱུར།",
    "d127:3318": "།དེ་ལ་རྐང་གཉིས་གཙོ་བོ་རེ་རེས་ཀྱང་། །སེམས་ཅན་གང་གཱའི་བྱེ་སྙེད་གྲོལ་བར་བྱས།",
    "d127:3319": "།བྱང་ཆུབ་སྤྱོད་པ་མཆོག་འདི་སྤྱོད་པ་ན།",
    "d127:3320": "།ང་ནི་རྒྱལ་པོ་དཔལ་གྱི་སྟོབས་སུ་གྱུར།",
    "d127:3321": "།ང་ཡི་བུ་དག་ལྔ་བརྒྱ་ཡོད་པ་ཡང་།",
    "d127:3322": "།རྗེས་སུ་ཆོས་རྣམས་སྐྱོང་བ་འདི་དག་ཡིན།",
    "d127:3323": "།དེ་ཚེ་གང་སུ་ང་ཡི་མར་གྱུར་པ།",
    "d127:3324": "།དེ་ནི་ལྷ་མོ་སྒྱུ་འཕྲུལ་ཉིད་ཡིན་ཏེ།",
    "d127:3325": "།བྱེ་བ་སྟོང་ཕྲག་བཅུ་བཞིར་ཚང་བ་ཡི། །ང་ཡི་བུ་མོ་དེ་ཀུན་མྱ་ངན་འདས།",
    "d127:3326": "།སྟོབས་བརྟན་ཞེས་བྱ་རྒྱལ་པོ་གང་བྱུང་བ།",
    "d127:3327": "།རབ་ཏུ་མཛོད་མང་འཁོར་ལོས་སྒྱུར་བའི་མཆོག །དེ་ཚེ་རྒྱལ་པོ་ཟས་གཙང་དེ་ཡིན་ཏེ།",
    "d127:3328": "།དེ་དང་དེར་ཡང་ང་ཡི་ཡབ་ཏུ་གྱུར།",
    "d127:3329": "།དེ་ལྟར་ངས་ནི་བསྐལ་པ་བྱེ་སྟོང་དུ།",
    "d127:3330": "།ལེ་ལོ་མེད་ཅིང་བརྩོན་འགྲུས་བརྩམས་པ་ཡིས།",
    "d127:3331": "།བྱང་ཆུབ་མཆོག་འདི་ཡང་དག་སྒྲུབ་པ་ན།",
    "d127:3332": "།ཏིང་འཛིན་ཡོངས་སུ་ཚོལ་བ་རྣམ་པར་དག །གཞོན་ནུ་དེ་ཕྱིར་བྱང་ཆུབ་སེམས་དཔའ་གང་།",
    "d127:3333": "།ཏིང་འཛིན་འདི་ལ་སྒོམ་པར་འདོད་པ་དག །བརྩོན་འགྲུས་བརྩམས་ཤིང་སྲོག་ལ་མི་ལྟ་བར།",
    "d127:3334": "།གཞོན་ནུ་རྟག་པར་ང་ཡི་རྗེས་སུ་སློབས།",
    "d127:3335": "།སངས་རྒྱས་མང་པོའི་ཏིང་ངེ་འཛིན་གྱི་སྒོའི་ལེའུ་ཞེས་བྱ་བ་སྟེ་བཅུ་བདུན་པའོ།། །།དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ།",
    "d127:3336": "།གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་གང་ཏིང་ངེ་འཛིན་འདི་འཛིན་པ་དང་ཀུན་ཆུབ་པར་བྱེད་པ་དང་འཆང་བ་དང་ཀློག་པ་དང་རབ་ཏུ་འདོན་པ་དང་ལུང་ནོད་པ་དང་ཁ་ཏོན་བྱེད་པ་དང་གཞན་ལ་ཡང་རྒྱ་ཆེར་རབ་ཏུ་སྟོན་པ་དེ་ལ་ཡོན་ཏན་གྱི་ཕན་ཡོན་བཞིར་རིག་པར་བྱ་སྟེ།",
    "d127:3337": "བཞི་གང་ཞེ་ན། འདི་ལྟ་སྟེ།",
    "d127:3338": "བསོད་ནམས་ཟིལ་གྱིས་མི་ནོན་པར་འགྱུར། ཕས་ཀྱི་རྒོལ་བ་རྣམས་ཀྱིས་མི་རྫི་བར་འགྱུར། ཡེ་ཤེས་དཔག་ཏུ་མེད་པར་འགྱུར། སྤོབས་པ་མཐའ་ཡས་པར་འགྱུར་ཏེ།",
    "d127:3339": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་གང་ལ་ལ་ཏིང་ངེ་འཛིན་འདི་འཛིན་པ་དང་། ཀུན་ཆུབ་པར་བྱེད་པ་དང་འཆང་བ་དང་ཀློག་པ་དང་རབ་ཏུ་འདོན་པ་དང་ལུང་ནོད་པ་དང་ཁ་ཏོན་བྱེད་པ་དང་གཞན་ལ་ཡང་རྒྱ་ཆེར་རབ་ཏུ་སྟོན་པ་དེ་ལ་ཡོན་ཏན་གྱི་ཕན་ཡོན་འདི་བཞི་ཡོད་པར་རིག་པར་བྱའོ།",
    "d127:3340": "།དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ། །སངས་རྒྱས་ཀུན་གྱི་སྤྱོད་ཡུལ་བ། །ཏིང་འཛིན་ཞི་བ་འདི་བཟུང་ན།",
    "d127:3341": "།རྟག་པའི་དུས་སུ་བསོད་ནམས་ཀྱང་། །ཤིན་ཏུ་ཟིལ་གྱིས་མ་ནོན་འགྱུར།",
    "d127:3342": "།བྱང་ཆུབ་སྤྱོད་པ་བྱེ་བྲག་འཕགས།",
    "d127:3343": "།མཆོག་ཏུ་དག་པ་སྤྱོད་པ་ན།",
    "d127:3344": "།དཔའ་བོ་རྟག་པའི་དུས་སུ་ཡང་།",
    "d127:3345": "།བསོད་ནམས་དག་གིས་བསྲུང་བར་འགྱུར།",
    "d127:3346": "།དེ་ལ་ཕས་ཀྱི་རྒོལ་བ་དག །སུ་ཡང་འཚེ་བར་ཡོང་མི་བྱེད།",
    "d127:3347": "།རྟག་པའི་དུས་སུ་སངས་རྒྱས་ཀྱིས། །ཡོངས་སུ་གཟུང་བར་འགྱུར་བ་ཡིན།",
    "d127:3348": "།རྟག་པའི་དུས་སུ་ཡེ་ཤེས་ཀྱང་།",
    "d127:3349": "།དཔག་ཏུ་མེད་པར་འགྱུར་བ་ཡིན། །ཞི་བའི་རྟེན་འདི་འཛིན་པ་ནི།",
    "d127:3350": "།སྤོབས་པ་དག་ཀྱང་མཐའ་ཡས་འགྱུར།",
    "d127:3351": "།ཏིང་འཛིན་ཞི་བ་མཆོག་འདི་རབ་བཟུང་ན།",
    "d127:3352": "།རྟག་ཏུ་བསོད་ནམས་ཕུང་པོ་ཟིལ་མི་ནོན།",
    "d127:3353": "།བྱང་ཆུབ་སྤྱད་པ་དམ་པ་སྤྱོད་པ་ན།",
    "d127:3354": "།ཕས་ཀྱི་རྒོལ་བ་མེད་ཅིང་མི་ཚུགས་འགྱུར།",
    "d127:3355": "།དེ་ཡི་ཡེ་ཤེས་ཡངས་ཤིང་རྣོ་བར་འགྱུར། །དེ་བཞིན་སྤོབས་པ་དག་ཀྱང་མཐའ་ཡས་འགྱུར།",
    "d127:3356": "།མིག་ཀྱང་དག་འགྱུར་རྟག་ཏུ་མཁས་པ་དེ།",
    "d127:3357": "།དྲན་པའི་སྟོབས་དང་གཟུངས་ཀྱི་སྟོབས་ཀྱང་འབྱུང་།",
    "d127:3358": "།དོན་གྱི་ཚིག་རྣམས་རབ་ཏུ་སྟོན་བྱེད་ན།",
    "d127:3359": "།མཁས་པ་དག་གི་ཤིན་ཏུ་ཡིད་འོང་འགྱུར། །ཏིང་འཛིན་ཞི་མཆོག་འདི་ནི་རབ་བཤད་ན།",
    "d127:3360": "།ཤེས་རབ་ལྡན་པ་སྐྱེ་བོ་མང་པོས་རིག །ཏིང་འཛིན་ཞི་བ་མཆོག་འདི་རབ་བཟུང་ན།",
    "d127:3361": "།ཆོས་གོས་དམ་པ་མཆོག་དང་མལ་ཆ་དང་། །མགྲོན་དུ་གཉེར་དང་བཟའ་ཞིང་བཅའ་བའང་རྙེད།",
    "d127:3362": "།ཤིན་ཏུ་གཞོན་ཞིང་བལྟ་ན་སྡུག་པར་འགྱུར། །ཏིང་འཛིན་ཞི་བ་མཆོག་འདི་ཚོལ་བ་ན།",
    "d127:3363": "།སངས་རྒྱས་འཇིག་རྟེན་མགོན་པོ་མང་པོ་མཐོང་།",
    "d127:3364": "།འདྲེན་པ་དག་ལ་མཚུངས་མེད་མཆོད་པ་བྱེད། །དེ་ལ་བར་ཆད་དག་ཀྱང་འབྱུང་མི་འགྱུར། །ཏིང་འཛིན་ཞི་བ་མཆོག་འདི་རབ་བཟུང་ན།",
    "d127:3365": "།སེམས་དགའ་ཚིགས་བཅད་སྙན་པ་བརྒྱ་དག་གིས།",
    "d127:3366": "།འཇིག་རྟེན་མགོན་པོའི་སྤྱན་སྔར་བསྟོད་འགྱུར་ཏེ།",
    "d127:3367": "།དེ་ནི་ཉམས་པར་ནམ་ཡང་ཡོང་མི་འགྱུར། །ཏིང་འཛིན་ཞི་བ་མཆོག་འདི་རབ་བཟུང་ན།",
    "d127:3368": "།དེ་ཡི་མདུན་དུ་འཇིག་རྟེན་མགོན་པོ་ནི།",
    "d127:3369": "།མཚན་དང་དཔེ་བྱད་མཛེས་པའི་སྐུ་བཞུགས་ཏེ།",
    "d127:3370": "།དེ་ཡི་ཡེ་ཤེས་ཉམས་པར་ཡོང་མི་འགྱུར། །ཏིང་འཛིན་ཞི་བ་མཆོག་འདི་རབ་བཟུང་ན།",
    "d127:3371": "།ནམ་ཡང་ཞུམ་པའི་སེམས་སུ་མི་འགྱུར་ཏེ།",
    "d127:3372": "།རྟག་ཏུ་ཕྱུག་ཅིང་དབུལ་པོ་མ་ཡིན་འགྱུར། །སེམས་ཀྱང་འཛིན་ཅིང་ཆགས་པར་ཡོང་མི་འགྱུར།",
    "d127:3373": "།ཏིང་འཛིན་ཞི་བ་མཆོག་འདི་རབ་བཟུང་ན།",
    "d127:3374": "།མི་ཁོམ་པར་ཡང་གནས་པར་མི་འགྱུར་ཏེ།",
    "d127:3375": "།ས་བདག་འཁོར་ལོས་སྒྱུར་བའི་རྒྱལ་པོར་འགྱུར།",
    "d127:3376": "།དེ་ཡི་རྒྱལ་སྲིད་རྟག་ཏུ་བདེ་བར་འོང་།",
    "d127:3377": "།བསྐལ་པ་བརྒྱར་ནི་བཤད་ཀྱང་མི་ཟད་དེ། །ཡེ་ཤེས་ཡངས་པ་དེ་ལ་ཐེ་ཚོམ་མེད།",
    "d127:3378": "།ཏིང་འཛིན་ཞི་བའི་ས་འདི་ཐོས་ནས་ནི།",
    "d127:3379": "།བརྟན་པ་ཇི་ལྟར་བསྟན་པ་དེ་བཞིན་གནས།",
    "d127:3380": "།བསྐལ་པ་བྱེ་བ་མཐའ་ཡས་དཔག་མེད་དུ། །སྟོབས་བཅུས་དེ་ཡི་ཕན་ཡོན་བརྗོད་ན་ཡང་།",
    "d127:3381": "།ཆ་ཙམ་དུ་ནི་ཡོངས་སུ་བརྗོད་མི་འགྱུར།",
    "d127:3382": "།རྒྱ་མཚོ་ལས་ནི་ཆུ་ཐིགས་བླངས་པ་བཞིན།",
    "d127:3383": "།དེ་ཚེ་གཞོན་ནུ་དེ་ཡང་རབ་དགའ་བས།",
    "d127:3384": "།ལངས་ནས་རབ་ཏུ་ཐལ་སྦྱར་ཕྱག་འཚལ་ཏེ།",
    "d127:3385": "།མགུ་རངས་སྟོབས་བཅུ་ཡི་ནི་མངོན་སུམ་འདུག །ཚིག་རབ་མཆོག་གིས་ཆེད་དུ་རྗོད་པ་བརྗོད།",
    "d127:3386": "།འཇིག་རྟེན་མགོན་པོ་འོད་མཛད་པ།",
    "d127:3387": "།མི་གཙོས་འདི་དག་ཇི་ཙམ་དུ།",
    "d127:3388": "།ཕན་ཡོན་ལེགས་པར་རབ་བཤད་པ།",
    "d127:3389": "།དཔའ་བོ་ཆེན་པོ་བསམ་མི་ཁྱབ།",
    "d127:3390": "།ཕྱི་མའི་དུས་ན་སུ་དག་ནི།",
    "d127:3391": "།མདོ་སྡེ་འདི་ལ་ཉན་པར་འགྱུར། །ཕན་པར་དགོངས་ཤིང་ཐུགས་བརྩེ་བ། །དཔའ་བོ་ཆེན་པོ་བདག་ལ་གསུངས།",
    "d127:3392": "།ཀ་ལ་པིང་ཀའི་སྒྲ་དབྱངས་ཀྱིས།",
    "d127:3393": "།སྟོན་པས་དེ་ལ་བཤད་མཛད་དེ།",
    "d127:3394": "།བཅོམ་ལྡན་ཆགས་མེད་ཡེ་ཤེས་ཅན།",
    "d127:3395": "།ཚིག་ཀྱང་འདི་སྐད་རབ་ཏུ་གསུང་།",
    "d127:3396": "།སུ་དག་ཆོས་ཀྱི་རྗེས་སློབ་ཅིང་།",
    "d127:3397": "།མདོ་སྡེ་འདི་ནི་ཉན་འགྱུར་བ། །ནན་ཏན་བླ་ན་མེད་པ་ཡང་། །གཞོན་ནུ་བཤད་ཀྱིས་མཉན་པར་གྱིས།",
    "d127:3398": "།སངས་རྒྱས་ཡེ་ཤེས་རབ་ཚོལ་བས། །མི་དབང་དག་ལ་མཆོད་བྱེད་ཅིང་།",
    "d127:3399": "།བྱམས་པའི་སེམས་ལ་སྙེན་བྱེད་པ།",
    "d127:3400": "།མདོ་སྡེ་འདི་ནི་ཉན་པར་འགྱུར།",
    "d127:3401": "།སྦྱངས་པའི་ཡོན་ཏན་ཡོ་བྱད་བསྙུངས།",
    "d127:3402": "།ཡོན་ཏན་མཆོག་ལ་བསྙེན་བྱས་ཤིང་།",
    "d127:3403": "།ནན་ཏན་ལ་ཡང་གནས་ནས་སུ། །མདོ་སྡེ་འདི་ནི་ཉན་པར་འགྱུར།",
    "d127:3404": "།འཇིག་རྟེན་མགོན་པོའི་བསྟན་པ་ལ། །གང་གིས་ཚུལ་ཁྲིམས་བཤིག་པ་དང་། །སྡིག་པ་བྱེད་པའི་ལག་ནས་ནི།",
    "d127:3405": "།མདོ་སྡེ་འདི་ཡང་ཐོས་མི་འགྱུར།",
    "d127:3406": "།དཔའ་བོ་ཚངས་པར་སྤྱོད་པ་དང་། །གང་གི་སེམས་ཀྱང་མི་བརྐམ་ཞིང་།",
    "d127:3407": "།སངས་རྒྱས་དག་གིས་བྱིན་བརླབས་པ།",
    "d127:3408": "།དེ་དག་ལག་ནས་ཐོས་པར་འགྱུར།",
    "d127:3409": "།གང་གིས་སྔོན་གྱི་སངས་རྒྱས་དག །འཇིག་རྟེན་མགོན་པོ་རི་མོར་བྱས། །དེ་དག་ལ་གནས་མདོ་སྡེ་འདི། །ཕྱི་མའི་དུས་ན་ཐོས་པར་འགྱུར།",
    "d127:3410": "།གང་དག་ཚེ་རབས་སྔ་མ་ལ།",
    "d127:3411": "།མུ་སྟེགས་ཅན་དུ་གྱུར་པ་ནི།",
    "d127:3412": "།དེ་དག་མདོ་སྡེ་འདི་ཐོས་ན། །ཡིད་ནི་དགའ་ཞིང་བདེར་མི་འགྱུར།",
    "d127:3413": "།ང་ཡི་བསྟན་པ་འདི་ལ་ནི། །འཚོ་བ་འདོད་ཕྱིར་རབ་བྱུང་ནས།",
    "d127:3414": "།རྙེད་དང་བཀུར་སྟིས་ཟིལ་གྱིས་ནོན།",
    "d127:3415": "།གཅིག་ལ་གཅིག་ཀྱང་སྨོད་པར་བྱེད།",
    "d127:3416": "།དགེ་སློང་དབང་པོ་མ་བསྡམས་པ།",
    "d127:3417": "།གཞན་གྱི་བུད་མེད་རབ་སྙེགས་ཤིང་།",
    "d127:3418": "།ཚུལ་ཁྲིམས་འཆལ་པ་རྙེད་པ་འདོད།",
    "d127:3419": "།མདོ་སྡེ་འདི་ལ་དད་མི་བྱེད།",
    "d127:3420": "།སངས་རྒྱས་བརྙེས་པའི་བསོད་ནམས་དང་། །བསམ་གཏན་ཐོབ་པར་མི་འདོད་ཅིང་།",
    "d127:3421": "།བདག་ཏུ་འདུ་ཤེས་གནས་པ་དག །མདོ་སྡེ་འདི་ལ་དད་མི་བྱེད།",
    "d127:3422": "།ཕྱི་མའི་དུས་ན་འབྱུང་བ་ནི།",
    "d127:3423": "།འཇིག་རྟེན་བསམ་གཏན་འབྲས་བུར་འཛིན།",
    "d127:3424": "།དགྲ་བཅོམ་བསོད་སྙོམས་ཟོས་ནས་ཀྱང་། །སངས་རྒྱས་བྱང་ཆུབ་སྨོད་པར་བྱེད།",
    "d127:3425": "།འཛམ་བུ་ཡི་ནི་གླིང་འདི་ནི། །མཆོད་རྟེན་ཅི་ཡོད་ཀུན་བཤིག་པས།",
    "d127:3426": "།གང་གིས་མདོ་སྡེ་འདི་སྤངས་ན།",
    "d127:3427": "།སྡིག་པ་འདི་ནི་ཁྱད་པར་ཆེ།",
    "d127:3428": "།གང་གིས་གང་གཱའི་བྱེ་སྙེད་ཀྱི། །དགྲ་བཅོམ་དག་ནི་བསད་པ་བས།",
    "d127:3429": "།གང་གིས་མདོ་སྡེ་འདི་སྤངས་ན།",
    "d127:3430": "།སྡིག་པ་འདི་ནི་ཁྱད་པར་ཆེ།",
    "d127:3431": "།མི་བཟད་པ་ཡི་ཕྱི་དུས་ལ།",
    "d127:3432": "།དམ་པའི་ཆོས་ནི་འཇིག་པའི་ཚེ། །མདོ་སྡེ་འདི་ནི་རབ་བཤད་པར། །ཁྱེད་ལ་སུ་དག་སྤྲོ་བ་ཡོད།",
    "d127:3433": "།དེ་ཚེ་གཞོན་ནུ་ལངས་ནས་ནི།",
    "d127:3434": "།ངུ་ཞིང་རྒྱལ་ལ་འདི་སྐད་གསོལ།",
    "d127:3435": "།སངས་རྒྱས་ཐུགས་ཀྱི་སྲས་པོ་ཡིས།",
    "d127:3436": "།འདི་སྐད་སེང་གེའི་སྒྲ་ཡང་བསྒྲགས། །རྫོགས་པའི་སངས་རྒྱས་མྱ་ངན་འདས།",
    "d127:3437": "།མི་བཟད་པ་ཡི་ཕྱི་དུས་ལ།",
    "d127:3438": "།ལུས་དང་སྲོག་ཀྱང་རབ་བཏང་སྟེ།",
    "d127:3439": "།བདག་གིས་མདོ་སྡེ་རྒྱས་པར་བགྱི། །བྱིས་པ་རྣམས་ཀྱི་མི་བདེན་པ།",
    "d127:3440": "།བརྒྱད་ཅིང་སྤྱོས་པ་བཟོད་པར་བགྱི།",
    "d127:3441": "།གཤེ་བ་དང་ནི་བསྡིགས་པ་ཡང་།",
    "d127:3442": "།འདྲེན་པ་དང་དུ་བླང་བར་བགྱི། །བྱང་ཆུབ་སེམས་དཔའ་གཞན་དག་ལ།",
    "d127:3443": "།ངན་སེམས་དག་ནི་བསྐྱེད་པ་འམ།",
    "d127:3444": "།གང་སྔོན་བདག་གིས་སྡིག་པ་ཡི། །ལས་རྣམས་བགྱིས་པ་བྱང་བར་བགྱི།",
    "d127:3445": "།སྤྱི་བོ་ལ་ནི་ཕྱག་བཞག་སྟེ།",
    "d127:3446": "།སངས་རྒྱས་གསེར་གྱི་མདོག་འདྲ་བ།",
    "d127:3447": "།དེ་བཞིན་གཤེགས་པ་འཇམ་པའི་དབྱངས།",
    "d127:3448": "།ཟླ་འོད་ལ་ནི་སྟོན་པ་གསུང་།",
    "d127:3449": "།གཞོན་ནུ་ཕྱི་མའི་དུས་དག་ལ།",
    "d127:3450": "།ཁྱོད་ཀྱིས་ཚངས་པར་སྤྱོད་པ་དང་། །སྲོག་གི་བར་ཆད་མི་འབྱུང་བར།",
    "d127:3451": "།ཁྱོད་ལ་བྱིན་གྱིས་བརླབ་པར་བྱ།",
    "d127:3452": "།ཆོས་སྨྲ་བ་ནི་གཞན་དག་ཀྱང་།",
    "d127:3453": "།བརྒྱད་བརྒྱ་པོ་དག་ལངས་ནས་ནི།",
    "d127:3454": "།ཕྱི་མའི་དུས་ལ་བདག་ཅག་ཀྱང་།",
    "d127:3455": "།མདོ་སྡེ་འདི་ནི་འཛིན་པ་ལགས།",
    "d127:3456": "།ལྷ་དང་ཀླུ་དང་གནོད་སྦྱིན་ཡང་། །བྱེ་བ་བརྒྱད་ཅུ་ཉེར་ལྷགས་ཏེ།",
    "d127:3457": "།གཞན་ཡང་ཁྲག་ཁྲིག་དྲུག་ཅུ་རྣམས།",
    "d127:3458": "།འཇིག་རྟེན་མགོན་ལ་འདི་སྐད་སྨྲ།",
    "d127:3459": "།དགེ་སློང་དག་ནི་འདི་རྣམས་ལས། །དེ་རིང་སུ་དག་ལངས་པ་རྣམས། །ཕྱི་དུས་དེ་ཚེ་བདག་ཅག་གིས། །འདྲེན་པ་རབ་ཏུ་བསྲུང་བར་བགྱི།",
    "d127:3460": "།མདོ་སྡེ་འདི་ནི་བཤད་པའི་ཚེ།",
    "d127:3461": "།སྟོན་པ་ཡི་ནི་བྱིན་རླབས་ཀྱིས། །གང་གཱའི་བྱེ་མ་མཉམ་པ་ཡི།",
    "d127:3462": "།སངས་རྒྱས་ཞིང་རྣམས་རབ་ཏུ་གཡོས།",
    "d127:3463": "།ཞིང་རྣམས་ཇི་སྙེད་རབ་གཡོས་པས། །ཀུན་ཏུ་སངས་རྒྱས་སྤྲུལ་པ་དག །",
    "d127:3464": "འཇིག་རྟེན་མགོན་པོས་རབ་བཀྱེ་སྟེ།",
    "d127:3465": "།དེ་དག་གིས་ཀྱང་ཆོས་རབ་བསྟན།",
    "d127:3466": "།ཞིང་དེ་སོ་སོ་རེ་རེར་ཡང་།",
    "d127:3467": "།སེམས་ཅན་བྱེ་བ་བསམ་མི་ཁྱབ།",
    "d127:3468": "།དེ་ཚེ་དེ་འདྲའི་ཆོས་ཐོས་ནས། །སངས་རྒྱས་ཀྱི་ནི་ཡེ་ཤེས་བཀོད།",
    "d127:3469": "།སངས་རྒྱས་ཀྱི་ཡང་ཞིང་འདི་ནས།",
    "d127:3470": "།སེམས་ཅན་བྱེ་བ་དགུ་བཅུ་རྣམས།",
    "d127:3471": "།བྱང་ཆུབ་ཀྱི་ནི་སེམས་བསྐྱེད་དེ།",
    "d127:3472": "།སངས་རྒྱས་ལ་ཡང་མེ་ཏོག་འཐོར།",
    "d127:3473": "།བསྐལ་པ་བྱེ་བ་བརྒྱད་ཅུ་ན།",
    "d127:3474": "།བསྐལ་པ་གཅིག་ལ་ཐམས་ཅད་ཀྱང་།",
    "d127:3475": "།རྣམ་པར་འདྲེན་པ་ཉིད་འགྱུར་ཞེས། །དེ་དག་མི་གཙོས་ལུང་བསྟན་ཏོ།",
    "d127:3476": "།དགེ་སློང་དང་ནི་དགེ་སློང་མ།",
    "d127:3477": "།དགེ་བསྙེན་ཕ་དང་དགེ་བསྙེན་མ།",
    "d127:3478": "།སྲོག་ཆགས་བྱེ་བ་བདུན་ཅུ་དྲུག །གང་དག་མདོ་སྡེ་འདི་ཐོས་པ།",
    "d127:3479": "།དེ་དག་མི་གཙོས་ལུང་བསྟན་ཏེ།",
    "d127:3480": "།བྱང་ཆུབ་སྤྱོད་པ་རབ་སྤྱོད་ཅིང་། །གང་གཱའི་བྱེ་མ་མཉམ་པ་ཡི།",
    "d127:3481": "།འཇིག་རྟེན་འདྲེན་པ་མཐོང་བར་འགྱུར།",
    "d127:3482": "།སངས་རྒྱས་ཡེ་ཤེས་རབ་ཚོལ་བས། །ཐམས་ཅད་ལ་ཡང་མཆོད་པ་བྱེད། །མདོ་སྡེ་བླ་ན་མེད་པ་འདི། །དེ་དང་དེར་ཡང་ཐོས་པར་འགྱུར།",
    "d127:3483": "།བྱམས་པ་ཡི་ནི་སངས་རྒྱས་ལ། །བླ་ན་མེད་པའི་མཆོད་བྱས་ཏེ།",
    "d127:3484": "།དམ་པའི་ཆོས་མཆོག་བཟུང་ནས་ནི།",
    "d127:3485": "།བདེ་བ་ཅན་དུ་འགྲོ་བར་འགྱུར།",
    "d127:3486": "།གང་ན་སངས་རྒྱས་རྡུལ་བྲལ་བ།",
    "d127:3487": "།ཚེ་དཔག་མེད་པ་དེ་བཞིན་གཤེགས།",
    "d127:3488": "།དེ་ལ་བྱང་ཆུབ་མཆོག་གི་ཕྱིར། །མཆོད་པ་དག་ཀྱང་བྱེད་པར་འགྱུར།",
    "d127:3489": "།མདོ་སྡེ་དམ་པ་འདི་ཐོས་ན།",
    "d127:3490": "།མ་འོངས་པ་ཡི་བསྐལ་པར་ནི།",
    "d127:3491": "།གྲངས་མེད་བདུན་ཅུ་རྩ་གསུམ་དུ། །ངན་འགྲོ་རྣམས་སུ་ཡང་མི་འགྲོ།",
    "d127:3492": "།ཕྱི་མའི་དུས་ལ་སུ་དག་ནི།",
    "d127:3493": "།མདོ་སྡེ་དམ་པ་ཉན་འགྱུར་ཞིང་།",
    "d127:3494": "འཆང་ངམ་ཀློག་པར་བྱེད་པ་ཡང་།",
    "d127:3495": "།དེ་དག་ཀུན་གྱིས་ང་ལ་མཆོད།",
    "d127:3496": "།ཇི་སྙེད་མདུན་ན་འདུག་པ་རྣམས། །ཐམས་ཅད་ལ་ཡང་བསྒོ་བྱ་སྟེ།",
    "d127:3497": "།ངས་ནི་དཀའ་བས་ཐོས་པ་ཡི། །བྱང་ཆུབ་འདི་ཡང་ཡོངས་སུ་གཏད།",
    "d127:3498": "།ཏིང་ངེ་འཛིན་རྗེས་སུ་གཏད་པའི་ལེའུ་སྟེ་བཅྭ་བརྒྱད་པའོ།། །།དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ།",
    "d127:3499": "གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་ལས་ཡོན་ཏན་གྱི་ཕན་ཡོན་བསམ་གྱིས་མི་ཁྱབ་ཅིང་དཔག་ཏུ་མེད་པ་ཐོས་ནས་མི་སྐྲག་པར་འདོད་པ་དང་མི་དངང་བར་འདོད་པ་དང་དངང་བར་མི་འགྱུར་བར་འདོད་པས་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་བསྟན་པ་ལ་མཁས་པར་བྱའོ།",
    "d127:3500": "།སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ལ་མོས་པར་བྱའོ།",
    "d127:3501": "།སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ཡོངས་སུ་དྲི་བ་ལ་མཁས་པར་བྱའོ།",
    "d127:3502": "།སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ཡོངས་སུ་བཙལ་བ་ལ་མཁས་པར་བྱའོ།",
    "d127:3503": "།སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ཐོས་ནས་མི་སྐྲག །མི་དངང་དངང་བར་མི་འགྱུར་བར་བྱའོ།",
    "d127:3504": "།དེ་སྐད་ཅེས་བཀའ་སྩལ་པ་དང་། ཟླ་འོད་གཞོན་ནུར་གྱུར་པས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་འདི་ལྟ་ཇི་ལྟ་བུར་ན་བྱང་ཆུབ་སེམས་དཔའ་སེམས་དཔའ་ཆེན་པོ་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་བསྟན་པ་ལ་མཁས་པ་ལགས། སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ལ་མོས་པ་དང་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ཡོངས་སུ་འདྲི་བ་ལ་མཁས་པ་དང་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ཐོས་ན་མི་སྐྲག་མི་དངང་དངང་བར་མི་འགྱུར་བ་ལགས།",
    "d127:3505": "དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་གང་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་ཉན་ཅིང་ཐོས་ནས་ཀྱང་འཛིན་པ་དང་ཀུན་ཆུབ་པར་བྱེད་པ་དང་འཆང་བ་དང་ཀློག་པ་དང་རབ་ཏུ་འདོན་པ་དང་ཉོན་མོངས་པ་མེད་པར་བསྒོམ་པས་སྒོམ་པར་བྱེད་པ་དང་། མང་དུ་བྱེད་པ་དང་། གཞན་ལ་ཡང་རྒྱ་ཆེར་ཡང་དག་པར་རབ་ཏུ་སྟོན་ན་གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་བསྟན་པ་ལ་མཁས་པར་འགྱུར་རོ།",
    "d127:3506": "།སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ལ་མོས་པ་དང་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ཡོངས་སུ་འདྲི་བ་ལ་མཁས་པ་དང་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ཐོས་ན་མི་སྐྲག་མི་དངང་དངང་བར་མི་འགྱུར་རོ།",
    "d127:3507": "།ཡང་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་ལས་ཡོན་ཏན་གྱི་ཕན་ཡོན་བསྒྲུབ་པའི་ཚིག་འདི་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་ངེས་པར་བསྟན་པ་ན་ཟླ་འོད་གཞོན་ནུར་གྱུར་པས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་ལས་ཡོན་ཏན་གྱི་ཕན་ཡོན་བསྒྲུབ་པའི་ཚིག་དཔག་ཏུ་མེད་པ་བསམ་གྱིས་མི་ཁྱབ་པ་བཅོམ་ལྡན་འདས་ལས་ཐོས་ནས་དེའི་ཚེ་ཟླ་འོད་གཞོན་ནུར་གྱུར་པས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་གྱི་རྒྱལ་པོ་འདི་རབ་ཏུ་ཐོབ་བོ།",
    "d127:3508": "།བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མེད་དཔག་ཏུ་མེད་པ་ཡང་མངོན་པར་ཤེས་པ་ཆེན་པོ་ཐོབ་པར་གྱུར་ཏོ།",
    "d127:3509": "།སེམས་ཅན་དཔག་ཏུ་མེད་པ་ཡང་སྙིང་རྗེ་ཆེན་པོར་འཇུག་པ་ལ་མངོན་དུ་ཕྱོགས་པའི་སེམས་སྐྱེས་སོ།",
    "d127:3510": "།སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཡང་རྣམ་པ་དྲུག་ཏུ་གཡོས།",
    "d127:3511": "།རབ་ཏུ་གཡོས། ཀུན་ཏུ་རབ་ཏུ་གཡོས། འགུལ་རབ་ཏུ་འགུལ་ཀུན་ཏུ་རབ་ཏུ་འགུལ།",
    "d127:3512": "ལྡེག་རབ་ཏུ་ལྡེག་ཀུན་ཏུ་རབ་ཏུ་ལྡེག །འཁྲུགས་རབ་ཏུ་འཁྲུགས་ཀུན་ཏུ་རབ་ཏུ་འཁྲུགས།",
    "d127:3513": "ཆེམ་ཆེམ་རབ་ཏུ་ཆེམ་ཆེམ་ཀུན་ཏུ་རབ་ཏུ་ཆེམ་ཆེམ།",
    "d127:3514": "འུར་འུར་རབ་ཏུ་འུར་འུར་ཀུན་ཏུ་རབ་ཏུ་འུར་འུར། ཤར་ཕྱོགས་དམའ་ན་ནུབ་ཕྱོགས་མཐོ།",
    "d127:3515": "ནུབ་ཕྱོགས་དམའ་ན་ཤར་ཕྱོགས་མཐོ། བྱང་ཕྱོགས་དམའ་ན་ལྷོ་ཕྱོགས་མཐོ། ལྷོ་ཕྱོགས་དམའ་ན་བྱང་ཕྱོགས་མཐོ། མཐའ་དམའ་ན་དབུས་མཐོ། དབུས་དམའ་ན་མཐའ་མཐོ་ཞིང་།",
    "d127:3516": "སྣང་བ་དཔག་ཏུ་མེད་པ་ཡང་འཇིག་རྟེན་དུ་བྱུང་།",
    "d127:3517": "ལྷའི་སྤོས་ཀྱི་ཆར་ཆེན་པོ་ཡང་མངོན་པར་བབ་བོ།",
    "d127:3518": "།ལྷ་དང་ལྷའི་བུ་ཇི་སྙེད་ཆོས་མཉན་པའི་ཕྱིར་འདུས་ཏེ་ལྷགས་པ་དེ་དག་ནམ་མཁའ་ལ་མངོན་པར་འཕགས་ནས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་ལས་ཡོན་ཏན་གྱི་ཕན་ཡོན་གྱི་ཚིག་དཔག་ཏུ་མེད་པ་འདི་དག་ཐོས་ནས་ལྷ་དང་ལྷའི་བུ་དེ་དག་ཐམས་ཅད་དགའ་མགུ་ཡི་རངས་ཏེ།",
    "d127:3519": "རབ་ཏུ་དགའ་བ་དང་ཚིམ་པ་དང་ཡིད་བདེ་བ་སྐྱེས་ནས་ཨ་ལ་ལ་ཞེས་ག་ཞ་སྒྲོགས་པའི་སྒྲ་བྱེད་དོ།",
    "d127:3520": "།ལྷའི་མེ་ཏོག་རྣམ་པ་སྣ་ཚོགས་ཀྱི་མེ་ཏོག་གི་ཆར་ཆེན་པོ་འབེབས་སོ།",
    "d127:3521": "།ལྷའི་སིལ་སྙན་བྱེ་བ་ཁྲག་ཁྲིག་བརྒྱ་སྟོང་དུ་མ་ཡང་རབ་ཏུ་རྡུང་ངོ་།",
    "d127:3522": "བརྗོད་པ་གཅིག་པའི་དབྱངས་ཀྱིས་ཚིག་འདི་སྐད་ཅེས་འཛེར་ཏོ།",
    "d127:3523": "།ཨ་ལ་ལ་བདག་ཅག་གིས་ནི་རྙེད་པ་ལེགས་པར་རྙེད་དེ།",
    "d127:3524": "འདི་ལྟར་བདག་ཅག་གིས་བཅོམ་ལྡན་འདས་ལས་ཡོན་ཏན་གྱི་ཕན་ཡོན་བསྒྲུབ་པའི་ཚིག་དཔག་ཏུ་མེད་པ་འདི་དག་ཐོས་ནས་བཅོམ་ལྡན་འདས་བདག་ཅག་ཐམས་ཅད་ཀྱང་ཅིག་ཆར་འཐུན་པར་བྱང་ཆུབ་སེམས་དཔའ་སེམས་དཔའ་ཆེན་པོ་ཟླ་འོད་གཞོན་ནུར་གྱུར་པས་ཇི་ལྟར་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་ཐོབ་པ་དེ་བཞིན་དུ། བཅོམ་ལྡན་འདས་བདག་ཅག་ཐམས་ཅད་ཀྱིས་ཀྱང་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་ཐོབ་པར་བགྱིའོ།",
    "d127:3525": "།དེ་ནས་དེའི་ཚེ་བྱ་རྒོད་ཀྱི་ཕུང་པོའི་རི་ལ་བཅོམ་ལྡན་འདས་འཁོར་རྒྱ་མཚོའི་ནང་ན་ཆོས་སྟོན་པ་ལ་དྲི་ཟའི་བུ་གཙུག་ཕུད་ལྔ་ཅན་ཞེས་བྱ་བ་རིམ་གྲོ་དང་བསྙེན་བཀུར་བྱ་བའི་ཕྱིར་སིལ་སྙན་ལྔ་བརྒྱ་དང་བཅས་ཏེ་ནམ་མཁའ་ལས་བབས་ནས་བཅོམ་ལྡན་འདས་ཀྱི་སྤྱན་སྔར་འདུག་གོ། །དེ་ནས་དྲི་ཟའི་བུ་གཙུག་ཕུད་ལྔ་ཅན་འདི་སྙམ་དུ་སེམས་ཏེ།",
    "d127:3526": "བདག་ཅག་གིས་སུམ་ཅུ་རྩ་གསུམ་པའི་ལྷ་རྣམས་དང་ལྷའི་དབང་པོ་བརྒྱ་བྱིན་གྱི་ལྷའི་མདུན་ས་ཆོས་བཟང་ན་ཇི་ལྟ་བ་བཞིན་དུ་རིམ་གྲོ་དང་བསྙེན་བཀུར་བྱའོ། །གླུ་དབྱངས་དག་ཇི་ལྟར་ལེན་པ་དེ་བཞིན་དུ་དེང་ལྷའི་ལྷ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཡང་མཆོད་པའི་ཕྱིར་གླུ་དབྱངས་རབ་ཏུ་སྦྱར་རོ།",
    "d127:3527": "།དེ་ནས་དྲི་ཟའི་བུ་གཙུག་ཕུད་ལྔ་ཅན་སིལ་སྙན་ཐོགས་པ་ལྔ་བརྒྱ་པོ་དེ་དག་དང་སྒྲ་གཅིག་ཏུ་སྦྱར་ཏེ། པི་བང་གི་ཁོག་པ་བཻ་དཱུརྱ་ལས་བྱས་པ་དག་ཀྱང་ཐོགས་ནས་བཅོམ་ལྡན་འདས་ཀྱི་སྤྱན་སྔར་བླངས་སོ།",
    "d127:3528": "།དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། རྫུ་འཕྲུལ་མངོན་པར་འདུ་བྱ་བ་ཇི་ལྟ་བུ་མངོན་པར་འདུ་བྱས་པས་ཟླ་འོད་གཞོན་ནུར་གྱུར་པ་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ངེས་པར་རྟོགས་པ་ལ་མཁས་པ་འཐོབ་པ་དང་། ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་ལས་མི་གཡོ་བ་དང་། དྲི་ཟའི་བུ་གཙུག་ཕུད་ལྔ་ཅན་ལ་ཡང་རྒྱུད་ཀྱི་སྒྲ་དང་གླུའི་སྒྲ་ལ་མཁས་པ་བསྟན་པར་འགྱུར་བ་དེ་ལྟ་བུའི་རྫུ་འཕྲུལ་མངོན་པར་འདུ་བྱ་བ་ངས་བྱའོ་སྙམ་མོ།",
    "d127:3529": "།དེ་ནས་བཅོམ་ལྡན་འདས་ཀྱིས་དེ་ལྟ་བུའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུ་མཛད་དེ། སངས་རྒྱས་ཀྱི་མཐུས་སིལ་སྙན་ལྔ་བརྒྱ་པོ་ཤིན་ཏུ་ལེགས་པར་སྦྱར་བ།",
    "d127:3530": "ལེགས་པར་བླངས་པ་དེ་དག་ལས་བསམ་གྱིས་མི་ཁྱབ་པའི་དོན་དང་ལྡན་པ་ཆོས་ཉིད་དང་ལྡན་པའི་སྒྲ་བྱུང་ངོ་།",
    "d127:3531": "།སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ངེས་པར་རྟོགས་པའི་ཚིགས་སུ་བཅད་པ་འདི་དག་ཀྱང་བྱུང་ངོ་།",
    "d127:3532": "།སྐྲ་གཅིག་ཁྱོན་ལ་སངས་རྒྱས་མང་པོ་ནི།",
    "d127:3533": "།གང་གཱའི་ཀླུང་གི་བྱེ་མ་ཅི་ཡོད་སྙེད།",
    "d127:3534": "།རྒྱལ་བ་དེ་དག་ཞིང་ཡང་དེ་སྙེད་དེ།",
    "d127:3535": "།དེ་དག་མཚན་ཉིད་མི་འདྲ་སྐལ་མི་མཉམ།",
    "d127:3536": "།སྐྲ་ཡི་ཁྱོན་ལ་འགྲོ་བ་ལྔ་རྣམས་ཏེ།",
    "d127:3537": "།སེམས་ཅན་དམྱལ་དང་དུད་འགྲོར་འགྲོ་བ་དང་། །གཤིན་རྗེའི་འཇིག་རྟེན་ལྷ་དང་མི་རྣམས་ཞུགས།",
    "d127:3538": "།འདྲེས་པ་མེད་ཅིང་གནོད་པར་འགྱུར་བའང་མེད།",
    "d127:3539": "།དེ་ཡི་གནས་སུ་མཚོ་དང་རྒྱ་མཚོར་བཅས།",
    "d127:3540": "།ཆུ་ཀླུང་དེ་བཞིན་མཚེའུ་དང་ལྟེང་ཀ་རྣམས།",
    "d127:3541": "།འདྲེས་པ་མེད་ཅིང་གནོད་པར་མི་འགྱུར་ཏེ།",
    "d127:3542": "།དེ་ལྟར་རྒྱལ་བའི་ཆོས་ནི་བསམ་མི་ཁྱབ།",
    "d127:3543": "།དེ་ཡི་གནས་སུ་རི་བོ་དུ་མ་སྟེ།",
    "d127:3544": "།ཁོར་ཡུག་དང་ནི་ལྷུན་པོ་རབ་ལྷུན་དང་། །བཏང་བཟུང་དང་ནི་བཏང་བཟུང་ཆེན་པོ་དང་། །འབིགས་བྱེད་བྱ་རྒོད་ཕུང་པོ་གངས་ཀྱི་རི།",
    "d127:3545": "།གནས་དེར་སེམས་ཅན་དམྱལ་བ་མི་བཟད་པ།",
    "d127:3546": "།ཚ་དང་རབ་ཏུ་ཚ་བ་ཉམས་མི་དགའ།",
    "d127:3547": "།དེ་ན་སེམས་ཅན་དམྱལ་སྐྱེས་ཚོར་བ་ཡི།",
    "d127:3548": "།སྡུག་བསྔལ་དེ་དག་རྗེས་སུ་མྱོང་བར་བྱེད།",
    "d127:3549": "།དེ་ཡི་གནས་ན་ལྷ་ཡི་གཞལ་མེད་ཁང་།",
    "d127:3550": "།དེ་དག་དཔག་ཚད་བཅུ་གཉིས་དབྱངས་དགའ་བ།",
    "d127:3551": "།ལྷ་རྣམས་སྟོང་ཕྲག་མང་པོ་དེ་དག་ཀྱང་།",
    "d127:3552": "།ལྷ་ཡི་དགའ་བ་ཤིན་ཏུ་བདེ་བ་མྱོང་།",
    "d127:3553": "།དེ་ཡི་གནས་སུ་སངས་རྒྱས་རྣམས་སྐྱེ་ཞིང་།",
    "d127:3554": "།འཇིག་རྟེན་རིག་པའི་བསྟན་པ་འབར་བ་སྣང་།",
    "d127:3555": "།གང་གིས་རྣམ་དག་སྤྱོད་པ་མ་སྦྱངས་པ།",
    "d127:3556": "།ཡེ་ཤེས་བྲལ་བ་དག་གིས་དེ་མི་མཐོང་།",
    "d127:3557": "།དེ་ཡི་གནས་ཉིད་ན་ཡང་ཆོས་ནུབ་ཅིང་།",
    "d127:3558": "།འདྲེན་པ་མྱ་ངན་འདས་པའི་སྒྲ་ཡང་ཐོས།",
    "d127:3559": "།དེ་ཡི་གནས་ཉིད་ན་ཡང་ལ་ལ་ཡིས།",
    "d127:3560": "།འདྲེན་པ་བཞུགས་ཏེ་ཆོས་ཀྱང་སྟོན་ཅེས་ཐོས།",
    "d127:3561": "།དེ་ཡི་གནས་ཉིད་ན་ཡང་ལ་ལ་དག །ཚེ་ཚད་ལོ་ནི་བསམ་ཡས་བཞུགས་སྙམ་འཛིན།",
    "d127:3562": "།དེ་ཡི་གནས་ནའང་འཆི་བའི་དུས་བྱེད་ཅིང་།",
    "d127:3563": "།རིང་དུ་མི་འཚོ་ཞེས་ནི་སྒྲ་ཡང་ཐོས།",
    "d127:3564": "།གནས་དེར་ལ་ལ་འདི་སྙམ་འདུ་ཤེས་ཏེ།",
    "d127:3565": "།ཡིད་ཀྱི་འདུ་ཤེས་དང་ནི་འཛིན་པ་ཡིས།",
    "d127:3566": "།བདེ་གཤེགས་མཐོང་མཆོད་སངས་རྒྱས་མཉེས་བྱས་སྙམ།",
    "d127:3567": "།སྐྱེས་པ་མེད་ཅིང་མཆོད་པ་བྱས་པའང་མེད།",
    "d127:3568": "།མི་དག་བདག་གི་ཁྱིམ་ན་རྨི་ལམ་བཞིན།",
    "d127:3569": "།འདོད་པའི་ཡོན་ཏན་དག་ལ་དགའ་མྱོང་ནས།",
    "d127:3570": "།ཕྱིར་སད་ནས་ཀྱང་དེ་ཡིས་གདོད་མ་མཐོང་།",
    "d127:3571": "།དེ་ནི་རྨི་ལམ་ཡིན་པར་དེ་ཡིས་ཤེས།",
    "d127:3572": "།དེ་བཞིན་མཐོང་ཐོས་རིག་དང་བྱེ་བྲག་ཕྱེད།",
    "d127:3573": "།འདི་དག་ཐམས་ཅད་མི་བདེན་རྨི་ལམ་བཞིན།",
    "d127:3574": "།གང་གིས་ཏིང་འཛིན་འདི་ཡང་ཐོབ་གྱུར་པ།",
    "d127:3575": "།དེས་ནི་ཆོས་ཀྱི་རང་བཞིན་འདི་དག་ཤེས།",
    "d127:3576": "།སུ་ལའང་སྡུག་དང་མི་སྡུག་མེད་པ་ནི།",
    "d127:3577": "།མི་དེ་འཇིག་རྟེན་ན་ཡང་བདེ་སྐྱིད་རྟག །སུ་དག་ནགས་ཁྲོད་མངོན་པར་དགའ་བ་ཡི།",
    "d127:3578": "།དགེ་སྦྱོང་དེ་ནི་ཤིན་ཏུ་བདེ་བ་མྱོང་།",
    "d127:3579": "།སུ་དག་ཅི་ལའང་བདག་གིར་བྱ་བ་མེད།",
    "d127:3580": "།ཡོངས་སུ་འཛིན་པ་རྣམ་པ་ཀུན་ཏུ་སྤངས།",
    "d127:3581": "།བསེ་རུ་བཞིན་དུ་འཇིག་རྟེན་འདི་ན་གནས།",
    "d127:3582": "།ནམ་མཁའ་ལ་ནི་རླུང་དག་རྒྱུ་བ་བཞིན།",
    "d127:3583": "།ལམ་རྣམས་བསྒོམས་ཤིང་ཡེ་ཤེས་རབ་ཏུ་ཞུགས།",
    "d127:3584": "།ཆོས་རྣམས་ཐམས་ཅད་སྟོང་པ་བདག་མེད་པར།",
    "d127:3585": "།ཆོས་རྣམས་འདི་དག་གང་གིས་རབ་བསྒོམས་པ།",
    "d127:3586": "།དེ་ཡི་སྤོབས་པ་དག་ནི་མཐའ་ཡས་འགྱུར།",
    "d127:3587": "།སུ་དག་འཇིག་རྟེན་ན་ནི་ཡིད་ཆགས་མེད།",
    "d127:3588": "།དེ་དག་སེམས་ནི་རྟག་ཏུ་རླུང་དང་འདྲ།",
    "d127:3589": "།སྡུག་དང་མི་སྡུག་ལ་ཡང་ཆགས་པ་མེད། །འཇིག་རྟེན་ན་ནི་མི་དེ་ཤིན་ཏུ་སྐྱིད།",
    "d127:3590": "།མི་སྡུག་པ་དང་འགྲོགས་པ་སྡུག་བསྔལ་ཏེ།",
    "d127:3591": "།སྡུག་པ་དང་ཡང་བྲལ་བ་སྡུག་བསྔལ་ཡིན།",
    "d127:3592": "།མཐར་བྱས་འདི་གཉིས་རབ་ཏུ་སྤངས་ནས་ནི།",
    "d127:3593": "།མི་གང་ཆོས་ལ་དགའ་བ་དེ་དག་སྐྱིད།",
    "d127:3594": "།གང་ཞིག་ཆོས་འདི་ཐོས་ནས་ཆགས་བྱེད་ཅིང་།",
    "d127:3595": "།ཆོས་མ་ཡིན་པ་ཐོས་ནས་ཁོང་ཁྲོ་བྱེད།",
    "d127:3596": "།ང་རྒྱལ་རྒྱགས་པས་བཅོམ་པ་ལོག་པ་དེ།",
    "d127:3597": "།ང་རྒྱལ་དབང་གིས་སྡུག་བསྔལ་རྗེས་སུ་མྱོང་།",
    "d127:3598": "།སུ་དག་མཉམ་པ་ཉིད་ལ་རབ་གནས་ཏེ།",
    "d127:3599": "།རྟག་ཏུ་ཁེངས་པ་མེད་ཅིང་འདུད་པ་མེད།",
    "d127:3600": "།སྡུག་དང་མི་སྡུག་པ་ལས་རབ་གྲོལ་བ།",
    "d127:3601": "།དེ་དག་རྟག་ཏུ་གྲོལ་ཡིད་ལེགས་པར་གནས།",
    "d127:3602": "།ཚུལ་ཁྲིམས་ཡོངས་སུ་དག་པར་རབ་གནས་ཏེ།",
    "d127:3603": "།བསམ་གཏན་བསམ་མི་ཁྱབ་ལ་རྟག་གནས་ཤིང་།",
    "d127:3604": "།སུ་དག་ནགས་ཁྲོད་ཞི་བར་དགའ་བ་ནི།",
    "d127:3605": "།དེ་དག་ནམ་ཡང་ཡིད་གཉིས་ཡོང་མི་འགྱུར།",
    "d127:3606": "།མི་བདེན་པ་ལ་སུ་དག་རབ་ཞུགས་ཤིང་།",
    "d127:3607": "།བྱིས་པ་འདོད་པའི་ཡོན་ཏན་རྟག་ཏུ་དགའ།",
    "d127:3608": "།བྱ་རྒོད་དག་ནི་རོ་ལ་མོས་པ་བཞིན།",
    "d127:3609": "།དེ་དག་རྟག་པར་བདུད་ཀྱི་དབང་དུ་འགྲོ།",
    "d127:3610": "།ཡང་པི་བང་གི་སྒྲ་དེ་ལས་ཚིགས་སུ་བཅད་པ་མངོན་པར་བསྒྲུབ་པ་འདི་བྱུང་ནས་ཟླ་འོད་གཞོན་ནུར་གྱུར་པས་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ཟབ་མོ་ངེས་པར་རྟོགས་པ་ལ་མཁས་པ་རྗེས་སུ་ཐོབ་བོ།",
    "d127:3611": "།དྲི་ཟའི་བུ་གཙུག་ཕུད་ལྔ་ཅན་ཡང་སྒྲའི་རྗེས་སུ་འགྲོ་བའི་བཟོད་པ་ཐོབ་པར་གྱུར་ཏོ།",
    "d127:3612": "།ལྷ་དང་མི་ཡི་སྐྱེ་དགུ་སེམས་ཅན་དཔག་ཏུ་མེད་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་སོ།",
    "d127:3613": "།སེམས་ཅན་དཔག་ཏུ་མེད་པ་རྣམས་ཀྱི་ཡང་དོན་བྱས་པར་གྱུར་ཏོ།",
    "d127:3614": "།སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ངེས་པར་བསྟན་པའི་ལེའུ་སྟེ་བཅུ་དགུ་པའོ།། །།",
    "d127:3615": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་ལ་འཇུག་པའི་ཆོས་ཀྱི་རྣམ་གྲངས་འདི་འདོད་པ་དང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་དགེ་བའི་རྩ་བ་དང་བསླབས་པ་དང་ཡོན་ཏན་གྱི་ཚོགས་ཐམས་ཅད་གདོན་མི་ཟ་ཞིང་ཚུལ་ཁྲིམས་ཤིན་ཏུ་ཡོངས་སུ་དག་པར་བྱའོ།",
    "d127:3616": "།འདུ་འཛི་མེད་པ་མང་ཞིང་སྡིག་པའི་གྲོགས་པོ་ཡོངས་སུ་སྤོང་བ་དང་དགེ་བའི་བཤེས་གཉེན་ལ་རྟེན་པ་དང་ཡོངས་སུ་འདྲི་བའི་རང་བཞིན་ཅན་དང་ཆོས་ཚོལ་བ་ལ་བརྩོན་པ་དང་ཆོས་ལ་དོན་དུ་གཉེར་བ་དང་ཆོས་འདོད་པ་དང་ཆོས་ལ་དགའ་བ་དང་ཆོས་ཡོངས་སུ་འཛིན་པ་དང་ཆོས་ཀྱི་རྗེས་སུ་འཐུན་པའི་ཆོས་ལ་ཞུགས་པའི་བྱང་ཆུབ་སེམས་དཔའ་སེམས་དཔའ་ཆེན་པོས་གཞོན་ནུ་སེམས་ཅན་ཐམས་ཅད་ལ་སྙིང་རྗེ་ཆེན་པོ་བསྐྱེད་དེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱའོ།",
    "d127:3617": "།གཞན་ཡང་གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་ལ་འཇུག་པའི་ཆོས་ཀྱི་རྣམ་གྲངས་འདི་འདོད་པ་དང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་བརྩོན་འགྲུས་བརྩམས་ཤིང་ལུས་དང་སྲོག་ལ་མི་ལྟ་བར་བྱ་སྟེ། གང་སྙིང་རྗེ་ཆེན་པོ་ལ་འཇུག་པའི་ཆོས་ཀྱི་རྣམ་གྲངས་འདི་སྟོན་པའི་དགེ་བའི་བཤེས་གཉེན་དེ་དག་རྒྱུན་མི་ཆད་པར་ཡོངས་སུ་བཙལ་བར་བྱ། གཡོ་མེད་པས་བསྙེན་པར་བྱ། བསྟེན་པར་བྱ། རིམ་གྲོར་བྱ་སྟེ།",
    "d127:3618": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོས་དགེ་བའི་བཤེས་གཉེན་དག་ལྷག་པའི་བསམ་པས་ཡོངས་སུ་བཙལ་ནས་ཀྱང་དེ་དག་ལས་སྙིང་རྗེ་ཆེན་པོ་ལ་འཇུག་པའི་ཆོས་ཀྱི་རྣམ་གྲངས་འདི་མཉན་པར་བྱ། གཟུང་བར་བྱ། ཀུན་ཆུབ་པར་བྱ། བཅང་བར་བྱ། ཀླག་པར་བྱ།",
    "d127:3619": "རབ་ཏུ་གདོན་པར་བྱ། ལུང་མནོད་ཅིང་ཁ་ཏོན་དུ་བྱ། ཉོན་མོངས་པ་མེད་པར་བསྒོམ་པས་བསྒོམ་པར་བྱ། མང་དུ་བྱ་གཞན་དག་ལ་ཡང་རྒྱ་ཆེར་རབ་ཏུ་བསྟན་པར་བྱའོ། །གང་ལས་སྙིང་རྗེ་ཆེན་པོ་ལ་འཇུག་པའི་ཆོས་ཀྱི་རྣམ་གྲངས་འདི་ཐོས་པ་དེ་ལ་དགའ་བ་དང་གུས་པས་སྟོན་པར་འདུ་ཤེས་བསྐྱེད་པར་བྱའོ།",
    "d127:3620": "།གཞོན་ནུ་ནམ་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བའི་བཤེས་གཉེན་ཡོངས་སུ་ཚོལ་བ་དང་སྲི་ཞུ་བྱ་བ་དང་གཡོག་བྱ་བ་ལ་ཡིད་མི་སྐྱོ་བར་གྱུར་པ་དེའི་ཚེ་གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བདེ་བར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱའོ། །བདེ་བར་སྙིང་རྗེ་ཆེན་པོ་ལ་འཇུག་པའི་ཆོས་ཀྱི་རྣམ་གྲངས་འདི་འཐོབ་བོ།",
    "d127:3621": "།གཞོན་ནུ་དེ་ལྟ་བས་ན་མགོ་དང་གོས་ལ་མེ་འབར་བ་བཞིན་དུ་བྱས་ཏེ་རྟག་པར་དགེ་བའི་བཤེས་གཉེན་ཡོངས་སུ་བཙལ་བར་བྱ། གཡོ་མེད་པས་བསྟེན་པར་བྱ། བསྙེན་པར་བྱ། རིམ་གྲོར་བྱའོ།",
    "d127:3622": "།དེ་ཅིའི་ཕྱིར་ཞེ་ན།",
    "d127:3623": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་དགེ་བའི་བཤེས་གཉེན་གྱི་ཁར་ལས་ན། སྙིང་རྗེ་ཆེན་པོ་ལ་འཇུག་པའི་ཆོས་ཀྱི་རྣམ་གྲངས་འདི་ལྟ་ཅི་སྨོས།",
    "d127:3624": "གཞོན་ནུ་དེ་ལྟ་བས་ན་ཁྱོད་ཀྱིས་དགེ་བའི་བཤེས་གཉེན་ཡོངས་སུ་བཙལ་བ་དང་སྲི་ཞུ་བྱ་བ་དང་གཡོག་བྱ་བ་ལ་ཡིད་ཡོངས་སུ་མི་སྐྱོ་བར་བྱའོ་ཞེས་གཞོན་ནུ་ཁྱོད་ཀྱིས་རྟག་ཏུ་དེ་ལྟར་བསླབ་པར་བྱའོ།",
    "d127:3625": "།དེ་ནས་དེའི་ཚེ་བཅོམ་ལྡན་འདས་ཀྱིས་སྙིང་རྗེ་ཆེན་པོ་ལ་འཇུག་པའི་ཆོས་ཀྱི་རྣམ་གྲངས་འདི་ཉིད་ཤིན་ཏུ་བརྗོད་པའི་ཕྱིར་ཟླ་འོད་གཞོན་ནུར་གྱུར་པ་ལ་སྔོན་བྱུང་བ་བསྟན་པ་ཚིགས་སུ་བཅད་པའི་དབྱངས་ཀྱིས་རྒྱ་ཆེར་ཡང་དག་པར་རབ་ཏུ་བསྟན་ཏོ།",
    "d127:3626": "།འདས་པའི་བསྐལ་པ་བྱེ་བ་མང་པོ་སྟེ། །དཔག་ཏུ་མེད་ཅིང་གཞལ་མེད་བསམ་མི་ཁྱབ། །དེ་ཚེ་དབང་ཏོག་རྒྱལ་མཚན་རྒྱལ་པོ་ཞེས།",
    "d127:3627": "།འདྲེན་པ་རྐང་གཉིས་གཙོ་བོ་བྱུང་བར་གྱུར།",
    "d127:3628": "།དེས་ནི་ཏིང་འཛིན་ཞི་བ་འདི་བཤད་དེ།",
    "d127:3629": "།དེ་ལ་མི་དང་སྲོག་དང་གང་ཟག་མེད།",
    "d127:3630": "།སྒྱུ་མ་ཆུ་བུར་སྨིག་རྒྱུ་གློག་འདྲ་ཞིང་། །ཆོས་རྣམས་ཐམས་ཅད་ཆུ་ཡི་ཟླ་བ་བཞིན།",
    "d127:3631": "།ཤི་ནས་འཇིག་རྟེན་ཕ་རོལ་འགྲོ་བ་ཡི།",
    "d127:3632": "།སེམས་ཅན་ཤེད་ལས་སྐྱེས་པ་མི་དམིགས་ཀྱང་། །ལས་རྣམས་བྱས་པ་མེད་པར་མི་འགྱུར་ཏེ།",
    "d127:3633": "།དཀར་གནག་ཇི་བཞིན་འབྲས་བུ་སྨིན་པར་བྱེད།",
    "d127:3634": "།རིགས་པའི་ཚུལ་གྱི་སྒོ་འདི་བཟང་པོ་སྟེ།",
    "d127:3635": "།ཕྲ་ཞིང་མཐོང་དཀའ་རྒྱལ་བའི་སྤྱོད་ཡུལ་ཡིན།",
    "d127:3636": "།གང་ལ་ཡི་གེའི་ཚིག་ཀྱང་མི་དམིགས་པ། །སངས་རྒྱས་བྱང་ཆུབ་ཉིད་ནི་བཅོམ་ལྡན་མཁྱེན།",
    "d127:3637": "།ཡངས་པའི་གཟུངས་དང་ཡེ་ཤེས་བསགས་པ་སྟེ།",
    "d127:3638": "།མདོ་སྡེ་བྱེ་བ་ཁྲག་ཁྲིག་རྣམས་ཀྱང་འབྱུང་།",
    "d127:3639": "།སངས་རྒྱས་བྱེ་བ་ཁྲག་ཁྲིག་སྤྱོད་ཡུལ་ཏེ། །ཏིང་འཛིན་འདི་ནི་བཅོམ་ལྡན་རབ་ཏུ་འཆད།",
    "d127:3640": "།འདི་ནི་ན་བ་ནད་ལས་ཐར་བྱེད་པ།",
    "d127:3641": "།བྱང་ཆུབ་སེམས་དཔས་བསྒྲུབས་པའི་ནོར་ཡིན་ཏེ།",
    "d127:3642": "།སངས་རྒྱས་ཀུན་གྱིས་བསྟོད་ཅིང་རབ་ཏུ་བསྔགས།",
    "d127:3643": "།བྱེ་བ་ཁྲག་ཁྲིག་ལྷ་ཡིས་རབ་ཏུ་མཆོད།",
    "d127:3644": "།སྐྱེ་བོ་བྱིས་པ་ཀུན་ལ་ཡང་དག་སྟོན།",
    "d127:3645": "།མུ་སྟེགས་ཅན་གྱིས་རྟག་པར་ཡོངས་སུ་སྤངས།",
    "d127:3646": "།ཚུལ་ཁྲིམས་ནོར་ནི་མཆོག་ཏུ་སངས་རྒྱས་གསུངས།",
    "d127:3647": "།ནམ་མཁའ་ལ་ནི་གློག་བཞིན་ཆགས་མི་འགྱུར།",
    "d127:3648": "།གང་གིས་རྒྱལ་བ་བྱེ་བ་རབ་མཆོད་ཅིང་།",
    "d127:3649": "།སྦྱིན་དང་ཚུལ་ཁྲིམས་སྤྱད་པ་མཁས་པ་དང་། །སྔན་ཆད་སྡིག་པའི་གྲོགས་པོ་སྤངས་པ་དག །དེ་དག་གི་ནི་བླ་མེད་ཕ་རོལ་ནོར།",
    "d127:3650": "།དེ་ན་དགེ་སློང་ཆོས་སྨྲ་འདུག་པ་དག །",
    "d127:3651": "ཚངས་པར་སྤྱོད་པ་བདེ་གཤེགས་ཐུགས་ཀྱི་སྲས།",
    "d127:3652": "།རྗེས་སུ་འཐུན་པའི་ཆོས་འདི་ཐོས་ནས་ནི།",
    "d127:3653": "།འཇིག་རྟེན་འདྲེན་པར་སེམས་ཀྱང་བསྐྱེད་པར་གྱུར།",
    "d127:3654": "།འདྲེན་པ་དབང་ཏོག་རྒྱལ་མཚན་རྒྱལ་པོ་ཡིས།",
    "d127:3655": "།ཆོས་སྨྲ་དེ་ལ་ཡང་ནི་ཚིག་གསུངས་པ།",
    "d127:3656": "།དགེ་སློང་དངོས་པོ་མཆོག་ཏུ་བྱ་དཀའ་ཡིས།",
    "d127:3657": "།བྱང་ཆུབ་དམ་པ་མཆོག་ལ་སེམས་སྐྱེད་ཅིག །ནོར་བུ་རིན་ཆེན་འདྲ་བར་ཚུལ་ཁྲིམས་སྲུངས།",
    "d127:3658": "།རྗེས་སུ་འཐུན་པའི་གྲོགས་ལ་རྟག་པར་སྟེན།",
    "d127:3659": "།སྡིག་པའི་གྲོགས་ལ་ནམ་ཡང་མ་བསྟེན་དང་། །སངས་རྒྱས་ཡེ་ཤེས་རིང་པོར་མི་ཐོགས་འཐོབ།",
    "d127:3660": "།དབང་པོ་ཏོག་གི་རྒྱལ་མཚན་རྒྱལ་བའི་དྲུང་།",
    "d127:3661": "།གང་གིས་བྱང་ཆུབ་སེམས་མཆོག་བསྐྱེད་པ་ནི། །དེ་དག་ཐམས་ཅད་ཆོས་སྨྲར་རབ་འགྱུར་ཏེ།",
    "d127:3662": "།ཚངས་པར་སྤྱོད་པ་བདེ་གཤེགས་ཐུགས་ཀྱི་སྲས།",
    "d127:3663": "།དབང་པོའི་ཏོག་གི་རྒྱལ་མཚན་གྱི་རྒྱལ་པོའི་ལེའུ་སྟེ་ཉི་ཤུ་པའོ།། །།འཕགས་པ་ཏིང་ངེ་འཛིན་གྱི་རྒྱལ་པོའི་མདོ། བམ་པོ་བདུན་པ།",
    "d127:3664": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོས་དགེ་བའི་རྩ་བ་དང་བསླབ་པ་དང་ཡོན་ཏན་གྱི་ཆོས་ཐམས་ཅད་ལ་གདོན་མི་ཟ་བར་བྱའོ། །འདུ་འཛི་མང་བ་མ་ཡིན་པར་བྱའོ། །སྡིག་པའི་གྲོགས་པོ་ཡོངས་སུ་སྤངས་ཤིང་དགེ་བའི་བཤེས་གཉེན་ལ་རྟེན་པ་དང་ཡོངས་སུ་དྲི་བའི་རང་བཞིན་ཅན་དང་ཆོས་ཡོངས་སུ་ཚོལ་བ་ལ་བརྩོན་པ་དང་ཆོས་ལ་དོན་དུ་གཉེར་བ་དང་ཆོས་འདོད་པ་དང་ཆོས་ལ་དགའ་བ་དང་ཆོས་ཡོངས་སུ་འཛིན་པ་དང་ཆོས་དང་ཆོས་ཀྱི་རྗེས་སུ་འཐུན་པ་ལ་ཞུགས་པར་བྱའོ།",
    "d127:3665": "།དེས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་སྟོན་པར་འདུ་ཤེས་བསྐྱེད་པར་བྱའོ།",
    "d127:3666": "།གང་ལས་ཆོས་ཀྱི་རྣམ་གྲངས་འདི་ཐོས་པ་དེ་ལ་ཡང་དེས་དགའ་བ་དང་གུས་པས་སྟོན་པར་འདུ་ཤེས་བསྐྱེད་པར་བྱའོ།",
    "d127:3667": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་གང་དགེ་བའི་རྩ་བ་དང་བསླབ་པ་དང་ཡོན་ཏན་གྱི་ཆོས་ཐམས་ཅད་གདོན་མི་ཟ་བའི་ཆོས་ཀྱི་རྣམ་གྲངས་འདི་ཡང་དག་པར་བླངས་ཏེ་གནས་ན་དེ་མྱུར་དུ་སྤོབས་པ་རྒྱུན་མི་འཆད་པ་ལས་ངེས་པར་འབྱུང་བར་འགྱུར་རོ།",
    "d127:3668": "།སངས་རྒྱས་ཀྱི་ཆོས་བསམ་གྱིས་མི་ཁྱབ་པ་ལ་མོས་པར་འགྱུར་རོ།",
    "d127:3669": "།སངས་རྒྱས་ཀྱི་ཆོས་ཟབ་མོ་ལ་ངེས་པར་རྟོགས་པར་འགྱུར་རོ།",
    "d127:3670": "།ལྷར་བཅས་པའི་འཇིག་རྟེན་གྱི་ནེམ་ནུར་དང་ཡིད་གཉིས་དང་ཐེ་ཚོམ་གྱི་མུན་པ་སེལ་བའི་ཕྱིར་སྣང་བ་ལྟ་བུར་འགྱུར་རོ།",
    "d127:3671": "།དེ་ནས་བཅོམ་ལྡན་འདས་ཀྱིས་དེའི་ཚེ་དགེ་བའི་རྩ་བ་དང་བསླབ་པ་དང་ཡོན་ཏན་གྱི་ཆོས་ཐམས་ཅད་ངེས་པར་བསྟན་པའི་ཆོས་ཀྱི་རྣམ་གྲངས་འདི་བརྗོད་པའི་ཕྱིར་ཟླ་འོད་གཞོན་ནུར་གྱུར་པ་ལ་སྔོན་བྱུང་བའི་གཏམ་གྱི་རྒྱུད་ཚིགས་སུ་བཅད་པའི་དབྱངས་ཀྱིས་ཡང་དག་པར་རབ་ཏུ་བསྟན་པ།",
    "d127:3672": "སྔོན་བྱུང་འཛམ་བུའི་གླིང་ཞེས་བྱ་བ་འདིར།",
    "d127:3673": "།གཡེལ་བ་མེད་པའི་ཁྱེའུ་མཆོག་གཉིས་བྱུང་སྟེ།",
    "d127:3674": "།བདེ་བར་གཤེགས་པའི་བསྟན་ལ་རབ་བྱུང་ནས།",
    "d127:3675": "།བསེ་རུ་བཞིན་དུ་ནགས་ཁྲོད་སྟུག་པོར་གནས།",
    "d127:3676": "།རྫུ་འཕྲུལ་ལྡན་ཞིང་བསམ་གཏན་བཞི་རྣམས་ཐོབ།",
    "d127:3677": "།སྙན་དངགས་བསྟན་བཅོས་མཁས་ཤིང་རྫོགས་པ་སྟེ།",
    "d127:3678": "།བར་སྣང་གི་ནི་རྗེས་དང་ས་ཡང་རིག །དེ་དག་ནམ་མཁའ་ལ་ཡང་ཐོགས་མེད་འགྲོ།",
    "d127:3679": "།དེ་དག་ནགས་ཁྲོད་སྟུག་པོ་བསིལ་བ་དེར།",
    "d127:3680": "།མེ་ཏོག་སྣ་ཚོགས་ཡིད་དུ་འོང་བས་གང་།",
    "d127:3681": "།བྱ་ཡང་སྣ་ཚོགས་མང་པོས་བསྙེན་པ་དེར། །ཕན་ཚུན་དུ་ནི་གཏམ་དག་རབ་ཏུ་སྨྲ།",
    "d127:3682": "།རྒྱལ་པོ་རི་དགས་འཆོར་ཞིང་སོང་སོང་ན།",
    "d127:3683": "།སྒྲ་གྲགས་ནས་ནི་ནགས་ཚལ་དེར་འོངས་ཏེ།",
    "d127:3684": "།རྒྱལ་པོས་ཆོས་སྨྲ་དེ་གཉིས་མཐོང་ནས་ནི།",
    "d127:3685": "།དེ་ལ་མཆོག་ཏུ་དགའ་བ་ཉེ་བར་བཞག །དེ་དང་རྗེས་སུ་འཐུན་པའི་གཏམ་བྱས་ནས།",
    "d127:3686": "།དེ་དག་རྒྱལ་པོའི་མདུན་དུ་འདུག་པ་དང་། །རྒྱལ་པོ་དེ་ཡི་དམག་མང་མཐའ་ཡས་པ།",
    "d127:3687": "།བྱེ་བ་ཁྲག་ཁྲིག་དྲུག་ཅུ་ཉེ་བར་ལྷགས།",
    "d127:3688": "།དེ་ནས་ཆོས་སྨྲ་དེ་དག་སོ་སོ་ནས།",
    "d127:3689": "།རྒྱལ་པོ་དེ་ལ་སྨྲས་པ་རྒྱལ་རིགས་ཉོན།",
    "d127:3690": "།སངས་རྒྱས་འབྱུང་བ་མཆོག་ཏུ་རྙེད་པར་དཀའ།",
    "d127:3691": "།ས་ཡི་བདག་པོ་རྟག་ཏུ་བག་ཡོད་གྱིས།",
    "d127:3692": "།ཚེ་ནི་རྟག་ཏུ་འགྲོ་ཞིང་མི་གནས་ཏེ།",
    "d127:3693": "།རི་ཡི་ཆུ་བོ་བཞིན་དུ་མྱུར་དུ་འགྲོ།",
    "d127:3694": "།ནད་དང་མྱ་ངན་རྒ་བས་གཟིར་བ་ལ།",
    "d127:3695": "།ཁྱོད་ལ་དགེ་བའི་ལམ་འདྲ་སྐྱབས་གཞན་མེད།",
    "d127:3696": "།རྒྱལ་པོའི་གླང་པོ་ཆོས་རྣམས་བསྐྱང་བར་གྱིས།",
    "d127:3697": "།སྟོབས་བཅུ་ལྡན་པའི་བསྟན་པ་འདི་ཡང་སྲུངས།",
    "d127:3698": "།ཟད་པའི་དུས་ལ་ཤིན་ཏུ་འཇིག་པའི་ཚེ།",
    "d127:3699": "།རྒྱལ་པོའི་གླང་པོ་ཆོས་ཀྱི་ཕྱོགས་གནས་གྱིས།",
    "d127:3700": "།དེ་ལྟར་དེ་ཚེ་མཁས་པ་དེ་དག་གིས།",
    "d127:3701": "།རྣམ་པ་དུ་མར་མི་དབང་གདམས་པ་བྱས།",
    "d127:3702": "།རྒྱལ་པོ་ཁྲག་ཁྲིག་དྲུག་ཅུར་བཅས་པ་ཡིས།",
    "d127:3703": "།དེ་ཚེ་བྱང་ཆུབ་ཏུ་ནི་སེམས་བསྐྱེད་དོ།",
    "d127:3704": "།དེ་ཚེ་རྒྱལ་པོའི་གླང་པོ་ཆོས་ཐོས་ནས། །དེས་ཤིང་དགེ་བའི་ཆོས་རྣམས་སྨྲ་བ་ལ།",
    "d127:3705": "།རངས་ཤིང་ཡིད་བདེ་དགའ་བ་རབ་སྐྱེས་ནས།",
    "d127:3706": "།རྐང་པ་ལ་ཡང་ཕྱག་འཚལ་དེ་ནས་སོང་།",
    "d127:3707": "།རྒྱལ་པོ་དེ་ཡི་དགེ་སློང་མང་པོ་དག །རྙེད་པ་འདོད་ཅིང་དེ་ཡི་ཁྱིམ་དུ་འཇུག །",
    "d127:3708": "དེ་དག་དེ་མི་འདྲ་བའི་སྤྱོད་མཐོང་ནས།",
    "d127:3709": "།དེ་ལ་རྒྱལ་པོ་དེ་ལྟར་རི་མོ་མེད།",
    "d127:3710": "།བསྟན་པ་དེ་ཡང་སྟོན་པ་འདས་པ་ཡི།",
    "d127:3711": "།དེ་ཚེ་ལོ་ཡི་ཐ་མར་གྱུར་པ་སྟེ།",
    "d127:3712": "།འཛམ་བུའི་གླིང་ན་སྣོད་གྱུར་རབ་ཏུ་ཉུང་།",
    "d127:3713": "།མ་བསྡམས་པ་དག་ཤིན་ཏུ་མང་པོ་བྱུང་།",
    "d127:3714": "།དེ་ནས་དགེ་སློང་མང་པོ་བརྐམ་ཞིང་ཆགས།",
    "d127:3715": "།རྙེད་པ་འདོད་ཅིང་དམིགས་པའི་ལྟ་བ་ཅན།",
    "d127:3716": "བདེ་གཤེགས་བསྟན་པ་རབ་ཏུ་ཞིག་པའི་ཚེ།",
    "d127:3717": "།རྒྱལ་པོ་དེ་ཡང་བསྒྱུར་ཅིང་བྱེད་དུ་བཅུག །ཆོས་སྨྲ་གཉིས་པོ་འདི་ནི་གསད་པར་གྱིས།",
    "d127:3718": "།འདི་དག་མུ་སྟེགས་ཆད་པར་སྨྲ་བ་སྟེ།",
    "d127:3719": "།ཡུན་རིང་སྤྱོད་པར་ཡང་དག་འཛུད་བྱེད་ཀྱང་།",
    "d127:3720": "།དེ་དག་གང་དུའང་མྱ་ངན་འདའ་མི་སྟོན།",
    "d127:3721": "།ལས་ཀྱང་འཇིག་ཅིང་རྣམ་པར་སྨིན་པ་འཇིག །ཚུལ་འཆོས་འདི་དག་ཕུང་པོ་མེད་ཅེས་སྨྲ།",
    "d127:3722": "།རྒྱལ་པོ་འདི་དག་ཡུལ་ནས་སྤངས་ནས་ནི།",
    "d127:3723": "།འདིར་ཡང་ཆོས་ནི་ཡུན་རིང་གནས་པར་འགྱུར།",
    "d127:3724": "།དེ་དག་གི་ནི་ཚིག་ཐོས་དེ་ཡི་ཚེ།",
    "d127:3725": "།རྒྱལ་པོའི་གླང་པོ་ཐེ་ཚོམ་བྱུང་བར་གྱུར།",
    "d127:3726": "།ཆོས་སྨྲ་གཉིས་པོ་འདི་ནི་གསད་པར་བྱ།",
    "d127:3727": "།བཏང་སྙོམས་བཞག་ན་གནོད་པར་འགྱུར་སྲིད་སྙམ།",
    "d127:3728": "།རྒྱལ་པོ་དེ་ཕྱིར་འབྲང་བ་ལྷ་མོ་ཞིག །ཚེ་རབས་སྔ་མར་ལྷན་ཅིག་སྤྱོད་པ་སྤྱད།",
    "d127:3729": "།ཡུན་རིང་དུས་ནས་ཕན་འདོད་མཁས་པ་སྟེ།",
    "d127:3730": "།དེ་ཡིས་རྒྱལ་པོ་དེ་ལ་འདི་སྐད་སྨྲས།",
    "d127:3731": "།རྒྱལ་རིགས་སྡིག་པའི་གྲོགས་པོའི་ཚིག་དག་གིས།",
    "d127:3732": "།འདི་ལྟ་བུ་ཡི་སེམས་ནི་མ་སྐྱེད་ཅིག །དགེ་སློང་ཆོས་སྨྲ་མཁས་པ་གཉིས་པོ་འདི།",
    "d127:3733": "།སྡིག་པའི་གྲོགས་པོའི་ཚིག་གིས་མ་སྤོང་ཤིག །དེ་དག་གིས་ནི་ནགས་ཁྲོད་ཅི་བཤད་པ།",
    "d127:3734": "།ཤིན་ཏུ་འཇིགས་པ་མི་བཟད་དུས་ཀྱི་ཚེ།",
    "d127:3735": "།རྒྱལ་པོའི་གླང་པོ་ཆོས་ཀྱི་ཕྱོགས་གནས་ཀྱིས། །མི་ཡི་བདག་པོ་ཅུང་ཟད་མི་དྲན་ནམ།",
    "d127:3736": "།རྒྱལ་པོ་ཡང་དག་ཚིག་གིས་བསྐུལ་བ་ཡིས།",
    "d127:3737": "།དེ་ནི་རྒྱལ་བའི་བསྟན་པ་མི་གཏོང་གྱུར།",
    "d127:3738": "།དེ་ཚེ་རྒྱལ་པོའི་ནུ་བོ་མ་རུངས་པ།",
    "d127:3739": "།ཉེན་ཀོར་རྒྱལ་པོ་བྱེད་པ་དེས་རྦད་དེ།",
    "d127:3740": "།རྒྱལ་པོ་ཁྱོད་ཀྱི་གཅེན་ནི་སྡིག་པ་ཅན།",
    "d127:3741": "།བདག་གི་སྲོག་ཀྱང་ནམ་དུ་འདོད་མི་བྱེད།",
    "d127:3742": "།དགེ་སློང་གཉིས་པོ་རིག་སྔགས་དྲག་ལྡན་པ།",
    "d127:3743": "།དེ་དག་ནམ་མཁའ་ལ་ཡང་སྔགས་ཀྱིས་འགྲོ།",
    "d127:3744": "།དེ་ཐོས་ནས་ནི་ཁྱོད་ཀྱི་དྲུང་དུ་འོང་།",
    "d127:3745": "།ཐམས་ཅད་འདུས་ཏེ་གསོལ་བ་འདེབས་པ་ནི།",
    "d127:3746": "།རིག་སྔགས་དྲག་ལྡན་འདི་གཉིས་མྱུར་དུ་སོད།",
    "d127:3747": "།ཕྱིས་གདོད་འགྱོད་པར་གྱུར་ན་མ་ལེགས་སོ།",
    "d127:3748": "།དེ་ཚེ་རྒྱལ་པོའི་གླང་པོ་གོ་བགོས་ནས།",
    "d127:3749": "།སྡིག་པའི་གྲོགས་ཀྱི་ཚིག་གིས་དེར་ཆས་ཏེ།",
    "d127:3750": "།རྒྱལ་པོ་དམག་སྡེ་ཀུན་གྱིས་ཡོངས་བསྐོར་ནས།",
    "d127:3751": "།ནགས་ནས་དགེ་སློང་གང་ན་ཡོད་པར་ལྷགས། །རྒྱལ་པོ་མི་ཟད་དྲག་ཤུལ་སེམས་རིག་ནས།",
    "d127:3752": "།ཀླུ་དང་གནོད་སྦྱིན་ནགས་དེར་གནས་པ་ཡིས།",
    "d127:3753": "།རྡོ་དང་སོ་ཕག་ཆར་ཕབ་ཕྱིར་བསྐྲད་དེ།",
    "d127:3754": "།དེས་ནི་རྒྱལ་པོ་སྡེ་དང་བཅས་པ་བཏགས། །ལྟོས་ཤིག་སྡིག་པའི་གྲོགས་ཀྱི་ཚིག་གིས་ནི།",
    "d127:3755": "།དེ་ཚེ་མ་རུངས་རྒྱལ་པོ་འཆི་དུས་བྱས།",
    "d127:3756": "།ཆོས་སྨྲ་དག་ལ་ཁྲོ་བ་བྱས་པས་ན།",
    "d127:3757": "།དེར་ནི་ཚེ་རབས་དྲུག་ཅུར་མནར་མེད་སོང་། །རྒྱལ་རིགས་རྒྱལ་པོ་གང་གིས་རྦད་པ་ཡི།",
    "d127:3758": "།དགེ་སློང་དམིགས་ལྟ་མང་པོ་དེ་དག་ཀྱང་།",
    "d127:3759": "།ཚེ་རབས་བྱེ་བ་བརྒྱ་ཕྲག་བསམ་ཡས་སུ། །སེམས་ཅན་དམྱལ་བའི་སྡུག་བསྔལ་མྱོང་བར་གྱུར།",
    "d127:3760": "།ལྷ་མོ་གང་གིས་རྒྱལ་པོ་བསྐུལ་བསྟན་ཅིང་།",
    "d127:3761": "།གང་གིས་ཆོས་སྨྲ་དེ་དག་བསྲུངས་པ་ནི།",
    "d127:3762": "།སངས་རྒྱས་གང་གཱའི་བྱེ་མ་མཉམ་པ་མཐོང་།",
    "d127:3763": "།སྤྱད་པ་སྤྱོད་ཅིང་དེ་དག་མཆོད་པ་བྱས།",
    "d127:3764": "།བྱེ་བ་ཁྲག་ཁྲིག་དྲུག་ཅུ་མཐའ་ཡས་པས།",
    "d127:3765": "།རྒྱལ་པོ་དང་ནི་ལྷན་ཅིག་ཆོས་ཐོས་ཤིང་།",
    "d127:3766": "།བྱང་ཆུབ་ཏུ་ནི་སེམས་མཆོག་བསྐྱེད་པ་དག །འཇིག་རྟེན་ཁམས་མང་དུ་ཡང་སངས་རྒྱས་གྱུར།",
    "d127:3767": "།དེ་དག་ཚེ་ཚད་བསྐལ་པ་བྱེ་བ་མང་།",
    "d127:3768": "།དེ་དག་ཡེ་ཤེས་གཞལ་མེད་བསམ་མི་ཁྱབ།",
    "d127:3769": "།དེ་དག་ཀུན་གྱིས་ཏིང་འཛིན་བཟང་པོ་འདི།",
    "d127:3770": "།བཤད་ནས་རྐང་གཉིས་གཙོ་བོ་མྱ་ངན་འདས།",
    "d127:3771": "།ཚུལ་ཁྲིམས་ཚངས་པ་ཡོན་ཏན་ཡེ་ཤེས་བསགས། །བླ་ན་མེད་པའི་ཚིག་འདི་ཐོས་ནས་ནི།",
    "d127:3772": "།གཡེང་བ་མེད་པར་བག་ཡོད་སྤྱོད་ཅིག་དང་། །སངས་རྒྱས་ཡེ་ཤེས་རིང་པོར་མི་ཐོགས་འཐོབ།",
    "d127:3773": "།ཕྱོགས་བཅུ་དག་གི་དེ་བཞིན་གཤེགས་པ་རྣམས།",
    "d127:3774": "།སེམས་ཞི་སྙིང་རྗེ་བྱམས་པའི་སྤྱན་མངའ་བ།",
    "d127:3775": "།འཇིག་རྟེན་ཀུན་གྱི་སྐྱབས་དང་དཔུང་གཉེན་མཐོང་།",
    "d127:3776": "།འཇིག་རྟེན་ཀུན་ཏུ་ཆོས་ཀྱི་ཆར་འབེབས་འགྱུར།",
    "d127:3777": "།གཞོན་ནུ་ཁྱེའུ་མཆོག་གཉིས་པོ་བྱུང་བ་ཡང་། །གཞན་ཡིན་སྙམ་ན་དེ་ལྟར་མི་བལྟ་སྟེ།",
    "d127:3778": "།མར་མེ་མཛད་ནི་དེ་ན་གཅིག་ཏུ་གྱུར།",
    "d127:3779": "།དེ་ཚེ་ཆོས་སྨྲ་གཉིས་པ་ང་ཡིན་ནོ།",
    "d127:3780": "།གང་གིས་རྗེས་སུ་འཐུན་པའི་ཆོས་ཐོས་པ། །རྒྱལ་པོ་དེར་ཡང་བྱམས་པ་དེ་ཚེ་གྱུར། །ལྷ་མོ་ཕན་འདོད་མཁས་པ་གང་བྱུང་བ།",
    "d127:3781": "།གཞོན་ནུ་ཁྱོད་ནི་དེ་ཚེ་དེར་གྱུར་ཏོ།",
    "d127:3782": "།རྒྱལ་པོ་དེ་ཡི་ནུ་བོ་གང་བྱུང་བ།",
    "d127:3783": "།དགེ་སློང་ཆོས་སྨྲ་འདི་གཉིས་སོད་ཅིག་ཅེས། །དགེ་སློང་རྙེད་པ་འདོད་པས་རྦད་པ་ནི། །ལྷ་སྦྱིན་དེ་ཡི་ཚེ་ན་དེར་གྱུར་ཏོ།",
    "d127:3784": "།སྔོན་བྱུང་བའི་ལེའུ་ཞེས་བྱ་སྟེ་ཉི་ཤུ་གཅིག་པའོ།། །།",
    "d127:3785": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་འདི་འདོད་པ་དང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་ལུས་དང་སྲོག་ལ་མ་ཆགས་པར་བྱའོ།",
    "d127:3786": "།དེ་ཅིའི་ཕྱིར་ཞེ་ན།",
    "d127:3787": "གཞོན་ནུ་ལུས་དང་སྲོག་ལ་ཆགས་པའི་ཕྱིར་སེམས་ཅན་རྣམས་མི་དགེ་བའི་ལས་མངོན་པར་འདུ་བྱེད་པར་འགྱུར་རོ།",
    "d127:3788": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ལུས་དང་སྲོག་ལ་མ་ཆགས་པ་རྣམས་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་རྙེད་པར་མི་དཀའ་ན་ཏིང་ངེ་འཛིན་འདི་ལྟ་ཅི་སྨོས།",
    "d127:3789": "གཞོན་ནུ་དེ་ལྟ་བས་ན་ལུས་དང་སྲོག་ལ་ཡང་མ་ཆགས་པར་བྱའོ།",
    "d127:3790": "།ཞེས་དེ་ལྟར་ཁྱོད་ཀྱིས་བསླབ་པར་བྱའོ།",
    "d127:3791": "།དེ་ལ་འདི་སྐད་ཅེས་བྱ་སྟེ།",
    "d127:3792": "རྟག་ཏུ་ཁོར་མོར་རྣག་གི་ལུས་འདི་ལ།",
    "d127:3793": "།བྱིས་པ་རྣམས་ནི་རབ་ཏུ་ཆགས་བྱེད་དེ།",
    "d127:3794": "།སྲོག་ལ་འཇུ་ཞིང་བདེ་བ་འདོད་པའི་ཕྱིར།",
    "d127:3795": "།མི་མཁས་པ་དག་རྟག་ཏུ་སྡིག་པ་བྱེད།",
    "d127:3796": "།སུ་དག་སྙིང་པོ་མེད་པའི་ལུས་སྲོག་ལ། །ལྷག་པར་ཆགས་པ་ཡོད་པ་མ་ཡིན་པ།",
    "d127:3797": "།དེ་དག་གིས་ནི་བདུད་ཀྱི་སྡེ་བཅོམ་སྟེ།",
    "d127:3798": "།བྱང་ཆུབ་ཤིང་དྲུང་བྱང་ཆུབ་རབ་ཏུ་རྟོགས།",
    "d127:3799": "།སུ་དག་བདག་མེད་སྟོང་པའི་ལུས་རྣམས་དང་། །སྲོག་ཀྱང་རྨི་ལམ་གཡོ་བ་ཟིལ་པ་འདྲ།",
    "d127:3800": "།འདི་གཉིས་ལ་ནི་ཆགས་པར་བྱེད་འགྱུར་བ། །དེ་དག་ཤི་འཕོས་སེམས་ཅན་དམྱལ་བར་འགྲོ།",
    "d127:3801": "།ལུས་ངེས་པར་བསྟན་པའི་ལེའུ་སྟེ་ཉི་ཤུ་གཉིས་པའོ།། །།",
    "d127:3802": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་འདི་འདོད་པ་དང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་དེ་བཞིན་གཤེགས་པ་ནི་གཟུགས་ཀྱི་སྐུར་མི་བལྟའོ། །དེ་ཅིའི་ཕྱིར་ཞེ་ན།",
    "d127:3803": "སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་སྐུས་རབ་ཏུ་ཕྱེ་བ་ཡིན་ཏེ། གཟུགས་ཀྱི་སྐུས་རབ་ཏུ་ཕྱེ་བ་མ་ཡིན་ནོ།",
    "d127:3804": "།གཞོན་ནུ་དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་སྐུ་ལ་སྨོན་པར་འདོད་པ་དང་། དེ་བཞིན་གཤེགས་པའི་སྐུ་ཤེས་པར་འདོད་པས་ཏིང་ངེ་འཛིན་འདི་གཟུང་བར་བྱ། ཀུན་ཆུབ་པར་བྱ། བཅང་བར་བྱ། བཀླག་པར་བྱ། རབ་ཏུ་གདོན་པར་བྱ།",
    "d127:3805": "ལུང་མནོད་ཅིང་ཁ་ཏོན་དུ་བྱ། བསྒོམ་པར་བྱ་བསྒོམ་པའི་སྦྱོར་བ་ལ་རྗེས་སུ་བརྩོན་པར་བྱ། གཞན་དག་ལ་ཡང་རྒྱ་ཆེར་རབ་ཏུ་བསྟན་པར་བྱའོ། །གཞོན་ནུ་དེ་བཞིན་གཤེགས་པའི་སྐུ་ནི་བསོད་ནམས་བརྒྱ་པ་ལས་སྐྱེས་པའི་བློ་དང་དོན་གཅིག་ཏུ་བསྟན་པ་ཡིན་ཏེ།",
    "d127:3806": "ཆོས་ལས་སྐྱེས་པ། མཚན་མ་མེད་པ།",
    "d127:3807": "མཚན་མ་ཐམས་ཅད་དང་བྲལ་བ།",
    "d127:3808": "ཟབ་པ་ཚད་མེད་པ་ཚད་མེད་པའི་ཆོས་མཚན་མ་མེད་པའི་ངོ་བོ་ཉིད་མཚན་མ་ཐམས་ཅད་རྣམ་པར་བཤིག་པ།",
    "d127:3809": "མི་གཡོ་བ་མི་གནས་པ་ཤིན་ཏུ་ནམ་མཁའི་ངོ་བོ་ཉིད།",
    "d127:3810": "མི་སྣང་བ་མིག་གི་ལམ་ལས་ཡང་དག་པར་འདས་པ་ནི་ཆོས་ཀྱི་སྐུར་རབ་ཏུ་ཤེས་པར་བྱ་སྟེ།",
    "d127:3811": "བསམ་གྱིས་མི་ཁྱབ་པ།",
    "d127:3812": "བསམ་པའི་ས་དང་བྲལ་བ།",
    "d127:3813": "བདེ་བ་དང་སྡུག་བསྔལ་གྱིས་མི་སྐྱོད་པ།",
    "d127:3814": "སྤྲོས་པ་ཐམས་ཅད་ལས་ཡང་དག་པར་འདས་པ། གནས་མེད་པ། སངས་རྒྱས་ཀྱི་ཡེ་ཤེས་ལ་སྨོན་པར་འདོད་པ་རྣམས་ཀྱི་སྒྲ་ལས་ཤིན་ཏུ་འདས་པའི་སྙིང་པོ་སྟེ་འདོད་ཆགས་ལས་ཡང་དག་པར་འདས་པ།",
    "d127:3815": "དབྱེར་མི་ཕྱེད་པ་སྟེ་ཞེ་སྡང་ལས་ཡང་དག་པར་འདས་པ་བརྟན་པ་སྟེ།",
    "d127:3816": "གཏི་མུག་ལས་ཡང་དག་པར་འདས་པ་སྟོང་པ་ཉིད་དུ་བསྟན་པས་ངེས་པར་བསྟན་པ་མ་སྐྱེས་པ་སྐྱེ་བ་ལས་ཡང་དག་པར་འདས་པ། ཐ་སྙད་དུ་བརྟགས་པ། མྱ་ངན་ལས་འདས་པ་བྱེ་བྲག་མེད་པ། སྒྲས་མྱ་ངན་ལས་འདས་པ་དབྱངས་ཀྱིས་ཞི་བ།",
    "d127:3817": "བརྡས་མཚུངས་པར་གྱུར་པ། དོན་དམ་པས་བརྡར་གྱུར་པ།",
    "d127:3818": "ཡང་དག་པ་ཇི་ལྟ་བའི་ཚིག་གིས་དོན་དམ་པ།",
    "d127:3819": "ཡོངས་སུ་གདུང་བ་མེད་པས་བསིལ་བ། གནས་མེད་པ། གཞལ་དུ་མེད་པ། ཁ་དོག་བསྟན་པས་མུ་མེད་པ།",
    "d127:3820": "མངོན་པར་ཤེས་པ་ཆེན་པོ་ཡོངས་སུ་སྦྱང་བ་ལས་བྱུང་བ་སྟེ། གཞོན་ནུ་དེ་ནི་དེ་བཞིན་གཤེགས་པའི་སྐུ་ཞེས་བྱའོ།",
    "d127:3821": "།དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ། །འདི་འདྲའི་འཇིག་རྟེན་མགོན་པོའི་སྐུ། །སུ་དག་ཤེས་པར་འདོད་པ་ནི།",
    "d127:3822": "།ཏིང་འཛིན་འདི་ནི་སྒོམ་གྱིས་དང་། །སངས་རྒྱས་སྐུ་ནི་ཤེས་པར་འགྱུར།",
    "d127:3823": "།སངས་རྒྱས་སྐུ་ནི་དག་པ་སྟེ། །བསོད་ནམས་བརྒྱ་སྐྱེས་འོད་ཀྱང་གསལ།",
    "d127:3824": "།དེ་ནི་བར་སྣང་མཚུངས་པ་སྟེ། །དེ་ལ་ཐ་དད་བྱ་བ་མེད།",
    "d127:3825": "།སངས་རྒྱས་བྱང་ཆུབ་ཅི་འདྲ་བ།",
    "d127:3826": "།མཚན་རྣམས་ཀྱང་ནི་དེ་འདྲ་སྟེ། །དེ་ཡི་མཚན་རྣམས་ཅི་འདྲ་བ། །དེ་ཡི་སྐུ་ཡང་དེ་འདྲའོ།",
    "d127:3827": "།སྐུ་ནི་བྱང་ཆུབ་མཚན་ཉིད་དེ།",
    "d127:3828": "།སངས་རྒྱས་ཞིང་ཡང་དེ་འདྲ་ཞིང་།",
    "d127:3829": "།སྟོབས་དང་རྣམ་ཐར་བསམ་གཏན་ཡང་།",
    "d127:3830": "།དེ་དག་ཐམས་ཅད་མཚན་ཉིད་གཅིག །",
    "d127:3831": "དེ་ལྟར་སངས་རྒྱས་འབྱུང་འགྱུར་ཏེ། །འཇིག་རྟེན་མགོན་པོའི་དེ་འདྲ་བས།",
    "d127:3832": "།སུས་ཀྱང་ཤ་ཡི་མིག་གིས་ནི།",
    "d127:3833": "།ནམ་ཡང་མཐོང་བར་མི་ནུས་སོ།",
    "d127:3834": "།མང་པོ་དག་ཀྱང་འདི་སྐད་སྨྲ།",
    "d127:3835": "།ངས་ནི་འཇིག་རྟེན་འདྲེན་པ་མཐོང་།",
    "d127:3836": "།སྐུ་ཡང་གསེར་གྱི་ཁ་དོག་ལ། །འཇིག་རྟེན་ཐམས་ཅད་སྣང་བར་མཛད།",
    "d127:3837": "།སངས་རྒྱས་དག་གི་བྱིན་རླབས་དང་། །མཐུ་དང་རྣམ་པར་སྤྲུལ་པ་ཡིས། །དེ་ལྟར་མཚན་གྱིས་སྤྲས་པ་ཡི།",
    "d127:3838": "།སྐུ་དག་ཤིན་ཏུ་སྣང་བ་ཡིན། །བོངས་ཚོད་ཁྲུན་དང་སྦོམས་སུ་ཡང་། །སངས་རྒྱས་སྐུ་ནི་བཤད་མོད་ཀྱིས།",
    "d127:3839": "།སྐུ་ཡི་ཚད་ནི་མ་རྙེད་དེ།",
    "d127:3840": "།དེ་ཕྱིར་བསམ་གྱིས་མི་ཁྱབ་བོ།",
    "d127:3841": "།སངས་རྒྱས་སྐུ་ནི་འདི་ཙམ་ཞེས།",
    "d127:3842": "།གལ་ཏེ་ཚད་ཀྱང་རྙེད་གྱུར་ན།",
    "d127:3843": "།ལྷ་དག་དང་ནི་མི་རྣམས་དང་། །སྟོན་པ་བྱེ་བྲག་མེད་པར་འགྱུར།",
    "d127:3844": "།མཉམ་པར་གཞག་པའི་སེམས་ཀྱི་ནི། །རྣམ་པར་སྨིན་པའང་དེ་ཡི་མཚན།",
    "d127:3845": "།མིང་དང་གཟུགས་ཀྱང་དེ་འདྲ་མཚན། །རྣམ་པར་དག་ཅིང་འོད་གསལ་འགྱུར།",
    "d127:3846": "།ཇི་ལྟར་འཇིག་རྟེན་མགོན་པོ་ཡིས།",
    "d127:3847": "།བསྐལ་པ་བྱེ་བར་བསྙེན་པ་ལྟར།",
    "d127:3848": "།སུས་ཀྱང་ཏིང་འཛིན་ཞི་བ་འདི། །ནམ་ཡང་གོམས་པར་མ་བྱས་སོ།",
    "d127:3849": "།དཀར་པོའི་ཆོས་ནི་མང་པོ་ཡིས། །ཏིང་འཛིན་འདི་ནི་བསྐྱེད་པ་སྟེ།",
    "d127:3850": "།ཏིང་འཛིན་འདི་ནི་རྒྱ་ཆེ་བས།",
    "d127:3851": "།ང་ཡི་ལུས་ཀྱང་མི་སྣང་ངོ་།",
    "d127:3852": "།གང་གི་སེམས་ནི་ཅི་འདྲ་བ།",
    "d127:3853": "།མིང་དང་གཟུགས་ཀྱང་དེ་འདྲ་སྟེ།",
    "d127:3854": "།རང་བཞིན་མེད་པའི་སེམས་ཀྱི་ནི།",
    "d127:3855": "།མིང་དང་གཟུགས་ཀྱང་མཚན་དེ་འདྲ།",
    "d127:3856": "།མིང་དང་གཟུགས་ལ་གང་གི་ནི། །འདུ་ཤེས་རགས་པ་འཇུག་པ་ཡང་།",
    "d127:3857": "།སྐལ་པ་མི་མཉམ་འདུ་ཤེས་ཀྱིས།",
    "d127:3858": "།རགས་པའི་སེམས་ཀྱང་སྐྱེ་བར་འགྱུར།",
    "d127:3859": "།མིང་དང་གཟུགས་ལ་སུ་དག་གི། །འདུ་ཤེས་ཕྲ་མོ་འཇུག་པ་ནི།",
    "d127:3860": "།མིང་དང་གཟུགས་ལ་མ་ཆགས་པས། །སེམས་ནི་རབ་ཏུ་འོད་གསལ་འགྱུར།",
    "d127:3861": "།ངས་དྲན་སྔོན་གྱི་ཚེ་རབས་ནི།",
    "d127:3862": "།གྲངས་མེད་པ་དག་བདུན་དུ་ཡང་།",
    "d127:3863": "།སྡིག་པའི་འདུ་ཤེས་གསུམ་པོ་དག །ནམ་ཡང་སྐྱེས་པར་མ་གྱུར་ཏོ།",
    "d127:3864": "།ང་ཡི་སེམས་ནི་ཟག་མེད་དེ།",
    "d127:3865": "།བསྐལ་པ་བྱེ་བ་བསམ་ཡས་སུ།",
    "d127:3866": "།སེམས་ཅན་རྣམས་ཀྱི་དོན་བྱེད་ཀྱང་།",
    "d127:3867": "།ང་ཡི་ལུས་ནི་མི་སྣང་ངོ་། །ཇི་ལྟར་གང་གི་དངོས་པོ་ལས།",
    "d127:3868": "།ཡིད་ཀྱང་རྣམ་པར་གྲོལ་གྱུར་པ།",
    "d127:3869": "།དེ་དག་དེ་ཡི་དངོས་པོ་དང་། །ཕྱིར་ཡང་ཕྲད་པར་མི་འགྱུར་རོ།",
    "d127:3870": "།དངོས་པོ་ཀུན་ལས་རྣམ་པ་ཀུན།",
    "d127:3871": "།ང་ཡི་རྣམ་ཤེས་རྣམ་གྲོལ་ཏེ།",
    "d127:3872": "།སེམས་ཀྱི་རང་བཞིན་ཤེས་པས་ན།",
    "d127:3873": "།ཕྱིར་ཡང་ཡེ་ཤེས་འབྱུང་བར་འགྱུར།",
    "d127:3874": "།ཞིང་རྣམས་བྱེ་བ་ཕྲག་སྟོང་དུ། །ང་ཡི་སྤྲུལ་པ་དག་ཀྱང་འགྲོ།",
    "d127:3875": "།སེམས་ཅན་རྣམས་ཀྱི་དོན་ཀྱང་བྱེད།",
    "d127:3876": "།དེ་ལ་ལུས་ཀྱང་རྙེད་མི་འགྱུར།",
    "d127:3877": "།མཚན་ཉིད་མེད་ཅིང་མཚན་མ་མེད། །ཇི་ལྟར་ནམ་མཁའ་དེ་བཞིན་དུ།",
    "d127:3878": "།ང་ཡི་སྐུ་ཡང་བརྗོད་མེད་ཅིང་།",
    "d127:3879": "།ཤེས་པར་དཀའ་བར་རབ་ཏུ་བསྟན།",
    "d127:3880": "།དཔའ་བོ་ཆེན་པོ་ཆོས་ཀྱི་སྐུ།",
    "d127:3881": "།སྐུ་ནི་ཆོས་ལས་སྐྱེས་པ་སྟེ། །གཟུགས་ཀྱི་སྐུར་ནི་ནམ་དུ་ཡང་།",
    "d127:3882": "།རྒྱལ་བ་གདགས་པར་ཡོང་མི་ནུས།",
    "d127:3883": "།ཇི་ལྟར་བཤད་པ་འདི་དག་ཀྱང་།",
    "d127:3884": "།ཐོས་ནས་དགའ་བར་འགྱུར་བ་ནི། །དེ་ལ་སྡིག་ཅན་བདུད་ཀྱིས་ཀྱང་།",
    "d127:3885": "།ཀླན་ཀ་རྙེད་པར་མི་འགྱུར་རོ།",
    "d127:3886": "།ཟབ་མོ་ཡི་ནི་ཆོས་ཐོས་ནས།",
    "d127:3887": "།དེ་ལ་སྐྲག་པ་མི་འབྱུང་སྟེ།",
    "d127:3888": "།དེ་ནི་སྲོག་གི་ཕྱིར་དུ་ཡང་།",
    "d127:3889": "།སངས་རྒྱས་བྱང་ཆུབ་སྤོང་མི་བྱེད།",
    "d127:3890": "།མདོ་སྡེ་བྱེ་བ་ཕྲག་སྟོང་གི།",
    "d127:3891": "།ཡང་དག་བསྟན་པ་ཤེས་པར་འགྱུར།",
    "d127:3892": "།གང་དང་གང་དུ་སོང་བར་ཡང་། །འཇིག་རྟེན་དག་ལ་སྣང་བར་འགྱུར།",
    "d127:3893": "།གཞོན་ནུ་དེ་ལ་དེ་བཞིན་གཤེགས་པའི་སྐུ་ནི་མཚན་མ་དང་ལས་ཀྱིས་ཀྱང་ཤེས་པར་སླ་བ་མ་ཡིན་ཏེ།",
    "d127:3894": "སྔོན་པོའམ་ཁ་དོག་སྔོན་པོའམ། སྔོན་པོ་ལྟ་བུར་སྟོན་པའམ། འོད་སྔོན་པོ་འབྱུང་བའམ།",
    "d127:3895": "སེར་པོའམ། ཁ་དོག་སེར་པོའམ། སེར་པོ་ལྟ་བུར་སྟོན་པའམ། འོད་སེར་པོ་འབྱུང་བའམ།",
    "d127:3896": "དམར་པོའམ། ཁ་དོག་དམར་པོའམ། དམར་པོ་ལྟ་བུར་སྟོན་པའམ། འོད་དམར་པོ་འབྱུང་བའམ། དཀར་པོའམ།",
    "d127:3897": "ཁ་དོག་དཀར་པོའམ། དཀར་པོ་ལྟ་བུར་སྟོན་པའམ། འོད་དཀར་པོ་འབྱུང་བའམ། ལེ་བརྒན་ནམ།",
    "d127:3898": "ཁ་དོག་ལེ་བརྒན་ནམ། ལེ་བརྒན་ལྟ་བུར་སྟོན་པའམ། འོད་ལེ་བརྒན་འབྱུང་བའམ། ཤེལ་ལམ།",
    "d127:3899": "ཤེལ་གྱི་ཁ་དོག་གམ། ཤེལ་ལྟ་བུར་སྟོན་པའམ། ཤེལ་གྱི་འོད་འབྱུང་བའམ།",
    "d127:3900": "མེའམ། མེའི་ཁ་དོག་གམ། མེ་ལྟ་བུར་སྟོན་པའམ། མེའི་འོད་འབྱུང་བའམ། མར་གྱི་སྙིང་པོའམ།",
    "d127:3901": "མར་གྱི་ཁ་དོག་གམ། མར་ལྟ་བུར་སྟོན་པའམ། མར་གྱི་འོད་འབྱུང་བའམ།",
    "d127:3902": "གསེར་རམ། གསེར་གྱི་ཁ་དོག་གམ། གསེར་ལྟ་བུར་སྟོན་པའམ། གསེར་གྱི་འོད་འབྱུང་བའམ། བཻ་དཱུརྱའམ།",
    "d127:3903": "བཻ་དཱུརྱའི་ཁ་དོག་གམ། བཻ་དཱུརྱ་ལྟ་བུར་སྟོན་པའམ། བཻ་དཱུརྱའི་འོད་འབྱུང་བའམ།",
    "d127:3904": "གློག་གམ། གློག་གི་ཁ་དོག་གམ། གློག་ལྟ་བུར་སྟོན་པའམ།",
    "d127:3905": "གློག་གི་འོད་འབྱུང་བའམ། ཚངས་པའམ། ཚངས་པའི་ཁ་དོག་གམ། ཚངས་པ་ལྟ་བུར་སྟོན་པའམ། ཚངས་པའི་འོད་འབྱུང་བའམ།",
    "d127:3906": "ལྷའམ། ལྷའི་ཁ་དོག་གམ། ལྷ་ལྟ་བུར་སྟོན་པའམ། ལྷའི་འོད་འབྱུང་བའོ།",
    "d127:3907": "།ཞེས་ཤེས་པར་སླ་བ་མ་ཡིན་ནོ།",
    "d127:3908": "།གཞོན་ནུ་དེ་ལྟར་དེ་བཞིན་གཤེགས་པའི་སྐུ་ནི་དག་པ་སྟེ།",
    "d127:3909": "མཚན་མ་དག་གིས་བསམ་པར་བྱ་བ་མ་ཡིན་པ།",
    "d127:3910": "བསམ་གྱིས་མི་ཁྱབ་པར་བསྟན་པ། མཚན་མ་ཐམས་ཅད་ཀྱིས་ཀྱང་བསྟན་པར་བྱ་བ་མ་ཡིན་པ།",
    "d127:3911": "བསམ་གྱིས་མི་ཁྱབ་པར་བསྟན་པ་སྟེ།",
    "d127:3912": "རྣམ་པ་ཐམས་ཅད་བསམ་གྱིས་མི་ཁྱབ་ཅིང་དཔག་ཏུ་མེད་པ་ཞེས་བྱ་བ་མ་གཏོགས་པར་ལྷ་དང་བཅས་པའི་འཇིག་རྟེན་གྱིས་ཀྱང་གཟུགས་ཀྱི་སྐུ་ཡོངས་སུ་རྫོགས་པས་སྐུའི་ཚད་གཟུང་བར་སླ་བ་མ་ཡིན་ནོ།",
    "d127:3913": "།དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ།",
    "d127:3914": "།འཇིག་རྟེན་ཁམས་ཀྱི་རྡུལ་ཕྲན་དང་། །རྡུལ་དུ་མིང་ཡང་སྟོན་པ་དང་། །མཚེའུ་དང་རྫིང་དང་ལྟིང་ཀ་དང་། །རྒྱ་མཚོ་ན་ཡང་ཇི་སྙེད་ཆུ།",
    "d127:3915": "།འདི་སྙེད་རྡུལ་ཕྲན་ཡོད་དོ་ཞེས།",
    "d127:3916": "།དེ་དག་ལ་ནི་མཐའ་མི་རྙེད། །རྒྱ་མཚོ་ལ་ནི་སྐྲ་རྩེ་ཡིས།",
    "d127:3917": "།ཆུ་ཐིགས་གཞལ་བར་ནུས་ཀྱང་ནི།",
    "d127:3918": "།འཇིག་རྟེན་མགོན་པོའི་དཔེ་ཉིད་དུ། །ཡང་དག་བསྟན་པར་མི་རུང་ངོ་།",
    "d127:3919": "།ཆུ་ཡི་ཐིགས་པ་དཔག་མེད་ཅིང་།",
    "d127:3920": "།དེ་བཞིན་རབ་ཏུ་ཕྲ་བའི་རྡུལ།",
    "d127:3921": "།དེ་བས་སེམས་ཅན་གཅིག་གི་ཡང་།",
    "d127:3922": "།ཤིན་ཏུ་མང་དུ་ངས་མཐོང་སྟེ།",
    "d127:3923": "།མོས་པ་དང་ནི་སེམས་བསྐྱེད་པ།",
    "d127:3924": "།དུ་མ་དག་ནི་ཤེས་མི་སླ། །ངས་ནི་སྐུ་ཡི་ཡོན་ཏན་དག །ཡང་དག་པ་ནི་གང་བསྟན་པ།",
    "d127:3925": "།སེམས་ཅན་ཀུན་གྱི་མོས་པ་ཡང་།",
    "d127:3926": "།དེ་དག་དཔེ་རུ་བཟོད་མི་འགྱུར།",
    "d127:3927": "།མཚན་མ་དང་ནི་ལས་རྣམས་དང་། །ཁ་དོག་སྣང་བ་འདི་འདྲ་ཞེས།",
    "d127:3928": "།སངས་རྒྱས་ཀྱི་ནི་ཤེས་མི་ནུས།",
    "d127:3929": "།ང་ཡི་བྱེ་བྲག་དེ་འདྲའོ།",
    "d127:3930": "།སངས་རྒྱས་མཚན་མ་བྲལ་བ་སྟེ།",
    "d127:3931": "།ཆོས་ཀྱི་སྐུ་ཡིས་རབ་ཏུ་ཕྱེ།",
    "d127:3932": "།ཟབ་ཅིང་དཔག་ཏུ་མེད་པ་སྟེ།",
    "d127:3933": "།དེ་ཕྱིར་སངས་རྒྱས་བསམ་མི་ཁྱབ།",
    "d127:3934": "།སངས་རྒྱས་བསམ་དུ་མེད་པ་ཡི།",
    "d127:3935": "།སངས་རྒྱས་སྐུ་ཡང་བསམ་དུ་མེད།",
    "d127:3936": "།སྐུ་དེ་བསམ་དུ་མེད་པ་ཡི།",
    "d127:3937": "།ཆོས་ཀྱི་སྐུ་ཡིས་རབ་ཏུ་ཕྱེ།",
    "d127:3938": "།སངས་རྒྱས་སྐུ་ནི་སེམས་ཀྱིས་ཀྱང་།",
    "d127:3939": "།བསམ་པར་བཟོད་པ་མ་ཡིན་ཏེ།",
    "d127:3940": "།དེ་ལྟར་དེ་ཡི་སྐུ་ལ་ཡང་། །ཚད་ཀྱང་ཉེ་བར་མི་དམིགས་སོ།",
    "d127:3941": "།ཆོས་རྣམས་དེ་དག་དཔག་ཏུ་མེད།",
    "d127:3942": "།བསྐལ་པ་བྱེ་བར་བསྙེན་པས་ན།",
    "d127:3943": "།དེ་ཕྱིར་ང་ཡི་ལུས་ཀྱང་ནི། །འོད་གསལ་བསམ་དུ་མེད་པ་གྲུབ།",
    "d127:3944": "།སེམས་ཅན་ཀུན་གྱིས་གཟུང་དུ་མེད།",
    "d127:3945": "།ཚད་ཀྱིས་གཟུང་བྱ་མ་ཡིན་ཏེ།",
    "d127:3946": "།དེ་ལྟ་སངས་རྒྱས་སྐུ་དག་ནི།",
    "d127:3947": "།ཚད་མེད་བསམ་གྱིས་མི་ཁྱབ་པ།",
    "d127:3948": "།ཚད་མེད་པ་ཡི་ཆོས་དག་གིས།",
    "d127:3949": "།དེ་ལ་ཚད་ནི་བརྟག་ཏུ་མེད།",
    "d127:3950": "།མ་བརྟགས་པ་ཡི་ཆོས་དག་གིས།",
    "d127:3951": "།དེ་ལྟར་སངས་རྒྱས་མ་བརྟགས་སོ།",
    "d127:3952": "།རྟོག་པ་དག་ནི་ཚད་དུ་བསྟན།",
    "d127:3953": "།རྟོག་པ་མེད་པ་ཚད་མེད་ཡིན།",
    "d127:3954": "།མི་རྟོག་རྟོག་དང་བྲལ་བས་ན།",
    "d127:3955": "།དེ་ཕྱིར་སངས་རྒྱས་བསམ་དུ་མེད།",
    "d127:3956": "།ཇི་ལྟར་ནམ་མཁའ་ཚད་མེད་ལ།",
    "d127:3957": "།སུས་ཀྱང་གཞལ་དུ་མི་ནུས་པ།",
    "d127:3958": "།དེ་བཞིན་སངས་རྒྱས་སྐུ་དག་ཀྱང་།",
    "d127:3959": "།ནམ་མཁའ་ཉིད་དང་འདྲ་ཞིང་མཚུངས།",
    "d127:3960": "།སངས་རྒྱས་སྐུ་ནི་དེ་ལྟ་བུར།",
    "d127:3961": "།གང་གིས་རིག་པ་རྒྱལ་བའི་སྲས།",
    "d127:3962": "།དེ་དག་བསམ་གྱིས་མི་ཁྱབ་པ། །སངས་རྒྱས་འཇིག་རྟེན་མགོན་པོར་འགྱུར།",
    "d127:3963": "།དེ་བཞིན་གཤེགས་པའི་སྐུ་ངེས་པར་བསྟན་པའི་ལེའུ་སྟེ་ཉི་ཤུ་གསུམ་པའོ།། །།",
    "d127:3964": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་གང་ཅི་ནས་ཀྱང་བདག་གིས་སོ་སོ་ཡང་དག་པར་རིག་པ་བཞི་མངོན་སུམ་དུ་བྱ་བར་འདོད་དེ།",
    "d127:3965": "བཞི་གང་ཞེ་ན། འདི་ལྟ་སྟེ།",
    "d127:3966": "དོན་སོ་སོ་ཡང་དག་པར་རིག་པ་དང་ཆོས་སོ་སོ་ཡང་དག་པར་རིག་པ་དང་ངེས་པའི་ཚིག་སོ་སོ་ཡང་དག་པར་རིག་པ་དང་སྤོབས་པ་སོ་སོ་ཡང་དག་པར་རིག་པ་འདི་བཞི་མངོན་སུམ་དུ་བྱའོ་སྙམ་ན། གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་དེས་ཏིང་ངེ་འཛིན་འདི་གཟུང་བར་བྱ། ཀུན་ཆུབ་པར་བྱ། བཅང་བར་བྱ།",
    "d127:3967": "བཀླག་པར་བྱ། རབ་ཏུ་གདོན་པར་བྱ། ལུང་མནོད་ཅིང་ཁ་ཏོན་དུ་བྱ། ཉོན་མོངས་པ་མེད་པར་བསྒོམ་པས་བསྒོམ་པར་བྱ། གཞན་ལ་ཡང་རྒྱ་ཆེར་རབ་ཏུ་བསྟན་པར་བྱ།",
    "d127:3968": "བསྒོམ་པའི་རྣལ་འབྱོར་ལ་རྗེས་སུ་བརྩོན་པར་བྱའོ། །གཞོན་ནུ་དེ་ལ་ཆོས་སོ་སོ་ཡང་དག་པར་རིག་པ་གང་ཞེ་ན།",
    "d127:3969": "གཞོན་ནུ་གཟུགས་སུ་བརྗོད་པ་ཇི་སྙེད་ཡོད་པ་གཞོན་ནུ་དེ་བཞིན་གཤེགས་པའི་བསྔགས་པ་བརྗོད་པ་ཡང་དེ་སྙེད་དོ། །དེ་བཞིན་དུ་ཚོར་བ་དང་འདུ་ཤེས་དང་འདུ་བྱེད་རྣམས་ཇི་སྙེད་པ་དང་གཞོན་ནུ་རྣམ་པར་ཤེས་པའི་བརྗོད་པ་ཇི་སྙེད་པ་དེ་བཞིན་གཤེགས་པའི་བསྔགས་པ་བརྗོད་པ་ཡང་དེ་སྙེད་དེ།",
    "d127:3970": "གཞོན་ནུ་དེ་ལྟར་གཟུགས་སུ་བརྗོད་པ་མཐའ་ཡས་མུ་མེད་བསམ་གྱིས་མི་ཁྱབ་པ་དེ་བཞིན་དུ་དེ་བཞིན་གཤེགས་པའི་བསྔགས་པ་བརྗོད་པ་ཡང་བསམ་གྱིས་མི་ཁྱབ་སྟེ།",
    "d127:3971": "དེ་བཞིན་དུ་ཚོར་བ་དང་འདུ་ཤེས་དང་འདུ་བྱེད་རྣམས་དང་གཞོན་ནུ་འདི་ལྟར་རྣམ་པར་ཤེས་པའི་བརྗོད་པ་མཐའ་ཡས་མུ་མེད་དེ།",
    "d127:3972": "བསམ་གྱིས་མི་ཁྱབ་པ་དེ་བཞིན་དུ་དེ་བཞིན་གཤེགས་པའི་བསྔགས་པ་བརྗོད་པ་ཡང་བསམ་གྱིས་མི་ཁྱབ་པོ།",
    "d127:3973": "།གཞོན་ནུ་དེ་ལྟར་འདུས་བྱས་ལ་འང་ཉེས་པ་གྲངས་མེད།",
    "d127:3974": "མྱ་ངན་ལས་འདས་པ་ལ་ཡང་ཕན་ཡོན་གྲངས་མེད་དེ། དེ་བཞིན་གཤེགས་པའི་བསྔགས་པ་ཡང་གྲངས་མེད་དོ།",
    "d127:3975": "།གཞོན་ནུ་འདི་ལྟར་མྱ་ངན་ལས་འདས་པའི་མིང་ཇི་སྙེད་ཡོད་པའི་དེ་བཞིན་གཤེགས་པའི་བསྔགས་པ་ཡང་དེ་སྙེད་དོ།",
    "d127:3976": "།གཞོན་ནུ་འདི་ལྟར་མྱ་ངན་འདས་པའི་མིང་གྲངས་མེད་དེ། དེ་བཞིན་གཤེགས་པའི་བསྔགས་པ་ཡང་གྲངས་མེད་དོ།",
    "d127:3977": "།གཞོན་ནུ་འདི་བཞི་ནི་དེ་བཞིན་གཤེགས་པའི་བསྔགས་པ་བརྗོད་པ་བསམ་གྱིས་མི་ཁྱབ་པར་བརྗོད་པ་སྟེ། དེ་དག་མཐར་ཕྱིན་པའི་གནས་སུ་བསྟན་པར་སླ་བ་ནི་མ་ཡིན་ནོ།",
    "d127:3978": "།བཞི་གང་ཞེ་ན། འདི་ལྟ་སྟེ།",
    "d127:3979": "འདུ་བྱེད་བརྗོད་པ་བསམ་གྱིས་མི་ཁྱབ་པ་དང་དབྱངས་བརྗོད་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་བརྗོད་པ་བསམ་གྱིས་མི་ཁྱབ་པ་དང་རྣམ་པར་བྱང་བ་བརྗོད་པ་བསམ་གྱིས་མི་ཁྱབ་པ་སྟེ།",
    "d127:3980": "གཞོན་ནུ་དེ་དག་ནི་དེ་བཞིན་གཤེགས་པའི་བསྔགས་པ་བརྗོད་པ་བསམ་གྱིས་མི་ཁྱབ་པ་བརྗོད་པ་བཞིའོ།",
    "d127:3981": "།གཞོན་ནུ་འདི་བཞི་ནི་དེ་བཞིན་གཤེགས་པའི་བརྗོད་པ་བསམ་གྱིས་མི་ཁྱབ་པ། བསམ་གྱིས་མི་ཁྱབ་པར་བསྟན་པ་སྟེ། དེ་དག་ནི་མཐར་ཕྱིན་པའི་གནས་སུ་བསྟན་པར་སླ་བ་མ་ཡིན་ནོ། །བཞི་གང་ཞེ་ན།",
    "d127:3982": "བཞི་པོ་དེ་དག་ཉིད་དེ། དེ་བཞིན་དུ་རྒྱས་པར་བསྟན་པར་བྱའོ།",
    "d127:3983": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཚུལ་བཞི་སྟེ།",
    "d127:3984": "བཞི་གང་ཞེ་ན།",
    "d127:3985": "འདུ་བྱེད་ཀྱི་ཚུལ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་ཚུལ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་ཚུལ་བསམ་གྱིས་མི་ཁྱབ་པ་དང་རྣམ་པར་བྱང་བའི་ཚུལ་བསམ་གྱིས་མི་ཁྱབ་པ་དང་འདི་བཞིའོ།",
    "d127:3986": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རིགས་པ་བཞི་སྟེ། བཞི་གང་ཞེ་ན།",
    "d127:3987": "འདུ་བྱེད་ཀྱི་རིགས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་རིགས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་རིགས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་རིགས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:3988": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྒོ་བཞི་སྟེ། བཞི་གང་ཞེ་ན།",
    "d127:3989": "འདུ་བྱེད་ཀྱི་སྒོ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་སྒོ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་སྒོ་བསམ་གྱིས་མི་ཁྱབ་པ་དང་རྣམ་པར་བྱང་བའི་སྒོ་བསམ་གྱིས་མི་ཁྱབ་པ་དང་འདི་བཞིའོ།",
    "d127:3990": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ངེས་པར་བསྟན་པ་བཞི་སྟེ།",
    "d127:3991": "བཞི་གང་ཞེ་ན།",
    "d127:3992": "འདུ་བྱེད་ངེས་པར་བསྟན་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་ངེས་པར་བསྟན་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་ངེས་པར་བསྟན་པ་བསམ་གྱིས་མི་ཁྱབ་པ་དང་རྣམ་པར་བྱང་བ་ངེས་པར་བསྟན་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:3993": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྒྲ་བཞི་སྟེ།",
    "d127:3994": "བཞི་གང་ཞེ་ན།",
    "d127:3995": "འདུ་བྱེད་ཀྱི་སྒྲ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་སྒྲ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་སྒྲ་བསམ་གྱིས་མི་ཁྱབ་པ་དང་རྣམ་པར་བྱང་བའི་སྒྲ་བསམ་གྱིས་མི་ཁྱབ་པ་དང་འདི་བཞིའོ།",
    "d127:3996": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཚིག་བཞི་སྟེ།",
    "d127:3997": "བཞི་གང་ཞེ་ན།",
    "d127:3998": "འདུ་བྱེད་ཀྱི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:3999": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཚིག་གི་ལམ་བཞི་སྟེ།",
    "d127:4000": "བཞི་གང་ཞེ་ན།",
    "d127:4001": "འདུ་བྱེད་ཀྱི་ཚིག་གི་ལམ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་ཚིག་གི་ལམ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་ཚིག་གི་ལམ་བསམ་གྱིས་མི་ཁྱབ་པ་དང་རྣམ་པར་བྱང་བའི་ཚིག་གི་ལམ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4002": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དགོངས་ཏེ་བཤད་པ་བཞི་སྟེ། བཞི་གང་ཞེ་ན།",
    "d127:4003": "འདུ་བྱེད་ཀྱི་དགོངས་ཏེ་བཤད་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་དགོངས་ཏེ་བཤད་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་དགོངས་ཏེ་བཤད་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་དགོངས་ཏེ་བཤད་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4004": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལྷ་ལ་ངེས་པར་རྟོག་པ་བཞི་སྟེ། བཞི་གང་ཞེ་ན།",
    "d127:4005": "འདུ་བྱེད་ལྷ་ལ་རྟོག་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་ལྷ་ལ་རྟོག་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་ལྷ་ལ་རྟོག་པ་བསམ་གྱིས་མི་ཁྱབ་པ་དང་རྣམ་པར་བྱང་བ་ལྷ་ལ་རྟོག་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4006": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མི་ལ་རྟོག་པ་བཞི་སྟེ།",
    "d127:4007": "བཞི་གང་ཞེ་ན། འདུ་བྱེད་མི་ལ་རྟོག་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་མི་ལ་རྟོག་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་མི་ལ་རྟོག་པ་བསམ་གྱིས་མི་ཁྱབ་པ་དང་རྣམ་པར་བྱང་བ་མི་ལ་རྟོག་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4008": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མིང་ལ་རྟོག་པ་བཞི་སྟེ།",
    "d127:4009": "བཞི་གང་ཞེ་ན། འདུ་བྱེད་ཀྱི་མིང་ལ་རྟོག་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་མིང་ལ་རྟོག་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་མིང་ལ་རྟོག་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་མིང་ལ་རྟོག་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4010": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་འཇུག་པ་བཞི་སྟེ།",
    "d127:4011": "བཞི་གང་ཞེ་ན།",
    "d127:4012": "འདུ་བྱེད་ལ་འཇུག་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་ལ་འཇུག་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་ལ་འཇུག་པ་བསམ་གྱིས་མི་ཁྱབ་པ་དང་རྣམ་པར་བྱང་བ་ལ་འཇུག་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4013": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྒྲོལ་བ་བཞི་སྟེ། བཞི་གང་ཞེ་ན།",
    "d127:4014": "འདུ་བྱེད་ཀྱི་སྒྲོལ་བ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་སྒྲོལ་བ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་སྒྲོལ་བ་བསམ་གྱིས་མི་ཁྱབ་པ་དང་རྣམ་པར་བྱང་བའི་སྒྲོལ་བ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4015": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྡོ་རྗེའི་ཚིག་བཞི་སྟེ།",
    "d127:4016": "བཞི་གང་ཞེ་ན། འདུ་བྱེད་ཀྱི་རྡོ་རྗེའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་རྡོ་རྗེའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་རྡོ་རྗེའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བའི་རྡོ་རྗེའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4017": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་གསང་སྔགས་ཀྱི་ཚིག་བཞི་སྟེ།",
    "d127:4018": "བཞི་གང་ཞེ་ན།",
    "d127:4019": "འདུ་བྱེད་གསང་སྔགས་ཀྱི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་གསང་སྔགས་ཀྱི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་གསང་སྔགས་ཀྱི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བའི་གསང་སྔགས་ཀྱི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4020": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྒྲུབ་པ་བཞི་སྟེ།",
    "d127:4021": "བཞི་གང་ཞེ་ན།",
    "d127:4022": "འདུ་བྱེད་སྒྲུབ་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་སྒྲུབ་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་སྒྲུབ་པ་བསམ་གྱིས་མི་ཁྱབ་པ་དང་རྣམ་པར་བྱང་བ་སྒྲུབ་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4023": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མདོ་སྡེའི་ཚིག་བཞི་སྟེ། བཞི་གང་ཞེ་ན།",
    "d127:4024": "འདུ་བྱེད་མདོ་སྡེའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་མདོ་སྡེའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་མདོ་སྡེའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་མདོ་སྡེའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4025": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བཏགས་པའི་ཚིག་བཞི་སྟེ། བཞི་གང་ཞེ་ན།",
    "d127:4026": "འདུ་བྱེད་བཏགས་པའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་བཏགས་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་བཏགས་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་བཏགས་པའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4027": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྣང་བའི་ཚིག་བཞི་སྟེ། བཞི་གང་ཞེ་ན།",
    "d127:4028": "འདུ་བྱེད་སྣང་བའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་སྣང་བའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་སྣང་བའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་སྣང་བའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4029": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་གསལ་བའི་ཚིག་བཞི་སྟེ། བཞི་གང་ཞེ་ན།",
    "d127:4030": "འདུ་བྱེད་གསལ་བའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་གསལ་བའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་གསལ་བའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་གསལ་བའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4031": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྤྱོད་པའི་ཚིག་བཞི་སྟེ། བཞི་གང་ཞེ་ན།",
    "d127:4032": "འདུ་བྱེད་ཀྱི་སྤྱོད་པའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་སྤྱོད་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་སྤྱོད་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་སྤྱོད་པའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4033": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྤྱད་པའི་ཚིག་བཞི་སྟེ། བཞི་གང་ཞེ་ན།",
    "d127:4034": "འདུ་བྱེད་ཀྱི་སྤྱད་པའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་སྤྱད་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་སྤྱད་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་སྤྱད་པའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4035": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བསམ་གྱིས་མི་ཁྱབ་པའི་ཚིག་བཞི་སྟེ། བཞི་གང་ཞེ་ན།",
    "d127:4036": "འདུ་བྱེད་བསམ་གྱིས་མི་ཁྱབ་པའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་བསམ་གྱིས་མི་ཁྱབ་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་བསམ་གྱིས་མི་ཁྱབ་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་བསམ་གྱིས་མི་ཁྱབ་པའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4037": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མཐའ་ཡས་པའི་ཚིག་བཞི་སྟེ། བཞི་གང་ཞེ་ན།",
    "d127:4038": "འདུ་བྱེད་མཐའ་ཡས་པའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་མཐའ་ཡས་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་མཐའ་ཡས་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་མཐའ་ཡས་པའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4039": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྒྱུ་བ་མེད་པའི་ཚིག་བཞི་སྟེ། བཞི་གང་ཞེ་ན།",
    "d127:4040": "འདུ་བྱེད་རྒྱུ་བ་མེད་པའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་རྒྱུ་བ་མེད་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་རྒྱུ་བ་མེད་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་རྒྱུ་བ་མེད་པའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4041": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མུ་མེད་པའི་ཚིག་བཞི་སྟེ།",
    "d127:4042": "བཞི་གང་ཞེ་ན། འདུ་བྱེད་མུ་མེད་པའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་མུ་མེད་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་མུ་མེད་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་མུ་མེད་པའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4043": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་གཞལ་དུ་མེད་པའི་ཚིག་བཞི་སྟེ། བཞི་གང་ཞེ་ན།",
    "d127:4044": "འདུ་བྱེད་གཞལ་དུ་མེད་པའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་གཞལ་དུ་མེད་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་གཞལ་དུ་མེད་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་གཞལ་དུ་མེད་པའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4045": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་གྲངས་མེད་པའི་ཚིག་བཞི་སྟེ། བཞི་གང་ཞེ་ན།",
    "d127:4046": "འདུ་བྱེད་གྲངས་མེད་པའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་གྲངས་མེད་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་གྲངས་མེད་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་གྲངས་མེད་པའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4047": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དཔག་ཏུ་མེད་པའི་ཚིག་བཞི་སྟེ། བཞི་གང་ཞེ་ན།",
    "d127:4048": "འདུ་བྱེད་དཔག་ཏུ་མེད་པའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་དཔག་ཏུ་མེད་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་དཔག་ཏུ་མེད་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་དཔག་ཏུ་མེད་པའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4049": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཚད་མེད་པའི་ཚིག་བཞི་སྟེ། བཞི་གང་ཞེ་ན།",
    "d127:4050": "འདུ་བྱེད་ཚད་མེད་པའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་ཚད་མེད་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་ཚད་མེད་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་ཚད་མེད་པའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4051": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཤེས་པའི་ཚིག་བཞི་སྟེ།",
    "d127:4052": "བཞི་གང་ཞེ་ན། འདུ་བྱེད་ཤེས་པའི་ཚིག་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་ཤེས་པའི་ཚིག་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་ཤེས་པའི་ཚིག་བསམ་གྱིས་མི་ཁྱབ་པ་དང་རྣམ་པར་བྱང་བ་ཤེས་པའི་ཚིག་བསམ་གྱིས་མི་ཁྱབ་པ་དང་འདི་བཞིའོ།",
    "d127:4053": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཤེས་པ་བསགས་པ་བཞི་སྟེ།",
    "d127:4054": "བཞི་གང་ཞེ་ན། འདུ་བྱེད་ཀྱི་ཤེས་པ་བསགས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་ཤེས་པ་བསགས་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་ཤེས་པ་བསགས་པ་བསམ་གྱིས་མི་ཁྱབ་པ་དང་རྣམ་པར་བྱང་བ་ཤེས་པ་བསགས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4055": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཤེས་པའི་རིགས་བཞི་སྟེ། བཞི་གང་ཞེ་ན།",
    "d127:4056": "འདུ་བྱེད་ཀྱི་ཤེས་པའི་རིགས་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་ཤེས་པའི་རིགས་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་ཤེས་པའི་རིགས་བསམ་གྱིས་མི་ཁྱབ་པ་དང་རྣམ་པར་བྱང་བ་ཤེས་པའི་རིགས་བསམ་གྱིས་མི་ཁྱབ་པ་དང་འདི་བཞིའོ།",
    "d127:4057": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྤོབས་པ་བསགས་པ་བཞི་སྟེ། བཞི་གང་ཞེ་ན།",
    "d127:4058": "འདུ་བྱེད་ཀྱི་སྤོབས་པ་བསགས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་སྤོབས་པ་བསགས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་སྤོབས་པ་བསགས་པ་བསམ་གྱིས་མི་ཁྱབ་པ་དང་། རྣམ་པར་བྱང་བའི་སྤོབས་པ་བསགས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4059": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མདོ་སྡེ་བཞི་སྟེ།",
    "d127:4060": "བཞི་གང་ཞེ་ན། འདུ་བྱེད་ཀྱི་མདོ་སྡེ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་མདོ་སྡེ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་མདོ་སྡེ་བསམ་གྱིས་མི་ཁྱབ་པ་དང་རྣམ་པར་བྱང་བའི་མདོ་སྡེ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4061": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མདོ་སྡེ་བསགས་པ་བཞི་སྟེ། བཞི་གང་ཞེ་ན།",
    "d127:4062": "།འདུ་བྱེད་ཀྱི་མདོ་སྡེ་བསགས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་མདོ་སྡེ་བསགས་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་མདོ་སྡེ་བསགས་པ་བསམ་གྱིས་མི་ཁྱབ་པ་དང་། རྣམ་པར་བྱང་བའི་མདོ་སྡེ་བསགས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4063": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མང་དུ་ཐོས་པ་བཞི་སྟེ། བཞི་གང་ཞེ་ན།",
    "d127:4064": "འདུ་བྱེད་མང་དུ་ཐོས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་མང་དུ་ཐོས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པ་མང་དུ་ཐོས་པ་བསམ་གྱིས་མི་ཁྱབ་པ་དང་རྣམ་པར་བྱང་བ་མང་དུ་ཐོས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4065": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ནོར་བཞི་སྟེ།",
    "d127:4066": "བཞི་གང་ཞེ་ན། འདུ་བྱེད་ཀྱི་ནོར་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་ནོར་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་ནོར་བསམ་གྱིས་མི་ཁྱབ་པ་དང་རྣམ་པར་བྱང་བའི་ནོར་བསམ་གྱིས་མི་ཁྱབ་པ་དང་འདི་བཞིའོ།",
    "d127:4067": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བསླབ་པ་བཞི་སྟེ།",
    "d127:4068": "བཞི་གང་ཞེ་ན། འདུ་བྱེད་ཀྱི་བསླབ་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་བསླབ་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་བསླབ་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་བསླབ་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4069": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྤྱོད་ཡུལ་བཞི་སྟེ།",
    "d127:4070": "བཞི་གང་ཞེ་ན། འདུ་བྱེད་ཀྱི་སྤྱོད་ཡུལ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་སྤྱོད་ཡུལ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་སྤྱོད་ཡུལ་བསམ་གྱིས་མི་ཁྱབ་པ་དང་རྣམ་པར་བྱང་བའི་སྤྱོད་ཡུལ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4071": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལས་བཞི་སྟེ།",
    "d127:4072": "བཞི་གང་ཞེ་ན།",
    "d127:4073": "འདུ་བྱེད་ཀྱི་ལས་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་ལས་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་ལས་བསམ་གྱིས་མི་ཁྱབ་པ་དང་རྣམ་པར་བྱང་བའི་ལས་བསམ་གྱིས་མི་ཁྱབ་པ་དང་འདི་བཞིའོ།",
    "d127:4074": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྤོབས་པ་བཞི་སྟེ།",
    "d127:4075": "བཞི་གང་ཞེ་ན།",
    "d127:4076": "འདུ་བྱེད་ཀྱི་སྤོབས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་སྤོབས་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་སྤོབས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་སྤོབས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4077": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལམ་བསྒོམ་པ་བཞི་སྟེ། བཞི་གང་ཞེ་ན།",
    "d127:4078": "འདུ་བྱེད་ཀྱི་ལམ་བསྒོམ་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་ལམ་བསྒོམ་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་ལམ་བསྒོམ་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་ལམ་བསྒོམ་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4079": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཀུན་ནས་ཉོན་མོངས་པའི་ཤེས་པ་བཞི་སྟེ། བཞི་གང་ཞེ་ན།",
    "d127:4080": "འདུ་བྱེད་ཀུན་ནས་ཉོན་མོངས་པ་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པ་ཀུན་ནས་ཉོན་མོངས་པ་ཤེས་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པ་ཀུན་ནས་ཉོན་མོངས་པ་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བ་ཀུན་ནས་ཉོན་མོངས་པ་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4081": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་འབྲས་བུ་ཡོད་པའི་ཤེས་པ་བཞི་སྟེ། བཞི་གང་ཞེ་ན།",
    "d127:4082": "འདུ་བྱེད་ཀྱི་འབྲས་བུ་ཡོད་པའི་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་འབྲས་བུ་ཡོད་པའི་ཤེས་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་འབྲས་བུ་ཡོད་པའི་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་འབྲས་བུ་ཡོད་པའི་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4083": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མ་རིག་པ་ཤེས་པ་བཞི་སྟེ། བཞི་གང་ཞེ་ན།",
    "d127:4084": "འདུ་བྱེད་ཀྱི་མ་རིག་པ་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་མ་རིག་པ་ཤེས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་མ་རིག་པ་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་མ་རིག་པ་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4085": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྡུག་བསྔལ་ཤེས་པ་བཞི་སྟེ། བཞི་གང་ཞེ་ན།",
    "d127:4086": "འདུ་བྱེད་ཀྱི་སྡུག་བསྔལ་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་སྡུག་བསྔལ་ཤེས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་སྡུག་བསྔལ་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་སྡུག་བསྔལ་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4087": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཡིད་མི་བདེ་བ་ཤེས་པ་བཞི་སྟེ། བཞི་གང་ཞེ་ན།",
    "d127:4088": "འདུ་བྱེད་ཀྱི་ཡིད་མི་བདེ་བ་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་ཡིད་མི་བདེ་བ་ཤེས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་ཡིད་མི་བདེ་བ་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་ཡིད་མི་བདེ་བ་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4089": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དབུལ་པོ་ཤེས་པ་བཞི་སྟེ། བཞི་གང་ཞེ་ན།",
    "d127:4090": "འདུ་བྱེད་ཀྱི་དབུལ་པོ་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་དབུལ་པོ་ཤེས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་དབུལ་པོ་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་དབུལ་པོ་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4091": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྐྱེ་བ་ཤེས་པ་བཞི་སྟེ། བཞི་གང་ཞེ་ན།",
    "d127:4092": "འདུ་བྱེད་ཀྱི་སྐྱེ་བ་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་སྐྱེ་བ་ཤེས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་སྐྱེ་བ་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་སྐྱེ་བ་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4093": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ནང་ཤེས་པ་བཞི་སྟེ། བཞི་གང་ཞེ་ན།",
    "d127:4094": "འདུ་བྱེད་ཀྱི་ནང་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་ནང་ཤེས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་ནང་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་ནང་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4095": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཕྱི་རོལ་ཤེས་པ་བཞི་སྟེ། བཞི་གང་ཞེ་ན།",
    "d127:4096": "འདུ་བྱེད་ཀྱི་ཕྱི་རོལ་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་ཕྱི་རོལ་ཤེས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་ཕྱི་རོལ་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་ཕྱི་རོལ་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4097": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ངོ་ཚ་ཤེས་པའི་ཡེ་ཤེས་བཞི་སྟེ། བཞི་གང་ཞེ་ན།",
    "d127:4098": "འདུ་བྱེད་ཀྱི་ངོ་ཚ་ཤེས་པའི་ཡེ་ཤེས་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་ངོ་ཚ་ཤེས་པའི་ཡེ་ཤེས་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་ངོ་ཚ་ཤེས་པའི་ཡེ་ཤེས་བསམ་གྱིས་མི་ཁྱབ་པ་དང་རྣམ་པར་བྱང་བའི་ངོ་ཚ་ཤེས་པའི་ཡེ་ཤེས་བསམ་གྱིས་མི་ཁྱབ་པ་དང་འདི་བཞིའོ།",
    "d127:4099": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བདེན་པ་ཤེས་པ་བཞི་སྟེ། བཞི་གང་ཞེ་ན།",
    "d127:4100": "འདུ་བྱེད་ཀྱི་བདེན་པ་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་བདེན་པ་ཤེས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་བདེན་པ་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་བདེན་པ་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4101": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྲིད་པ་ཤེས་པ་བཞི་སྟེ། བཞི་གང་ཞེ་ན།",
    "d127:4102": "འདུ་བྱེད་ཀྱི་སྲིད་པ་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་སྲིད་པ་ཤེས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་སྲིད་པ་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་སྲིད་པ་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4103": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དངོས་པོ་ཤེས་པ་བཞི་སྟེ། བཞི་གང་ཞེ་ན།",
    "d127:4104": "འདུ་བྱེད་ཀྱི་དངོས་པོ་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་དངོས་པོ་ཤེས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་དངོས་པོ་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་དངོས་པོ་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4105": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་གང་ཟག་ཤེས་པ་བཞི་སྟེ། བཞི་གང་ཞེ་ན།",
    "d127:4106": "འདུ་བྱེད་ཀྱི་གང་ཟག་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་གང་ཟག་ཤེས་པ་བསམ་གྱིས་མི་ཁྱབ་པ་དང་ཀུན་ནས་ཉོན་མོངས་པའི་གང་ཟག་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་གང་ཟག་ཤེས་པ་བསམ་གྱིས་མི་ཁྱབ་པ་དང་འདི་བཞིའོ།",
    "d127:4107": "།གཞོན་ནུ་འདི་དག་ནི་བྱང་ཆུབ་སེམས་དཔའ་རྣམས་ཀྱིས་དམིགས་པ་ཤེས་པ་བསམ་གྱིས་མི་ཁྱབ་པ་བསམ་གྱིས་མི་ཁྱབ་པར་བསྟན་པ་བཞི་སྟེ། མཐར་ཕྱིན་པའི་གནས་སུ་བསྟན་པར་སླ་བ་མ་ཡིན་ནོ། །བཞི་གང་ཞེ་ན།",
    "d127:4108": "འདུ་བྱེད་ཀྱི་དམིགས་པ་ཤེས་པ་བསམ་གྱིས་མི་ཁྱབ་པ་དང་འདུ་བྱེད་ཡོངས་སུ་བཤད་པའི་དམིགས་པ་ཤེས་པ་བསམ་གྱིས་མི་ཁྱབ་པ་དང་། ཀུན་ནས་ཉོན་མོངས་པའི་དམིགས་པ་ཤེས་པ་བསམ་གྱིས་མི་ཁྱབ་པ་དང་རྣམ་པར་བྱང་བའི་དམིགས་པ་ཤེས་པ་བསམ་གྱིས་མི་ཁྱབ་པ་དང་། འདི་དག་ནི་བྱང་ཆུབ་སེམས་དཔའ་རྣམས་ཀྱི་དམིགས་པ་ཤེས་པ་བསམ་གྱིས་མི་ཁྱབ་པ་བསམ་གྱིས་མི་ཁྱབ་པར་བསྟན་པ་བཞི་སྟེ།",
    "d127:4109": "དེ་དག་ནི་མཐར་ཕྱིན་པའི་གནས་སུ་བསྟན་པར་སླ་བ་མ་ཡིན་ནོ། །གཟུངས་བཞི་སྟེ།",
    "d127:4110": "བཞི་གང་ཞེ་ན། འདི་ལྟ་སྟེ།",
    "d127:4111": "འདུ་བྱེད་ཐམས་ཅད་མཐའ་ཡས་པར་བཤད་པ་བརྗོད་པ་དེ་ལ་གང་ཤེས་པ་འདི་ནི་གཟུངས་དང་པོའོ།",
    "d127:4112": "།དབྱངས་མཐའ་ཡས་པར་བཤད་པ་བརྗོད་པ་དེ་ལ་གང་ཤེས་པ་འདི་ནི་གཟུངས་གཉིས་པའོ།",
    "d127:4113": "།ཀུན་ནས་ཉོན་མོངས་པ་མཐའ་ཡས་པར་བཤད་པ་བརྗོད་པ་དེ་ལ་གང་ཤེས་པ་འདི་ནི་གཟུངས་གསུམ་པའོ།",
    "d127:4114": "།རྣམ་པར་བྱང་བའི་ཡོན་ཏན་གྱིས་ཕན་ཡོན་མཐའ་ཡས་པར་བཤད་པ་བརྗོད་པ་དེ་ལ་གང་ཤེས་པ་འདི་ནི་གཟུངས་བཞི་པ་སྟེ།",
    "d127:4115": "གཟུངས་བཞི་པོ་ནི་འདི་དག་གོ།",
    "d127:4116": "།གཞོན་ནུ་འདི་ལྟར་གཟུངས་གང་ཡིན་པ་དེ་ནི་ཤེས་པའོ།",
    "d127:4117": "།དེ་ནི་ཆོས་སོ། །འདི་ལྟར་ཆོས་ཤེས་པས་ཆོས་སོ་སོ་ཡང་དག་པར་རིག་པའོ།",
    "d127:4118": "།ཆོས་ཤེས་པ་ལ་དོན་གང་ཡིན་པ་དེ་ནི་དོན་སོ་སོ་ཡང་དག་པར་རིག་པ་ཞེས་བྱའོ།",
    "d127:4119": "།ཆོས་ཤེས་པ་ལ་འདུན་པ་གང་ཡིན་པ་དེ་ནི་ངེས་པའི་ཚིག་སོ་སོ་ཡང་དག་པར་རིག་པ་ཞེས་བྱའོ།",
    "d127:4120": "།ཆོས་ཤེས་པ་ལ་ཐ་སྙད་དུ་སྟོན་པ་དང་འཆད་པ་དང་འདོགས་པ་དང་རབ་ཏུ་སྟོན་པ་དང་རབ་ཏུ་འགོད་པ་དང་འབྱེད་པ་དང་རྣམ་པར་འབྱེད་པ་དང་གསལ་བར་བྱེད་པ་དང་ཚིག་ཐོགས་པ་མེད་པ་དང་ཚིག་མི་འདོར་ཞིང་མ་ལྐུགས་མི་དིག་པ་དང་། ཚིག་ཞུམ་པ་མེད་པ་འདི་ནི་གཞོན་ནུ་སྤོབས་པ་སོ་སོ་ཡང་དག་པར་རིག་པ་ཞེས་བྱའོ།",
    "d127:4121": "།དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ།",
    "d127:4122": "།སངས་རྒྱས་ཡེ་ཤེས་ཇི་སྙེད་པ།",
    "d127:4123": "།གཟུགས་སུ་བརྟགས་པའང་དེ་སྙེད་དེ།",
    "d127:4124": "།གཟུགས་སུ་བརྟགས་པ་ཇི་སྙེད་པ།",
    "d127:4125": "།གཟུགས་སུ་བརྗོད་པ་འང་དེ་སྙེད་དོ།",
    "d127:4126": "།གཟུགས་སུ་བརྗོད་པ་ཇི་སྙེད་པ།",
    "d127:4127": "།ཚུལ་ཁྲིམས་མིང་ཡང་དེ་སྙེད་དོ།",
    "d127:4128": "།ཚུལ་ཁྲིམས་མིང་ཡང་ཇི་སྙེད་པ།",
    "d127:4129": "།སངས་རྒྱས་མིང་ཡང་དེ་སྙེད་དོ།",
    "d127:4130": "།སངས་རྒྱས་མིང་ནི་ཇི་སྙེད་པ། །སེམས་ཅན་མིང་ཡང་དེ་སྙེད་དོ།",
    "d127:4131": "།སེམས་ཅན་གཅིག་གི་མིང་ཡང་ནི། །དེ་སྙེད་དུ་ནི་ངས་བཤད་དོ།",
    "d127:4132": "།མིང་དང་བརྗོད་པ་མཐའ་ཡས་པ།",
    "d127:4133": "།གང་དག་ངས་ནི་སྔར་བཤད་རྣམས། །ཚུལ་ཁྲིམས་མིང་དང་སངས་རྒྱས་མིང་། །སེམས་ཅན་མིང་དང་དེ་དག་མཚུངས།",
    "d127:4134": "།འདུས་བྱས་ཉེས་པ་ཇི་སྙེད་པ།",
    "d127:4135": "།མྱ་ངན་འདས་བསྔགས་དེ་སྙེད་དེ།",
    "d127:4136": "།སངས་རྒྱས་ཀྱི་ནི་བསྔགས་པ་དང་། །དཔེ་ཡང་དེ་སྙེད་ངས་བཤད་དོ།",
    "d127:4137": "།ཇི་སྙེད་སེམས་ཅན་ཐམས་ཅད་ཀྱི།",
    "d127:4138": "།སེམས་རྣམས་སྐྱེ་བ་ངེས་བསྟན་པ།",
    "d127:4139": "།འཇིག་རྟེན་མགོན་པོའི་སྤུ་གཅིག་ནས། །འོད་ཟེར་དག་ཀྱང་དེ་སྙེད་འབྱུང་།",
    "d127:4140": "།སེམས་ཅན་ཀུན་གྱི་མོས་པ་དང་། །མིང་རྣམས་ཇི་སྙེད་ཡོད་པ་བས།",
    "d127:4141": "།དེ་བས་མི་ཡི་དབང་པོ་ཡི།",
    "d127:4142": "།དབྱངས་ཀྱི་ཡན་ལག་བསྔགས་པ་མང་།",
    "d127:4143": "།སེམས་ཅན་ཀུན་གྱིས་མིང་ཡོད་པ།",
    "d127:4144": "།དེ་དག་སེམས་ཅན་གཅིག་ལ་བསྟན།",
    "d127:4145": "།སེམས་ཅན་གཅིག་མིང་ཇི་སྙེད་པ།",
    "d127:4146": "།སེམས་ཅན་ཀུན་གྱི་མིང་དུ་བསྟན། །སོ་སོ་ཡང་དག་རིག་འཇུག་པ།",
    "d127:4147": "།འདི་ནི་སངས་རྒྱས་བསྟན་པ་སྟེ།",
    "d127:4148": "།བྱང་ཆུབ་སེམས་དཔའི་ཕྱིར་ཡང་ནི། །མིང་རྣམས་མཐའ་ཡས་ངེས་པར་བསྟན།",
    "d127:4149": "།མདོ་སྡེ་བྱེ་བ་བསམ་ཡས་རྣམས། །ཇི་ལྟར་བཤད་སྙམ་གང་སེམས་པ།",
    "d127:4150": "།མདོ་སྡེ་འདི་ནི་རབ་བརྗོད་ལ།",
    "d127:4151": "།ཞུམ་པ་མེད་པར་བཤད་པར་གྱིས།",
    "d127:4152": "།འཁོར་གྱི་ནང་དུ་ཐོགས་མེད་པར།",
    "d127:4153": "།མདོ་སྡེ་བྱེ་བ་རབ་ཏུ་འཆད། །ཇི་ལྟར་ནམ་མཁའ་མཐའ་མེད་པ།",
    "d127:4154": "།དེ་བཞིན་དེ་ལའང་ཆོས་རྣམས་སྟོན།",
    "d127:4155": "།དེ་ལྟར་བྱང་ཆུབ་སེམས་དཔའ་དག །སེམས་ཅན་དག་པ་སྐྱོབ་པ་རྣམས།",
    "d127:4156": "།མདོ་སྡེ་འདི་དག་བཟུང་ནས་ནི།",
    "d127:4157": "།ཡེ་ཤེས་ཕུན་སུམ་ཚོགས་པར་འགྱུར།",
    "d127:4158": "།དད་པས་ཇི་ལྟ་ཇི་ལྟ་བུར། །ཚུལ་འདི་རབ་ཏུ་སྟོན་བྱེད་པ།",
    "d127:4159": "།དེ་བཞིན་དེ་ཡི་ཡེ་ཤེས་འཕེལ།",
    "d127:4160": "།གངས་རི་ལ་ནི་སྡོང་པོ་བཞིན།",
    "d127:4161": "།དེ་བཞིན་གཤེགས་པ་བསམ་གྱིས་མི་ཁྱབ་པའི་ལེའུ་སྟེ་ཉི་ཤུ་བཞི་པའོ།། །།འཕགས་པ་ཏིང་ངེ་འཛིན་གྱི་རྒྱལ་པོའི་མདོ། བམ་པོ་བརྒྱད་པ།",
    "d127:4162": "གཞོན་ནུ་དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཇི་ལྟར་ཆོས་སོ་སོ་ཡང་དག་པར་རིག་པ་ལ་སྤྱོད་ན་ཆོས་ལ་ཆོས་ཀྱི་རྗེས་སུ་ལྟ་ཞིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་སྒྲུབ་པར་འགྱུར་ཞེ་ན།",
    "d127:4163": "གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་རྣམས་ལ་ཆོས་ཀྱི་རྗེས་སུ་ལྟ་བས་གཟུགས་ལས་གཞན་དུ་བྱང་ཆུབ་ཡང་དག་པར་རྗེས་སུ་མི་མཐོང་།",
    "d127:4164": "གཟུགས་ལས་གཞན་དུ་ཡང་བྱང་ཆུབ་ལ་མི་སྤྱོད།",
    "d127:4165": "གཟུགས་ལས་གཞན་དུ་ཡང་བྱང་ཆུབ་ཡོངས་སུ་མི་ཚོལ།",
    "d127:4166": "གཟུགས་ལས་གཞན་དུ་ཡང་བྱང་ཆུབ་ཡང་དག་པར་མི་སྒྲུབ།",
    "d127:4167": "གཟུགས་ལས་གཞན་དུ་ཡང་སེམས་ཅན་རྣམས་བྱང་ཆུབ་ལ་ཡང་དག་པར་མི་འཛུད།",
    "d127:4168": "གཟུགས་ལས་གཞན་དུ་ཡང་དེ་བཞིན་གཤེགས་པ་མི་མཐོང་སྟེ།",
    "d127:4169": "གཟུགས་ཀྱི་མི་འཇིགས་པའི་ངོ་བོ་ཉིད་དེ་བཞིན་གཤེགས་པའོ་ཞེས་དེ་བཞིན་གཤེགས་པར་ལྟའོ། །གཟུགས་ཀྱང་གཞན་གཟུགས་ཀྱི་ངོ་བོ་ཉིད་ཀྱང་གཞན་ནོ་ཞེས་དེ་ལྟར་མི་ལྟའོ།",
    "d127:4170": "།གཟུགས་ཀྱི་ངོ་བོ་ཉིད་ཀྱང་གཞན་དེ་བཞིན་གཤེགས་པ་ཡང་གཞན་ནོ་ཞེས་དེ་ལྟར་ཡང་མི་ལྟའོ།",
    "d127:4171": "།གཟུགས་ཀྱིས་ངོ་བོ་ཉིད་གང་ཡིན་པ་དང་དེ་བཞིན་གཤེགས་པ་གང་ཡིན་པ་དེ་ནི་གཉིས་སུ་མེད་པའི་ཆོས་ཉིད་དེ།",
    "d127:4172": "བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟར་ལྟ་ན་ཆོས་སོ་སོ་ཡང་དག་པར་རིག་པ་ལ་སྤྱོད་དོ།",
    "d127:4173": "།དེ་བཞིན་དུ་ཚོར་བ་ལས་གཞན་དུ་མ་ཡིན། འདུ་ཤེས་ལས་གཞན་དུ་མ་ཡིན། འདུ་བྱེད་རྣམས་ལས་གཞན་དུ་མ་ཡིན་ཏེ། རྣམ་པར་ཤེས་པ་ལས་གཞན་དུ་བྱང་ཆུབ་མི་མཐོང་།",
    "d127:4174": "རྣམ་པར་ཤེས་པ་ལས་གཞན་དུ་ཡང་བྱང་ཆུབ་ལ་མི་སྤྱོད།",
    "d127:4175": "རྣམ་པར་ཤེས་པ་ལས་གཞན་དུ་ཡང་བྱང་ཆུབ་ཡོངས་སུ་མི་ཚོལ།",
    "d127:4176": "རྣམ་པར་ཤེས་པ་ལས་གཞན་དུ་ཡང་བྱང་ཆུབ་ཡང་དག་པར་མི་སྒྲུབ།",
    "d127:4177": "རྣམ་པར་ཤེས་པ་ལས་གཞན་དུ་ཡང་སེམས་ཅན་རྣམས་བྱང་ཆུབ་ལ་ཡང་དག་པར་མི་འཛུད།",
    "d127:4178": "རྣམ་པར་ཤེས་པ་ལས་གཞན་དུ་ཡང་དེ་བཞིན་གཤེགས་པ་མི་མཐོང་སྟེ།",
    "d127:4179": "རྣམ་པར་ཤེས་པའི་མི་འཇིགས་པའི་ངོ་བོ་ཉིད་དེ་བཞིན་གཤེགས་པའོ་ཞེས་དེ་བཞིན་གཤེགས་པར་བལྟའོ། །རྣམ་པར་ཤེས་པ་ཡང་གཞན། རྣམ་པར་ཤེས་པའི་ངོ་བོ་ཉིད་ཀྱང་གཞན་ནོ་ཞེས་དེ་ལྟར་མི་ལྟའོ།",
    "d127:4180": "།རྣམ་པར་ཤེས་པའི་ངོ་བོ་ཉིད་ཀྱང་གཞན་དེ་བཞིན་གཤེགས་པ་ཡང་གཞན་ནོ་ཞེས་དེ་ལྟར་ཡང་མི་ལྟའོ།",
    "d127:4181": "།རྣམ་པར་ཤེས་པའི་ངོ་བོ་ཉིད་གང་ཡིན་པ་དང་། དེ་བཞིན་གཤེགས་པ་གང་ཡིན་པ་དེ་གཉིས་སུ་མེད་པའི་ཆོས་ཉིད་དེ།",
    "d127:4182": "བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟར་ལྟ་ན་ཆོས་སོ་སོ་ཡང་དག་པར་རིག་པ་ལ་སྤྱོད་དོ།",
    "d127:4183": "།དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ།",
    "d127:4184": "།གཟུགས་ཀྱིས་ཀྱང་ནི་བྱང་ཆུབ་བསྟན།",
    "d127:4185": "།བྱང་ཆུབ་ཀྱིས་ཀྱང་གཟུགས་བསྟན་ཏེ།",
    "d127:4186": "།མི་མཚུངས་པ་ཡི་སྒྲ་རྣམས་ཀྱིས།",
    "d127:4187": "།ཆོས་ཀྱི་བླ་མ་རབ་ཏུ་བསྟན།",
    "d127:4188": "།སྒྲ་ཡིས་གཟུགས་ཀྱི་བླ་མ་སྟེ།",
    "d127:4189": "།ངོ་བོ་ཉིད་ཀྱིས་ཟབ་པ་དག །",
    "d127:4190": "གཟུགས་དང་བྱང་ཆུབ་མཉམ་པ་སྟེ།",
    "d127:4191": "།ཐ་དད་བྱ་བ་དེ་མི་རྙེད།",
    "d127:4192": "།མྱ་ངན་འདས་པ་ཟབ་པར་ཡང་།",
    "d127:4193": "།སྒྲ་ཡིས་རབ་ཏུ་བསྟན་པ་ལྟར།",
    "d127:4194": "།མྱ་ངན་འདས་པ་མི་རྙེད་དེ།",
    "d127:4195": "།དེ་ཡི་སྒྲ་ཡང་མི་རྙེད་དོ།",
    "d127:4196": "།སྒྲ་དང་མྱ་ངན་འདས་པ་ནི།",
    "d127:4197": "།གཉི་ག་རྙེད་པར་མི་འགྱུར་ཏེ།",
    "d127:4198": "།དེ་བཞིན་སྟོང་པའི་ཆོས་རྣམས་ལ། །མྱ་ངན་འདས་པ་རབ་ཏུ་བསྟན། །མྱ་ངན་འདས་དང་འདའ་བར་ནི།",
    "d127:4199": "།མྱ་ངན་འདས་པ་མི་རྙེད་དེ།",
    "d127:4200": "།འདི་ནི་ཆོས་རྣམས་འཇུག་མེད་པ།",
    "d127:4201": "།ཕྱིས་ནི་ཅི་འདྲ་དེ་བཞིན་སྔོན།",
    "d127:4202": "།ཆོས་རྣམས་ཐམས་ཅད་རང་བཞིན་གྱིས།",
    "d127:4203": "།མྱ་ངན་འདས་དང་མཚུངས་མཉམ་པར།",
    "d127:4204": "།སངས་རྒྱས་བསྟན་ལ་བརྩོན་པ་ཡི། །འབྱུང་བ་ལྷུར་བྱེད་རྣམས་ཀྱིས་རིག །སངས་རྒྱས་ཀྱི་ནི་སྐུ་མཐོང་ནས།",
    "d127:4205": "།འདྲེན་པ་མཐོང་ཞེས་སྨྲ་མོད་ཀྱི།",
    "d127:4206": "།ང་ནི་གཟུགས་ཀྱི་སྐུ་ལུས་སུ།",
    "d127:4207": "།སུས་ཀྱང་བལྟ་བར་མི་ནུས་སོ།",
    "d127:4208": "།གཟུགས་ཀྱི་མཚན་ཉིད་ཅི་འདྲ་བར།",
    "d127:4209": "།གཟུགས་ཀྱི་ངོ་བོ་ཉིད་ཤེས་ཏེ།",
    "d127:4210": "།གཟུགས་ཀྱི་ངོ་བོ་ཉིད་ཤེས་ན། །ང་ཡི་སྐུ་ཡང་ངེས་པར་བསྟན།",
    "d127:4211": "།དེ་བཞིན་ཕུང་པོ་ལྔ་རྣམས་ཀྱི། །ཆོས་ཀྱི་མཚན་ཉིད་ངས་ཤེས་ཏེ།",
    "d127:4212": "།ཆོས་ཀྱི་རང་བཞིན་ཤེས་ནས་ནི། །ཆོས་ཀྱི་སྐུ་ལ་རབ་ཏུ་གནས།",
    "d127:4213": "།ཆོས་ཀྱི་སྐུ་ལ་རབ་གནས་ནས།",
    "d127:4214": "།སེམས་ཅན་རྣམས་ལ་ཆོས་སྟོན་ཏོ།",
    "d127:4215": "།ཆོས་ཀྱི་སྐུ་ལ་མི་རྟེན་པར། །སེམས་ཅན་རྣམས་ལ་ཆོས་སྟོན་ཏོ།",
    "d127:4216": "།སངས་རྒྱས་དག་གི་ཆོས་རྣམས་ནི།",
    "d127:4217": "།ཚིག་གིས་བཤད་པར་མི་ནུས་ཏེ།",
    "d127:4218": "།འདི་འདྲའི་ཚུལ་རྣམས་མི་ཤེས་པས།",
    "d127:4219": "།སངས་རྒྱས་ཀྱི་ནི་སྒྲ་ཐོས་ནས། །ཚིག་ཙམ་གྱིས་ནི་འདི་སྐད་སྨྲ།",
    "d127:4220": "།ངས་ནི་འདྲེན་པ་མཐོང་ཞེས་ཏེ།",
    "d127:4221": "།འདུ་ཤེས་ཐམས་ཅད་སྤངས་པ་ལ།",
    "d127:4222": "།སྲིད་པར་འདུ་ཤེས་མེད་པར་འགྱུར།",
    "d127:4223": "།སྒྲར་ནི་འདུ་ཤེས་འཛིན་པ་ལ།",
    "d127:4224": "།ནམས་ཀྱང་སྟོན་པ་མཐོང་བ་མེད།",
    "d127:4225": "།འདི་ལྟ་བུ་ཡི་གཟུགས་ཀྱི་མཚན།",
    "d127:4226": "།སྟོང་པ་ཉིད་ནི་སུས་ཤེས་པ།",
    "d127:4227": "།གཟུགས་ཀྱི་རང་བཞིན་གཞན་ཡིན་ལ། །སྟོང་ཉིད་གཞན་དུ་མ་གསུངས་ཏེ།",
    "d127:4228": "།གང་གིས་གཟུགས་རྣམས་རབ་ཤེས་པ། །དེས་ནི་སྟོང་ཉིད་རབ་ཏུ་ཤེས། །གཟུགས་ཀྱི་མཚན་ཉིད་འདི་འདྲ་བར།",
    "d127:4229": "།སྟོང་པ་གང་གིས་རབ་ཤེས་པ།",
    "d127:4230": "།དེས་ནི་བདུད་རྣམས་བྱེ་བ་སྙེད། །ཟིལ་གྱིས་མནན་ཏེ་ཕམ་བྱེད་ནུས།",
    "d127:4231": "།གང་གིས་གཟུགས་རྣམས་རབ་ཤེས་པ།",
    "d127:4232": "།དེས་ནི་སྟོང་པ་ཉིད་ཀྱང་ཤེས།",
    "d127:4233": "།གང་གིས་སྟོང་ཉིད་རབ་ཤེས་པ།",
    "d127:4234": "།དེས་ནི་མྱ་ངན་འདས་པ་ཤེས།",
    "d127:4235": "།རྣམ་པ་འདི་ནི་མི་ཤེས་པས།",
    "d127:4236": "།དམིགས་པ་ཅན་རྣམས་རབ་ཏུ་བརླག །དངོས་པོ་མེད་ལ་དངོས་འཛིན་ཅིང་།",
    "d127:4237": "།དངོས་མེད་ལ་ཡང་དངོས་སུ་འཛིན།",
    "d127:4238": "།ཤེས་ཀྱི་ཁེ་ཡིས་བསླུས་པ་དག །ང་ཡི་བསྟན་ལས་ཤིན་ཏུ་འཁྱམས།",
    "d127:4239": "།འབྲས་བུར་འདུ་ཤེས་གནས་པ་ལ།",
    "d127:4240": "།དགེ་སྦྱོང་ནོར་ནི་གསོག་ཏུ་གྱུར།",
    "d127:4241": "།བརྩོན་འགྲུས་ཉམས་པ་ལེ་ལོ་ཅན།",
    "d127:4242": "།ཚུལ་ཁྲིམས་ཕུང་པོར་མི་གནས་པ།",
    "d127:4243": "།ཀུན་ནས་ལངས་པས་སྨྲ་བ་ནི།",
    "d127:4244": "།འདི་ནི་སངས་རྒྱས་བཤད་མ་ཡིན།",
    "d127:4245": "།ལ་ལ་དག་ནི་འདི་སྐད་དུ།",
    "d127:4246": "།བདག་ཅག་བྱང་ཆུབ་ཞུགས་ཞེས་ཟེར།",
    "d127:4247": "།མ་དུལ་ཞིང་ནི་མ་བྱང་བ།",
    "d127:4248": "།གཅིག་ལ་གཅིག་ཀྱང་རི་མོ་མེད།",
    "d127:4249": "།ཆོས་དག་ལ་ཡང་མི་གནས་ཤིང་། །སྒྲ་འདོད་པ་དག་འབྱུང་བར་འགྱུར།",
    "d127:4250": "།དེ་ལྟ་བུ་ནི་དེ་མོས་ཏེ།",
    "d127:4251": "།ཤེས་ཀྱི་ཁེ་ནི་ཚོལ་བའི་ཕྱིར།",
    "d127:4252": "།འདུས་པ་དག་ལ་སེམས་བྱེད་ཅིང་།",
    "d127:4253": "།རྙེད་པ་འདོད་པ་འབྱུང་བར་འགྱུར།",
    "d127:4254": "།རྒྱགས་དང་བག་མེད་ཟིལ་ནོན་པས།",
    "d127:4255": "།རྙེད་དང་བཀུར་སྟི་དོན་དུ་གཉེར།",
    "d127:4256": "།བཀུར་སྟི་རྙེད་ལ་བརྟེན་ནས་ནི།",
    "d127:4257": "།ཤེས་ཀྱི་ཁེ་རྣམས་ཚོལ་བ་དག །གཙུག་ལག་ཁང་དང་མཆོད་རྟེན་བྱེད།",
    "d127:4258": "།ཁྱིམ་མི་མོ་ལ་ཆགས་ཤིང་མོས།",
    "d127:4259": "།དམིགས་པ་དག་ལ་རྟེན་བྱེད་ཅིང་།",
    "d127:4260": "།འདོད་པའི་སྲེད་ལ་ཤིན་ཏུ་གནས།",
    "d127:4261": "།བདུད་ཀྱི་ཡུལ་དུ་གནས་ནས་ནི།",
    "d127:4262": "།ཁྱིམ་པ་དག་གི་ལས་བྱེད་འགྱུར།",
    "d127:4263": "།འདོད་པ་མེ་ལྕེ་འདྲ་བ་ནི།",
    "d127:4264": "།ཁྱིམ་པ་དག་ལ་སྟོན་པར་འགྱུར།",
    "d127:4265": "།དེ་དག་གི་ཡང་ཁྱིམ་ཞུགས་ནས།",
    "d127:4266": "།དེ་ཡི་རིགས་ཀྱང་སུན་བྱེད་འགྱུར། །དེ་དག་ལ་ནི་ཁྱིམ་པ་རྣམས།",
    "d127:4267": "།སྟོན་པ་ཉིད་དུ་འདུ་ཤེས་འགྱུར།",
    "d127:4268": "།རབ་ཏུ་གནས་བཅས་དེ་དག་གི།",
    "d127:4269": "།བུ་དང་ཆུང་མ་སུན་པར་བྱེད།",
    "d127:4270": "།སུ་དག་དེ་ལ་ཟས་སྐོམ་གྱིས།",
    "d127:4271": "།ཕན་འདོགས་པ་ནི་བྱེད་པར་འགྱུར།",
    "d127:4272": "།དེ་ཡི་བུ་མོ་བུད་མེད་ལ།",
    "d127:4273": "།ཆུང་མ་ཉིད་དུ་འདུ་ཤེས་འགྱུར།",
    "d127:4274": "།དེ་དག་འདིར་ནི་རབ་བྱུང་ནས། །ཇི་ལྟར་གཞན་གྱི་བུད་མེད་ཆགས། །ཁྱིམ་པ་བདག་གི་ཆུང་མ་ལ། །དེ་ལྟར་མོས་ཤིང་ཆགས་མི་འགྱུར། །ཁྱིམ་པ་སྐྱ་བོའི་གོས་གྱོན་ལ། །ངས་ནི་བསླབ་པ་གང་བཤད་པ།",
    "d127:4275": "།དེ་ཚེ་དགེ་སློང་དེ་དག་ལ།",
    "d127:4276": "།བསླབ་པ་དེ་ཡང་མེད་པར་འགྱུར།",
    "d127:4277": "།དེ་དག་རྔ་དུང་རྫ་རྔ་ཡིས། །ང་ལ་མཆོད་པ་བྱེད་འགྱུར་ཏེ།",
    "d127:4278": "།མཆོད་པའི་དམ་པ་གང་ཡིན་པ།",
    "d127:4279": "།ནན་ཏན་འདི་ནི་མེད་པར་འགྱུར།",
    "d127:4280": "།དེ་དག་བདག་ཉིད་ཚུལ་ཁྲིམས་འཆལ།",
    "d127:4281": "།ཚུལ་ཁྲིམས་གནས་པ་མཐོང་ནས་ནི།",
    "d127:4282": "།ཕན་ཚུན་དུ་ཡང་འདི་སྐད་དུ།",
    "d127:4283": "།འདི་དག་ངེད་དང་འདྲ་ཞེས་སྨྲ།",
    "d127:4284": "།སྡིག་པའི་སྤྱོད་ཡུལ་ཚུལ་ཁྲིམས་འཆལ།",
    "d127:4285": "།དེ་དག་ཚུལ་ཁྲིམས་བསྔགས་ཐོས་ནས།",
    "d127:4286": "།ཀུན་ནས་ལངས་པ་འདི་སྐད་དུ།",
    "d127:4287": "།སངས་རྒྱས་མཁྱེན་པ་འདི་མིན་སྨྲ།",
    "d127:4288": "།དེ་དག་ལ་ནི་ངོ་ཚ་མེད།",
    "d127:4289": "།དགེ་སྦྱོང་གི་ནི་ནོར་སྟོར་ཏེ།",
    "d127:4290": "།མི་བདེན་ཚིག་གིས་རྩོད་བྱེད་ཅིང་།",
    "d127:4291": "།སངས་རྒྱས་བྱང་ཆུབ་རབ་ཏུ་སྤོང་།",
    "d127:4292": "།ངན་སེམས་ལྡན་པ་དེ་དག་ནི།",
    "d127:4293": "།སངས་རྒྱས་བསྟན་པ་འདི་བོར་ཏེ།",
    "d127:4294": "།ཆོས་རྣམས་རབ་ཏུ་སྤངས་ནས་ནི།",
    "d127:4295": "།མནར་མེད་པར་ཡང་གནས་པར་འགྱུར།",
    "d127:4296": "།གང་དག་སྤྱོད་པ་དེ་འདྲ་བ།",
    "d127:4297": "།ངས་ནི་མ་ཐོས་མ་མཐོང་སྟེ།",
    "d127:4298": "།བྱིས་པའི་ཆོས་ལ་གནས་པ་རྣམས།",
    "d127:4299": "།སངས་རྒྱས་ཡེ་ཤེས་ཐོབ་མི་འགྱུར། །དེ་དག་གི་ཡང་ཚུལ་འཆོས་དང་། །དེ་ལ་གཡོ་ཡང་ཅི་ཡོད་པ།",
    "d127:4300": "།ཐམས་ཅད་དེ་བཞིན་ངས་ཤེས་ཏེ།",
    "d127:4301": "།དེ་ལ་ང་ཡི་ཡེ་ཤེས་འཇུག །དེ་ཡི་འཁྲུལ་པ་མང་པོ་ནི། །གལ་ཏེ་བསྐལ་པར་རབ་བཤད་ཀྱང་།",
    "d127:4302": "།བྱང་ཆུབ་སེམས་དཔར་ཁས་འཆེ་ཡི། །ཅུང་ཟད་ཙམ་ཞིག་བརྗོད་པར་འགྱུར།",
    "d127:4303": "།གཞོན་ནུར་གྱུར་པ་དེ་དག་ནི།",
    "d127:4304": "།སྡིག་པ་མི་བྱེད་ཡོང་མེད་དེ།",
    "d127:4305": "།ཕྱི་མའི་དུས་ལ་དེ་དག་དང་། །ཁྱོད་ནི་སྟོན་པར་མ་བྱེད་ཅིག །སྨྲ་བ་དང་ནི་གཏམ་གྱིས་ལ།",
    "d127:4306": "།དེ་དག་ལ་ནི་རི་མོར་གྱིས།",
    "d127:4307": "།བྱང་ཆུབ་དམ་པའི་དོན་གྱི་ཕྱིར། །ཞུམ་པ་མེད་པར་བཀུར་སྟི་གྱིས།",
    "d127:4308": "།ལོ་གྲངས་དུ་ལོན་ཀུན་དྲིས་ལ།",
    "d127:4309": "།དེ་དག་རྒན་པར་གྱུར་ན་ཡང་།",
    "d127:4310": "།དེ་ལ་རི་མོ་ལེགས་གྱིས་ལ།",
    "d127:4311": "།རྐང་པ་ལ་ཡང་མགོས་ཕྱག་འཚོལ།",
    "d127:4312": "།བྱང་ཆུབ་སྙིང་པོ་རྣམས་མཐོང་ན། །དེ་དག་འཁྲུལ་པ་མི་བལྟའོ།",
    "d127:4313": "།དེ་ལ་ཁོང་ཁྲོ་མི་བསྐྱེད་ཅིང་།",
    "d127:4314": "།རྟག་ཏུ་བྱམས་པའི་སེམས་སུ་བྱ།",
    "d127:4315": "།གང་གི་འཁྲུལ་པ་ཅི་མཐོང་ཡང་།",
    "d127:4316": "།དེ་དག་གི་ནི་ཉེས་མི་བརྗོད།",
    "d127:4317": "།ཅི་འདྲ་བ་ཡི་ལས་བྱས་པ།",
    "d127:4318": "།འབྲས་བུ་དེ་འདྲ་ཐོབ་པར་འགྱུར།",
    "d127:4319": "།བཞིན་གྱི་ཟླ་བ་འཛུམ་བཞིན་དུ།",
    "d127:4320": "།རྒན་རབས་དང་ནི་གསར་བུ་ལ།",
    "d127:4321": "།རྟག་ཏུ་གསོང་པོར་སྨྲ་བ་དང་། །དེས་ཤིང་ང་རྒྱལ་བཅོམ་པར་བྱ།",
    "d127:4322": "།ཆོས་གོས་དང་ནི་བསོད་སྙོམས་ཀྱིས།",
    "d127:4323": "།དེ་དག་ལ་ནི་ཕན་གདགས་ཤིང་།",
    "d127:4324": "།འདི་དག་ཐམས་ཅད་འདྲེན་འགྱུར་ཞེས།",
    "d127:4325": "།དེ་ལྟར་ཁྱོད་ཀྱི་སེམས་ཞོག་ཤིག །གལ་ཏེ་ཆོས་ཀྱི་སྦྱིན་པའི་ཕྱིར།",
    "d127:4326": "།དེ་དག་ཁྱོད་ལ་གསོལ་འདེབས་ན། །དང་པོར་ཚིག་ནི་འདི་སྐད་སྨྲོས།",
    "d127:4327": "།ཁོ་བོས་མཚུངས་མེད་མ་བསླབས་སོ།",
    "d127:4328": "།འདི་སྐད་དུ་ནི་ཚིག་བརྗོད་དེ།",
    "d127:4329": "།ཚེ་དང་ལྡན་པ་མཁས་ཤིང་རིག །བདག་ཉིད་ཆེན་པོའི་མདུན་དུ་ནི།",
    "d127:4330": "།བདག་གིས་ག་ལ་བཤད་ནུས་སྨྲོས།",
    "d127:4331": "།གྱ་ཚོམ་དུ་ནི་མ་སྨྲ་བར།",
    "d127:4332": "།དེ་དག་གི་ནི་སྣོད་རྟོགས་ལ།",
    "d127:4333": "།སྣོད་དུ་རུང་བར་རིག་ན་ནི།",
    "d127:4334": "།མ་གསོལ་བར་ཡང་བཤད་པར་གྱིས། །ཚུལ་ཁྲིམས་འཆལ་པ་འཁོར་ནང་ན།",
    "d127:4335": "།མང་དུ་གནས་པར་མཐོང་ན་ཁྱོད།",
    "d127:4336": "།ཡོ་བྱད་བསྙུངས་པ་མ་ཆད་པར།",
    "d127:4337": "།སྦྱིན་པ་ཡི་ནི་བསྔགས་པ་བརྗོད།",
    "d127:4338": "།ཚུལ་ཁྲིམས་གཙང་ལ་རབ་གནས་ཤིང་། །ཇི་སྟེ་འདོད་པ་ཉུང་ཡོད་ན།",
    "d127:4339": "།བྱམས་པའི་སེམས་ནི་བསྐྱེད་ནས་སུ།",
    "d127:4340": "།ཡོ་བྱད་བསྙུངས་པའི་གཏམ་གྱིས་ཤིག །གལ་ཏེ་སྡིག་པ་འདོད་ཉུང་ཞིང་།",
    "d127:4341": "།ཚུལ་ཁྲིམས་ལྡན་པ་མང་ཡོད་ན།",
    "d127:4342": "།དེ་ཚེ་ཕྱོགས་རྙེད་གྱུར་པའི་ཕྱིར།",
    "d127:4343": "།ཚུལ་ཁྲིམས་ཀྱི་ཡང་བསྔགས་པ་བརྗོད།",
    "d127:4344": "།ཐོག་མར་འཁོར་རྣམས་ཤེས་བྱ་སྟེ།",
    "d127:4345": "།གལ་ཏེ་གཙང་ཡོད་དེ་ཡི་ཚེ།",
    "d127:4346": "།དགེ་བའི་ཆོས་རྣམས་ཇི་སྙེད་པ། །ཐམས་ཅད་དེར་ནི་རབ་ཏུ་བསྟན།",
    "d127:4347": "།སྦྱིན་དང་ཚུལ་ཁྲིམས་བཟོད་པ་དང་། །བརྩོན་འགྲུས་བསམ་གཏན་ཐོས་པ་དང་། །དེ་བཞིན་འདོད་ཉུང་ཡོ་བྱད་བསྙུངས། །རྟག་ཏུ་བསྔགས་ཤིང་བརྗོད་པར་བྱ།",
    "d127:4348": "།དགོན་གནས་བསམ་གཏན་བསྟེན་པ་དང་། །འདུ་འཛིར་གནས་པ་སྤངས་པ་ནི།",
    "d127:4349": "།དེ་དག་གཟུངས་ཀྱི་སྒོ་ཡིན་ཏེ།",
    "d127:4350": "།འདི་ཡི་བསྔགས་པ་བརྗོད་པར་བྱ།",
    "d127:4351": "།དགོན་པར་གནས་པ་མི་སྤོང་ཞིང་།",
    "d127:4352": "།ཚུལ་ཁྲིམས་ལ་ཡང་ལྷུར་མི་གཟུང་།",
    "d127:4353": "།ནང་དུ་འཇོག་ལ་བསྟེན་བྱ་ཞིང་།",
    "d127:4354": "།སྦྱིན་པ་ལ་ནི་ལྷུར་མི་བྱ།",
    "d127:4355": "།ཚུལ་ཁྲིམས་ཕུང་པོར་གནས་ནས་ནི།",
    "d127:4356": "།མང་དུ་ཐོས་པ་བསྒྲུབ་པར་བྱ།",
    "d127:4357": "།ཏིང་འཛིན་འདི་ནི་ཡོངས་བཙལ་ཞིང་།",
    "d127:4358": "།སྟོན་པའི་རིང་བསྲེལ་མཆོད་པར་བྱ།",
    "d127:4359": "།ཏིང་འཛིན་ཞི་བ་བཙལ་བའི་ཕྱིར།",
    "d127:4360": "།གདུགས་དང་རྒྱལ་མཚན་བ་དན་དང་། །སྤོས་དང་ཕྲེང་བ་བྱུག་པ་ཡིས།",
    "d127:4361": "།སངས་རྒྱས་ལ་ནི་མཆོད་པ་བྱ། །དགའ་བར་འགྱུར་བའི་སིལ་སྙན་དང་། །གླུ་དབྱངས་སྦྱར་ཅིང་བླངས་ནས་སུ། །ཞུམ་པ་མེད་ཅིང་མི་གཡེལ་བར།",
    "d127:4362": "།སངས་རྒྱས་ཀྱི་ནི་རིང་བསྲེལ་མཆོད།",
    "d127:4363": "།བྱང་ཆུབ་མཆོག་གི་དོན་གྱི་ཕྱིར།",
    "d127:4364": "།སྤོས་དང་ཕྲེང་བ་བདུག་པ་དང་། །གོས་དང་ཕྱེ་མ་ཇི་སྙེད་པ། །དེ་དག་ཀུན་གྱིས་མགོན་མཆོད་ཀྱིས།",
    "d127:4365": "།ཏིང་འཛིན་ཞི་བ་འདི་ཚོལ་ཕྱིར། །མཆོད་པ་ཇི་སྙེད་ཅི་ཡོད་པ།",
    "d127:4366": "།དཔག་མེད་བསམ་གྱིས་མི་ཁྱབ་པས།",
    "d127:4367": "།སངས་རྒྱས་ཀུན་ལ་མཆོད་པར་གྱིས། །བླ་མེད་སངས་རྒྱས་ཡེ་ཤེས་ཏེ། །ཆགས་མེད་ཡེ་ཤེས་རབ་ཚོལ་བས།",
    "d127:4368": "།སེམས་ཅན་ཀུན་ལ་སྐལ་བའི་ཤས། །མི་གནས་པར་ནི་མཉམ་པར་སྦྱིན།",
    "d127:4369": "།མི་གནས་པར་ནི་གྱུར་ནས་སུ།",
    "d127:4370": "།ཏིང་འཛིན་ཞི་བ་ཚོལ་བའི་ཕྱིར། །སངས་རྒྱས་རྣམས་ལ་ངས་ཀྱང་སྔོན།",
    "d127:4371": "།མཆོད་པ་བསམ་གྱིས་མི་ཁྱབ་བྱས།",
    "d127:4372": "།སངས་རྒྱས་སྐྱེ་བ་རྙེད་པར་དཀའ།",
    "d127:4373": "།མིར་སྐྱེ་བ་ཡང་རྙེད་པར་དཀའ།",
    "d127:4374": "།བསྟན་པ་ལ་ཡང་དད་པ་དང་། །རབ་བྱུང་བསྙེན་རྫོགས་རྙེད་པར་དཀའ།",
    "d127:4375": "།གང་གིས་བྱང་ཆུབ་སེམས་བསྔོས་པ།",
    "d127:4376": "།དེ་དག་སྟོན་པ་མཉེས་པར་བྱས།",
    "d127:4377": "།དམ་བཅས་པ་ལས་མ་གཡོ་བར། །ཁྱོད་ནི་ནན་ཏན་གནས་པར་གྱིས།",
    "d127:4378": "།ཟད་པའི་དུས་སུ་ཉེར་གནས་ཚེ།",
    "d127:4379": "།གང་གིས་མདོ་སྡེ་འདི་བཟུང་སྟེ།",
    "d127:4380": "།རབ་ཏུ་བརྗོད་པ་གཟུང་བྱས་ན། །མྱུར་དུ་སྤོབས་པ་ཐོབ་པར་འགྱུར།",
    "d127:4381": "།ཚིགས་བཅད་གཅིག་ཙམ་བཟུང་བ་ཡང་། །བསོད་ནམས་ཕུང་པོ་བསམ་ཡས་ན།",
    "d127:4382": "།ཉན་པར་འདོད་པས་མདོ་སྡེ་ཡང་། །ཐམས་ཅད་གཟུང་བ་ཅི་ཞིག་སྨོས།",
    "d127:4383": "།སེམས་ཅན་ཐམས་ཅད་བྱང་ཆུབ་ཐོབ།",
    "d127:4384": "།དེ་དག་མི་གཡེལ་མཆོད་བྱས་ཏེ།",
    "d127:4385": "།བསྐལ་པ་སེམས་ཅན་སྙེད་དུ་ཡང་།",
    "d127:4386": "།རྟག་ཏུ་གུས་པར་མཆོད་པ་བས། །ཏིང་འཛིན་དམ་པ་འདི་ལས་ནི། །གང་གིས་ཚིགས་བཅད་གཅིག་བཟུང་བ།",
    "d127:4387": "།བསོད་ནམས་སྔ་མ་ཐམས་ཅད་ནི། །བཅུ་དྲུག་ཆར་ཡང་མི་ཕོད་དོ།",
    "d127:4388": "།ཏིང་འཛིན་འདི་ནི་ཐོས་ནས་སུ།",
    "d127:4389": "།སུ་དག་ནེམ་ནུར་མི་བྱེད་པ།",
    "d127:4390": "།ཕན་ཡོན་བསམ་གྱིས་མི་ཁྱབ་སྟེ།",
    "d127:4391": "།སངས་རྒྱས་ཀྱི་ནི་མཁྱེན་པས་རིག །སོ་སོ་ཡང་དག་པར་རིག་པ་ལ་འཇུག་པའི་ལེའུ་སྟེ་ཉི་ཤུ་ལྔ་པའོ།། །།",
    "d127:4392": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། །གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་འདི་འདོད་པ་དང་། །མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་ཐབས་མཁས་པར་བྱའོ།",
    "d127:4393": "།གཞོན་ནུ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཐབས་མཁས་པ་ཡིན་ཞེ་ན།",
    "d127:4394": "གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་སེམས་ཅན་ཐམས་ཅད་ལ་ཉེ་དུའི་སེམས་ཉེ་བར་བཞག་སྟེ།",
    "d127:4395": "སེམས་ཅན་ཐམས་ཅད་ཀྱི་དགེ་བའི་རྩ་བ་དང་། །བསོད་ནམས་ཀྱི་ཕུང་པོ་ཅི་ཡོད་པ་དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དེས་རྗེས་སུ་ཡི་རང་བར་བྱས་ཏེ།",
    "d127:4396": "ཉིན་ལན་གསུམ་མཚན་ལན་གསུམ་སེམས་ཅན་ཐམས་ཅད་ཀྱི་དགེ་བའི་རྩ་བ་དང་། བསོད་ནམས་ཀྱི་ཕུང་པོ་ལ་རྗེས་སུ་ཡི་རངས་ནས། ཐམས་ཅད་མཁྱེན་པ་ཉིད་ལ་དམིགས་པའི་སེམས་བསྐྱེད་པས་དགེ་བའི་རྩ་བ་དང་། བསོད་ནམས་ཀྱི་ཕུང་པོ་དེ་སེམས་ཅན་ཐམས་ཅད་ལ་གཏང་བར་བྱའོ།",
    "d127:4397": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ཐབས་མཁས་པ་ལས་བྱུང་བའི་བསོད་ནམས་ཀྱི་ཕུང་པོ་དང་ལྡན་པས་མྱུར་དུ་ཏིང་ངེ་འཛིན་འདི་འཐོབ་ཅིང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱའོ།",
    "d127:4398": "།དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ། །སེམས་ཅན་འདི་དག་ཐམས་ཅད་བདག་གི་གཉེན། །འདི་ཡི་བསོད་ནམས་མང་པོ་ཅི་ཡོད་པ།",
    "d127:4399": "།ཉིན་ཡང་ལན་གསུམ་མཚན་ཡང་ལན་གསུམ་དུ། །བྱང་ཆུབ་སེམས་བསྐྱེད་རྗེས་སུ་ཡི་རང་ངོ་།",
    "d127:4400": "།སུ་དག་སྲོག་གི་ཕྱིར་ཡང་སྡིག་མི་བྱེད། །ཚུལ་ཁྲིམས་རྣམ་པར་དག་ལ་ཡི་རང་ངོ་།",
    "d127:4401": "།བྱང་ཆུབ་སེམས་དཔའ་མོས་པ་ཕུན་སུམ་ཚོགས། །དེ་དག་བསོད་ནམས་ཅི་ཡོད་ཡི་རང་ངོ་།",
    "d127:4402": "།གང་དག་སངས་རྒྱས་དད་ཅིང་དེ་བཞིན་དུ།",
    "d127:4403": "།ཆོས་དང་དགེ་འདུན་དད་ལ་ཡི་རང་ངོ་།",
    "d127:4404": "།བྱང་ཆུབ་ཉིད་ནི་རབ་ཏུ་འདོད་པའི་ཕྱིར།",
    "d127:4405": "།བདེ་གཤེགས་མཆོད་པ་བྱེད་ལ་ཡི་རང་ངོ་།",
    "d127:4406": "།རྫོགས་པའི་བྱང་ཆུབ་གདུང་ནི་གནས་བྱའི་ཕྱིར།",
    "d127:4407": "།སེམས་ཅན་དོན་དུ་བློ་གྲོས་ཆེན་པོ་ཡིས།",
    "d127:4408": "།བླ་མེད་བྱང་ཆུབ་དམ་པ་མཆོག་ཏུ་ནི།",
    "d127:4409": "།གང་གིས་སེམས་བསྐྱེད་དེ་ལ་ཡི་རང་ངོ་། །བྱང་ཆུབ་སེམས་དཔའ་སྙིང་རྗེས་ནོན་པ་ཡིས།",
    "d127:4410": "།ནོར་དང་འབྲུ་དང་རིན་ཆེན་བཙུན་མོ་དང་། །སྲས་དང་སྲས་མོ་རྒྱལ་སྲིད་རྒྱས་པ་དང་། །བདག་གི་ཤ་ཡང་གཏོང་ལ་ཡི་རང་ངོ་།",
    "d127:4411": "།ཤེས་རབ་ཡོངས་སུ་བསྒོམས་པས་ལུས་དུལ་ཞིང་། །ཐབས་ལ་མཁས་པའི་བསླབ་པ་རབ་བསླབས་པས།",
    "d127:4412": "།སེམས་ཅན་དོན་དུ་རབ་ཏུ་དགའ་སེམས་ཀྱིས། །བདག་གི་ལུས་ཀྱང་གཏོང་ལ་ཡི་རང་ངོ་། །གཅིག་པུ་གཉིས་སུ་མེད་པར་ནགས་གནས་ཤིང་།",
    "d127:4413": "།རྟག་ཏུ་བསེ་རུ་ལྟར་གྱུར་འཚོ་བ་གཙང་།",
    "d127:4414": "།ཁོར་མོར་བྱ་བ་ཉུང་ཞིང་སུ་དག་ནི།",
    "d127:4415": "།ཁེ་ཕྱིར་ཚུལ་འཆོས་མེད་ལ་ཡི་རང་ངོ་།",
    "d127:4416": "།སུ་དག་སྟེན་པར་མི་བྱེད་ཕྲག་དོག་མེད། །ཁྱིམ་ལ་སྲེད་པར་མི་བྱེད་རྟག་པར་ཡང་།",
    "d127:4417": "།ཁམས་གསུམ་དག་ལ་རབ་ཏུ་འཇིགས་སྐྲག་སྟེ།",
    "d127:4418": "།འཇིག་རྟེན་མ་ཆགས་སྤྱོད་ལ་ཡི་རང་ངོ་།",
    "d127:4419": "།སྲིད་པར་སྐྱེ་བ་ཀུན་ལ་རབ་སྐྱོ་ཞིང་། །སུ་དག་སྤྲོས་པ་མེད་ལ་ཡི་རང་ངོ་།",
    "d127:4420": "།རྩོད་པ་མེད་ཅིང་ཉེ་བར་ཞི་བའི་སེམས། །དེ་ལ་ཏིང་འཛིན་འདི་ནི་རྙེད་མི་དཀའ།",
    "d127:4421": "།གང་གིས་འདུ་འཛི་ཉེས་པ་མཐོང་ནས་ནི།",
    "d127:4422": "།རྩོད་པ་ཐམས་ཅད་ཡོངས་སྤངས་དགོན་པར་གནས།",
    "d127:4423": "།ཤིང་དྲུང་གནས་ཤིང་རྣམ་གྲོལ་ལྷུར་བྱེད་པ།",
    "d127:4424": "།བདེ་གཤེགས་སྲས་ལ་རྗེས་སུ་ཡི་རང་ངོ་།",
    "d127:4425": "།བདག་ལ་མི་སྟོད་གཞན་ལ་མི་སྨོད་ཅིང་། །དགོན་པར་གནས་པ་དག་ལ་ཡི་རང་ངོ་། །སུ་དག་བསྟན་པ་འདི་ལ་བག་ཡོད་ཅིང་།",
    "d127:4426": "།བག་མེད་སྤངས་པ་དེ་ལ་ཡི་རང་ངོ་།",
    "d127:4427": "།བྱང་ཆུབ་ཕྱོགས་ཀྱི་ཆོས་རྣམས་ཇི་སྙེད་པ།",
    "d127:4428": "།ཀུན་གྱི་རྩ་བ་བག་ཡོད་འདི་ཡིན་ཏེ།",
    "d127:4429": "།སངས་རྒྱས་སྲས་གང་རྟག་ཏུ་བག་ཡོད་པ། །དེ་དག་ཏིང་འཛིན་འདི་ནི་རྙེད་མི་དཀའ།",
    "d127:4430": "།བདེ་བར་གཤེགས་པའི་བསྟན་པ་གཏེར་རྙེད་ཡིན།",
    "d127:4431": "།རབ་ཏུ་བྱུང་བ་གཏེར་ནི་གཉིས་པ་སྟེ།",
    "d127:4432": "།དད་པ་རྙེད་པ་གཏེར་ནི་གསུམ་པ་ཡིན།",
    "d127:4433": "།ཏིང་འཛིན་འདི་ནི་གཏེར་རྙེད་བཞི་པའོ།",
    "d127:4434": "།སངས་རྒྱས་སྤྱོད་ཡུལ་སྟོང་པ་འདི་ཐོས་ནས།",
    "d127:4435": "།འདི་ལ་མི་སྤོང་བ་ཡང་གཏེར་རྙེད་ཡིན།",
    "d127:4436": "།སྤོབས་པ་མཐའ་ཡས་པ་ཡང་གཏེར་རྙེད་པ།",
    "d127:4437": "།གཟུངས་རྣམས་གང་ཡིན་དེ་དག་གཏེར་གྱི་མཆོག །དགེ་བའི་ཆོས་རྣམས་ཇི་སྙེད་རྗོད་པ་དག །ཚུལ་ཁྲིམས་ཐོས་གཏོང་བཟོད་པ་དེ་བཞིན་ཏེ། །ཐམས་ཅད་ཀྱི་ཡང་རྩ་བ་བག་ཡོད་འདི།",
    "d127:4438": "།གཏེར་རྙེད་ཡིན་པར་བདེ་བར་གཤེགས་པས་གསུངས།",
    "d127:4439": "།སངས་རྒྱས་བསྟན་པ་འདི་ལ་བག་ཡོད་ཅིང་།",
    "d127:4440": "།སུ་དག་ལ་ནི་ཡང་དག་སྨོན་ལམ་ཡོད།",
    "d127:4441": "།དེ་དག་ཏིང་འཛིན་འདི་ནི་རྙེད་མི་དཀའ།",
    "d127:4442": "།སངས་རྒྱས་བསྟན་པ་འདི་ལ་ཉེ་བར་གྱུར།",
    "d127:4443": "།རྗེས་སུ་ཡི་རང་བའི་ལེའུ་སྟེ་ཉི་ཤུ་དྲུག་པའོ།། །།",
    "d127:4444": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བག་ཡོད་པར་བྱའོ་ཞེས་གཞོན་ནུ་ཁྱོད་ཀྱིས་དེ་ལྟར་བསླབ་པར་བྱའོ།",
    "d127:4445": "།དེ་ཅིའི་ཕྱིར་ཞེ་ན།",
    "d127:4446": "གཞོན་ནུ་བག་ཡོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་རྙེད་པར་མི་དཀའ་ན་ཏིང་ངེ་འཛིན་འདི་ལྟ་ཅི་སྨོས།",
    "d127:4447": "གཞོན་ནུ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་བག་ཡོད་པ་ཡིན་ཞེ་ན།",
    "d127:4448": "གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཚུལ་ཁྲིམས་ཡོངས་སུ་དག་པ་ཡིན་ནོ།",
    "d127:4449": "།གཞོན་ནུ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཚུལ་ཁྲིམས་ཡོངས་སུ་དག་པ་ཡིན་ཞེ་ན།",
    "d127:4450": "གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཚུལ་ཁྲིམས་ཡོངས་སུ་དག་པ་ནི་ཐམས་ཅད་མཁྱེན་པའི་སེམས་དང་མ་བྲལ་བས་ཕ་རོལ་ཏུ་ཕྱིན་པ་དྲུག་ལ་སྤྱོད་པ་ཡིན་ཏེ།",
    "d127:4451": "དེའི་ཕན་ཡོན་འདི་དག་ཉོན་ཅིག་དང་ངས་ཁྱོད་ལ་བཤད་དོ།",
    "d127:4452": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པ་ལ་མོས་པའི་ཕན་ཡོན་ནི་བཅུ་སྟེ།",
    "d127:4453": "བཅུ་གང་ཞེ་ན། འདི་ལྟ་སྟེ།",
    "d127:4454": "དེའི་སེར་སྣའི་ཉོན་མོངས་པ་ཚར་བཅད་པ་ཡིན།",
    "d127:4455": "དེའི་སེམས་རྟག་ཏུ་གཏོང་བའི་རྗེས་སུ་སྤེལ་བ་ཡིན།",
    "d127:4456": "སྐྱེ་བོ་མང་པོ་དང་ཐུན་མོང་པའི་ལོངས་སྤྱོད་ལས་སྙིང་པོ་ལེན་པ་ཡིན།",
    "d127:4457": "ལོངས་སྤྱོད་ཆེན་པོའི་རིགས་སུ་སྐྱེ་ཞིང་སྐྱེས་མ་ཐག་ཏུ་དེ་གཏོང་བའི་སེམས་མངོན་དུ་འགྱུར་བ་ཡིན། འཁོར་བཞི་རྣམས་ལ་ཕངས་ཤིང་སྡུག་པ་ཡིན།",
    "d127:4458": "།འཇིགས་པ་མེད་ཅིང་ཞུམ་པ་མེད་པར་འཁོར་གྱི་ནང་དུ་འགྲོ།",
    "d127:4459": "ཕྱོགས་དང་ཕྱོགས་མཚམས་སུ་དེའི་རྒྱ་ཆེར་བརྗོད་པའི་སྒྲ་ཚིགས་སུ་བཅད་པ་མངོན་པར་འབྱུང་།",
    "d127:4460": "རྐང་ལག་འཇམ་ཞིང་གཞོན་པ་ཡིན།",
    "d127:4461": "རྐང་མཐིལ་མཉམ་ཞིང་རབ་ཏུ་གནས་པ་ཡིན། བྱང་ཆུབ་ཀྱི་སྙིང་པོ་ལ་འདུག་གི་བར་དུ་དགེ་བའི་བཤེས་གཉེན་དང་མི་འབྲལ་བ་ཡིན་ཏེ།",
    "d127:4462": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པ་ལ་མོས་པའི་ལེགས་པ་ནི་འདི་བཅུའོ།",
    "d127:4463": "།དེ་ལ་འདི་སྐད་ཅེས་བྱ་སྟེ།",
    "d127:4464": "དེས་ནི་སེར་སྣ་ཚར་བཅད་ཅིང་།",
    "d127:4465": "།གཏོང་བའི་སེམས་ཀྱང་རྣམ་པར་སྤེལ།",
    "d127:4466": "།སྙིང་པོ་དག་ནི་བླངས་པར་འགྱུར།",
    "d127:4467": "།ཤིན་ཏུ་འབྱོར་པའི་རིགས་སུ་སྐྱེ། །སྐྱེས་མ་ཐག་ཏུ་དེ་ཡི་སེམས།",
    "d127:4468": "།གཏོང་བ་དག་ལ་ཤིན་ཏུ་འཇུག །རབ་ཏུ་བྱུང་དང་ཁྱིམ་པ་ཡི།",
    "d127:4469": "།སེམས་ཅན་རྣམས་ལ་ཕངས་པར་འགྱུར།",
    "d127:4470": "།འཇིགས་པ་མེད་ཅིང་འཁོར་དུ་ཡང་།",
    "d127:4471": "།མ་ཞུམ་པར་ནི་ཉེ་བར་འགྲོ།",
    "d127:4472": "།གྲོང་དང་གྲོང་ཁྱེར་རྣམས་སུ་ཡང་། །དེ་ཡི་སྒྲ་ནི་རྒྱ་ཆེར་འགྱུར།",
    "d127:4473": "།རྐང་ལག་དག་ནི་འཇམ་པ་ཡང་།",
    "d127:4474": "།རྙེད་དཀའ་བར་ནི་ཡོང་མི་འགྱུར།",
    "d127:4475": "།སངས་རྒྱས་དང་ནི་ཉན་ཐོས་དང་། །དགེ་བའི་བཤེས་གཉེན་ཐོབ་པར་འགྱུར།",
    "d127:4476": "།སེར་སྣའི་སེམས་ནི་ནམ་ཡང་མི་འབྱུང་སྟེ།",
    "d127:4477": "།དེ་ཡི་སེམས་ནི་རྟག་ཏུ་གཏོང་ལ་དགའ།",
    "d127:4478": "།སེམས་ཅན་བྱེ་བ་མང་ལ་ཕངས་པར་འགྱུར།",
    "d127:4479": "།སེར་སྣ་མེད་པའི་ཕན་ཡོན་འདི་དག་ཡིན།",
    "d127:4480": "།དེ་ནི་ནོར་མང་རིགས་སུ་སྐྱེ་བར་འགྱུར།",
    "d127:4481": "།སྐྱེས་ནས་དེ་ཡི་ཡིད་ནི་གཏོང་ལ་དགའ།",
    "d127:4482": "།སྙིང་པོ་བླངས་ནས་འཆི་བའི་དུས་བྱེད་འགྱུར།",
    "d127:4483": "།སེར་སྣ་མེད་པའི་ཕན་ཡོན་འདི་དག་ཡིན།",
    "d127:4484": "།འཇིགས་པ་མེད་པར་འཁོར་གྱི་ནང་དུ་འགྲོ།",
    "d127:4485": "།ཕྱོགས་སུ་རྒྱ་ཆེར་དེ་ཡི་སྒྲ་ཡང་གྲགས།",
    "d127:4486": "།དེ་ཡི་རྐང་ལག་རྟག་ཏུ་འཇམ་པར་འགྱུར།",
    "d127:4487": "།སེར་སྣ་མེད་པའི་ཕན་ཡོན་འདི་དག་ཡིན།",
    "d127:4488": "།དགེ་བའི་བཤེས་གཉེན་རྙེད་པར་མི་དཀའ་སྟེ།",
    "d127:4489": "།དེས་ནི་སངས་རྒྱས་རྣམས་དང་ཉན་ཐོས་མཐོང་།",
    "d127:4490": "།མཐོང་ནས་དེ་དག་དད་པས་མཆོད་པ་བྱེད།",
    "d127:4491": "།སེར་སྣ་མེད་པའི་ཕན་ཡོན་འདི་དག་ཡིན།",
    "d127:4492": "།སྦྱིན་པའི་ཕན་ཡོན་གྱི་ལེའུ་སྟེ་ཉི་ཤུ་བདུན་པའོ།། །།",
    "d127:4493": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཚུལ་ཁྲིམས་ཡོངས་སུ་དག་པའི་ཕན་ཡོན་འདི་བཅུ་སྟེ།",
    "d127:4494": "བཅུ་གང་ཞེ་ན། འདི་ལྟ་སྟེ།",
    "d127:4495": "ཡེ་ཤེས་ཀྱིས་རྗེས་སུ་བསྐོར་ཅིང་ཡོངས་སུ་རྫོགས་པར་བྱེད་པ་དང་། སངས་རྒྱས་རྣམས་ཀྱི་རྗེས་སུ་སློབ་པ་དང་། མཁས་པ་རྣམས་ཀྱིས་མ་སྨད་པ་དང་། དམ་བཅས་པ་ལས་མི་གཡོ་བ་དང་། ནན་ཏན་ལ་གནས་པ་དང་འཁོར་བ་ལས་འབྱོར་པ་དང་མྱ་ངན་ལས་འདས་པ་ཐོབ་པར་བྱེད་པ་དང་ཀུན་ནས་ལྡང་བ་མེད་པར་གནས་པ་དང་ཏིང་ངེ་འཛིན་རབ་ཏུ་འཐོབ་པ་དང་། མི་དབུལ་བར་འགྱུར་ཏེ།",
    "d127:4496": "གཞོན་ནུ་བཅུ་པོ་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ཚུལ་ཁྲིམས་ཡོངས་སུ་དག་པའི་ཕན་ཡོན་ནོ།",
    "d127:4497": "།དེ་ལ་འདི་སྐད་ཅེས་བྱ་སྟེ།",
    "d127:4498": "ཡེ་ཤེས་ཡོངས་སུ་རྫོགས་བྱེད་ཅིང་།",
    "d127:4499": "།སངས་རྒྱས་དག་གི་རྗེས་སུ་སློབ།",
    "d127:4500": "།མཁས་པ་དག་གིས་མ་སྨད་པ།",
    "d127:4501": "།རྟག་ཏུ་འཇིགས་པ་མེད་པར་འགྱུར།",
    "d127:4502": "།དམ་བཅས་པ་ལས་མི་གཡོ་ཞིང་།",
    "d127:4503": "།ནན་ཏན་ལ་ཡང་རབ་ཏུ་གནས།",
    "d127:4504": "།མྱ་ངན་འདས་པ་ཐོབ་བྱེད་ཅིང་།",
    "d127:4505": "།འཁོར་བ་ལས་ཀྱང་ཤིན་ཏུ་འབྱོར།",
    "d127:4506": "།ཀུན་ནས་ལྡང་བ་མེད་གནས་ཤིང་།",
    "d127:4507": "།ཏིང་ངེ་འཛིན་རྣམས་མྱུར་དུ་འཐོབ།",
    "d127:4508": "།དབུལ་པོར་ཡང་ནི་མི་འགྱུར་ཏེ།",
    "d127:4509": "།ཚུལ་ཁྲིམས་ཕུང་པོར་རབ་ཏུ་གནས།",
    "d127:4510": "།དེ་ཡི་ཡེ་ཤེས་ཡོངས་སུ་རྫོགས་པར་འགྱུར།",
    "d127:4511": "།དེ་བཞིན་གཤེགས་པ་རྣམས་ཀྱིས་རྗེས་སུ་སློབ།",
    "d127:4512": "།དེ་ལྟར་དེ་ཡི་ཚུལ་ཁྲིམས་ཡོངས་དག་ཅིང་།",
    "d127:4513": "།དེ་ལ་མཁས་པ་དག་ནི་སྨོད་མི་བྱེད། །དམ་བཅས་པ་ལས་མཁས་པ་མི་གཡོ་ཞིང་།",
    "d127:4514": "།དེ་ལྟར་དཔའ་བོ་ནན་ཏན་གནས་པར་བྱེད།",
    "d127:4515": "།འཁོར་བའི་ཉེས་པ་མང་པོ་མཐོང་ནས་ནི།",
    "d127:4516": "།འབྱོལ་ཞིང་མྱ་ངན་འདའ་བར་དེ་ཡིས་འགྲོ།",
    "d127:4517": "།དེ་ལྟར་ཚུལ་ཁྲིམས་སྟོབས་ལ་གནས་པས་ན། །དེ་ཡི་སེམས་ནི་ཀུན་ནས་ལྡང་མི་འགྱུར།",
    "d127:4518": "།ཉོན་མོངས་མེད་པའི་ཏིང་འཛིན་མྱུར་དུ་འཐོབ།",
    "d127:4519": "།ཚུལ་ཁྲིམས་དག་པའི་ཕན་ཡོན་འདི་དག་ཡིན།",
    "d127:4520": "།ཚུལ་ཁྲིམས་ངེས་པར་བསྟན་པའི་ལེའུ་སྟེ་ཉི་ཤུ་བརྒྱད་པའོ།། །།",
    "d127:4521": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་བཟོད་པ་ལ་གནས་ཤིང་བྱམས་པ་ལ་སྤྱོད་པའི་ཕན་ཡོན་ནི་འདི་བཅུ་སྟེ།",
    "d127:4522": "བཅུ་གང་ཞེ་ན། འདི་ལྟ་སྟེ།",
    "d127:4523": "མེས་མི་ཚིག །མཚོན་གྱིས་མི་སོད།",
    "d127:4524": "དུག་གིས་མི་ཚུགས།",
    "d127:4525": "ཆུས་མི་འཆི།",
    "d127:4526": "ལྷ་རྣམས་དེ་ལ་སྲུང་བར་བྱེད།",
    "d127:4527": "ལུས་མཚན་གྱིས་བརྒྱན་པ་ཐོབ་པར་འགྱུར།",
    "d127:4528": "དེའི་ངན་འགྲོའི་སྒོ་ཐམས་ཅད་བཅད་པར་འགྱུར།",
    "d127:4529": "དེ་ཚངས་པའི་འཇིག་རྟེན་དུ་སྐྱེ་བ་རྙེད་པ་མི་དཀའ་བར་འགྱུར།",
    "d127:4530": "དེ་བདེ་བར་ཉིན་མཚན་འདའ་བར་འགྱུར།",
    "d127:4531": "།དེའི་ལུས་ལ་དགའ་བ་དང་བདེ་བ་མི་འདོར་བར་འགྱུར་ཏེ།",
    "d127:4532": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་བཟོད་པ་ལ་གནས་པ། བྱམས་པ་ལ་སྤྱོད་པའི་ཕན་ཡོན་ནི་འདི་བཅུའོ།",
    "d127:4533": "།དེ་ལ་འདི་སྐད་ཅེས་བྱ་སྟེ།",
    "d127:4534": "།དེ་ནི་མེས་ཀྱང་མི་ཚིག་སྟེ།",
    "d127:4535": "།མཚོན་གྱིས་ཀྱང་ནི་སོད་མི་འགྱུར།",
    "d127:4536": "།ལུས་ལ་དུག་གིས་མི་ཚུགས་ཏེ།",
    "d127:4537": "།ཆུས་ཀྱང་འཆི་བར་མི་འགྱུར་རོ།",
    "d127:4538": "།དེ་ལ་ལྷ་རྣམས་སྲུང་བྱེད་དེ།",
    "d127:4539": "།སུམ་ཅུ་རྩ་གཉིས་མཚན་ཀྱང་འབྱུང་།",
    "d127:4540": "།དེ་ཡི་ངན་འགྲོ་ཀུན་བཀག་སྟེ།",
    "d127:4541": "།བཟོད་ལ་གནས་པའི་ཕན་ཡོན་འདི། །ཚངས་པ་དང་ནི་བརྒྱ་བྱིན་ཡང་།",
    "d127:4542": "།དེ་ལ་རྙེད་པར་དཀའ་མི་འགྱུར།",
    "d127:4543": "།རྟག་ཏུ་བདེ་བར་གནས་བྱེད་ཅིང་།",
    "d127:4544": "།དགའ་བ་དག་ཀྱང་བསམ་ཡས་འགྱུར།",
    "d127:4545": "།དེ་ནི་མེ་དང་མཚོན་གྱིས་ཡོང་མི་སོད།",
    "d127:4546": "།བྱེ་བྲག་ཏུ་ནི་ཆུ་ནང་མི་འཆི་སྟེ།",
    "d127:4547": "།ལྷ་དང་དེ་བཞིན་ཀླུ་དང་གནོད་སྦྱིན་སྲུང་།",
    "d127:4548": "།བྱམས་ལ་གནས་པའི་ཕན་ཡོན་འདི་དག་གོ།",
    "d127:4549": "།དེ་ཡི་ལུས་ལ་སུམ་ཅུ་གཉིས་མཚན་འབྱུང་།",
    "d127:4550": "།དེ་ནི་ཕྱིར་ཡང་ལོག་ལྟུང་འགྲོ་མི་འགྱུར།",
    "d127:4551": "།ཤི་འཕོས་ནས་ནི་ཚངས་པའི་གནས་སུ་སྐྱེ།",
    "d127:4552": "།བཟོད་ལ་གནས་པའི་ཕན་ཡོན་འདི་དག་གོ།",
    "d127:4553": "།དེ་ནི་ཉིན་མཚན་དག་ཀྱང་བདེ་བར་འདའ།",
    "d127:4554": "།ལུས་ནི་དགའ་བས་རྟག་ཏུ་ཁྱབ་པར་འགྱུར།",
    "d127:4555": "།བཟོད་ཅིང་དེས་པའི་སྟོབས་ལ་དེ་གནས་པས།",
    "d127:4556": "།མཁས་པ་རྟག་ཏུ་དང་བའི་སེམས་སུ་འགྱུར།",
    "d127:4557": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་བརྩོན་འགྲུས་བརྩམས་པའི་ཕན་ཡོན་ནི་འདི་བཅུ་སྟེ།",
    "d127:4558": "བཅུ་གང་ཞེ་ན། འདི་ལྟ་སྟེ།",
    "d127:4559": "བསྙེན་དཀའ་བར་འགྱུར་བ་དང་། སངས་རྒྱས་ཀྱིས་ཡོངས་སུ་བཟུང་བ་འཐོབ་པ་དང་ལྷས་ཡོངས་སུ་གཟུང་བར་འགྱུར་བ་དང་། དེས་ཐོས་པའི་ཆོས་ཡོངས་སུ་མི་ཉམས་པ་དང་སྔོན་མ་ཐོས་པའི་ཆོས་རྣམས་འཐོབ་པ་དང་། ཏིང་ངེ་འཛིན་གྱི་རིགས་འཐོབ་པ་དང་ནད་ཉུང་བར་འགྱུར་བ་དང་དེའི་ཟས་རྣམས་ཀྱང་ཡང་དག་པར་བདེ་བར་འཇུ་བར་འགྱུར་བ་དང་། པད་མ་ལྟ་བུར་འགྱུར་ཞིང་མདའ་སྟེའུ་ཁམ་ལྟར་མི་འགྱུར་བ་སྟེ།",
    "d127:4560": "གཞོན་ནུ་བཅུ་པོ་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་བརྩོན་འགྲུས་བརྩམས་པའི་ཕན་ཡོན་ནོ།",
    "d127:4561": "།དེ་ལ་འདི་སྐད་ཅེས་བྱ་སྟེ།",
    "d127:4562": "བསྙེན་དཀའ་བར་ཡང་རྟག་ཏུ་འགྱུར།",
    "d127:4563": "།དེ་ལ་ལེ་ལོ་ཡོད་མིན་ཏེ།",
    "d127:4564": "།ལྷ་རྣམས་ཀྱང་ནི་སྲུང་བར་བྱེད།",
    "d127:4565": "།སངས་རྒྱས་དག་ནི་མྱུར་དུ་མཐོང་། །སྨོན་ལམ་ཡོངས་སུ་རྫོགས་བྱེད་དེ།",
    "d127:4566": "།ཏིང་འཛིན་རིགས་ནི་རྙེད་པར་འགྱུར།",
    "d127:4567": "།དེ་ལ་ནད་ཀྱང་མི་འབྱུང་སྟེ།",
    "d127:4568": "བརྩོན་འགྲུས་ལྡན་པའི་ཡོན་ཏན་འདི།",
    "d127:4569": "།དེ་ཡི་ཟས་དང་སྐོམ་དག་ཀྱང་། །བདེ་བར་འཇུ་སྟེ་རྨྱ་བ་མེད།",
    "d127:4570": "།ཆུ་ཡི་ནང་ན་ཨུད་པལ་དག །རིམ་གྱིས་སྐྱེ་བར་འགྱུར་བ་ལྟར།",
    "d127:4571": "།དེ་བཞིན་བྱང་ཆུབ་སེམས་དཔའ་ཡང་།",
    "d127:4572": "།དཀར་པོའི་ཆོས་ཀྱིས་རྣམ་པར་འཕེལ།",
    "d127:4573": "།དེ་ཡི་ཉིན་དང་མཚན་མོ་ཡང་།",
    "d127:4574": "།འབྲས་བུ་ཡོད་པར་འདའ་བར་འགྱུར།",
    "d127:4575": "།བརྩོན་འགྲུས་བརྩམ་པ་དེ་བཞིན་གཤེགས།",
    "d127:4576": "།བསྐལ་པ་དུ་མར་བསྒྲུབས་པ་ཡིས།",
    "d127:4577": "།བྱང་ཆུབ་སེམས་དཔའ་བརྩོན་འགྲུས་ལྡན། །དེ་ཡི་ཕན་ཡོན་འདི་དག་བཤད།",
    "d127:4578": "།དེས་པ་བརྩོན་འགྲུས་བརྩམས་འགྱུར་ཏེ།",
    "d127:4579": "།རྒྱལ་བ་དག་གིས་ཡོངས་སུ་བཟུང་།",
    "d127:4580": "།ལྷ་ཡང་དེ་ལ་སྨོན་པ་སྐྱེད།",
    "d127:4581": "།སངས་རྒྱས་བྱང་ཆུབ་མྱུར་འཚང་རྒྱ།",
    "d127:4582": "།དེ་ཡི་ཐོས་པ་ཡང་མི་འབྲི།",
    "d127:4583": "།ཆོས་གཞན་མང་པོ་སྨྲ་བར་བྱེད།",
    "d127:4584": "།དེ་ཡི་སྤོབས་པ་རྒྱ་ཆེར་འཕེལ།",
    "d127:4585": "།བརྩོན་འགྲུས་བརྩམས་པའི་ཕན་ཡོན་འདི།",
    "d127:4586": "།ཏིང་འཛིན་རིགས་ཀྱང་མྱུར་དུ་འཐོབ།",
    "d127:4587": "།དེ་ལ་ནམ་ཡང་ནད་མི་འབྱུང་།",
    "d127:4588": "།དེས་ནི་ཁ་ཟས་ཅི་ཟོས་པ།",
    "d127:4589": "།བདེ་བར་ཡོངས་སུ་འཇུ་བར་འགྱུར།",
    "d127:4590": "།མི་གཡེལ་བརྩོན་འགྲུས་བརྩམས་པ་ཡི། །དཀར་པོའི་ཕྱོགས་ནི་ཉིན་མཚན་འཕེལ།",
    "d127:4591": "།དེ་ལྟར་བརྩོན་འགྲུས་སྟོབས་ལྡན་པས།",
    "d127:4592": "།རིང་པོར་མི་ཐོགས་བྱང་ཆུབ་འགྱུར།",
    "d127:4593": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་བསམ་གཏན་ལ་མོས་པའི་ཕན་ཡོན་ནི་འདི་བཅུ་སྟེ། །བཅུ་གང་ཞེ་ན། འདི་ལྟ་སྟེ།",
    "d127:4594": "སྤྱོད་པ་ལ་གནས་པ་དང་སྤྱོད་ཡུལ་ལ་སྤྱོད་པ་དང་ཡོངས་སུ་གདུང་བ་མེད་པར་གནས་པ་དང་དབང་པོ་སྦས་པར་འགྱུར་བ་དང་། །དགའ་བ་མྱོང་བ་དང་འདོད་པ་ལས་དབེན་པ་དང་བསམ་གཏན་གསོག་གིས་ཚིམ་པ་མེད་པ་མ་ཡིན་པ་དང་བདུད་ཀྱི་ཡུལ་ལས་ཐར་བ་དང་སངས་རྒྱས་ཀྱི་ཡུལ་ལ་རབ་ཏུ་གནས་པ་དང་། རྣམ་པར་གྲོལ་བ་རབ་ཏུ་སྨིན་པར་བྱེད་པ་སྟེ།",
    "d127:4595": "གཞོན་ནུ་བཅུ་པོ་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་བསམ་གཏན་ལ་མོས་པའི་ཕན་ཡོན་ནོ། །དེ་ལ་འདི་སྐད་ཅེས་བྱ་སྟེ། སྤྱོད་པ་དག་ལ་དེ་གནས་པས།",
    "d127:4596": "།དེ་ནི་སྤྱོད་པ་མེད་མི་འགྱུར།",
    "d127:4597": "།རྣལ་འབྱོར་པ་ནི་སྤྱོད་ཡུལ་སྤྱོད།",
    "d127:4598": "།སྤྱོད་ཡུལ་མ་ཡིན་རྣམ་པར་སྤོང་།",
    "d127:4599": "།གདུང་བ་མེད་པར་དེ་གནས་ཏེ།",
    "d127:4600": "།དབང་པོ་བསྡམས་ཤིང་སྦས་པ་ཡིན།",
    "d127:4601": "།དེ་ནི་དགའ་བ་མྱོང་བྱེད་དེ།",
    "d127:4602": "།བསམ་གཏན་སྒོམ་པའི་སྤྱོད་ཡུལ་ལོ།",
    "d127:4603": "།འདོད་པའི་སྲེད་ལ་འདོད་ཆགས་བྲལ།",
    "d127:4604": "།བསམ་གཏན་བདེ་ལ་སྟེན་བྱེད་དེ།",
    "d127:4605": "།བདུད་ཀྱི་ཡུལ་ལས་དེ་ཐར་ཅིང་།",
    "d127:4606": "།སངས་རྒྱས་ཡུལ་ལ་དེ་གནས་སོ།",
    "d127:4607": "།རྣལ་འབྱོར་བྱེ་བྲག་འདི་ཡིན་ཏེ།",
    "d127:4608": "།གཅིག་པུ་ནགས་ཁྲོད་མོས་བྱེད་ཅིང་།",
    "d127:4609": "།རྣམ་པར་གྲོལ་བ་ཡོངས་སུ་སྐོང་།",
    "d127:4610": "།དེ་ནི་བཅུ་པའི་གནས་ཡིན་ནོ།",
    "d127:4611": "།བྱང་ཆུབ་སེམས་དཔའ་དེ་ནི་སྤྱོད་ལ་གནས།",
    "d127:4612": "།སྤྱོད་པ་མ་ཡིན་ཐམས་ཅད་རྣམ་པར་སྤང་།",
    "d127:4613": "།སྤྱོད་ཡུལ་མ་ཡིན་སྤངས་ནས་སྤྱོད་ཡུལ་གནས།",
    "d127:4614": "།ཏིང་འཛིན་བརྩོན་པའི་ཕན་ཡོན་འདི་དག་གོ།",
    "d127:4615": "།དེ་ལ་གདུང་བ་ནམ་ཡང་གདུང་མི་འགྱུར།",
    "d127:4616": "།འཕགས་པའི་བདེ་བར་གནས་པ་རེག་ནས་སུ།",
    "d127:4617": "།ལུས་དང་སེམས་རྣམས་ཀྱང་ནི་བདེ་བར་འགྱུར།",
    "d127:4618": "།བསམ་གཏན་བརྩོན་པའི་ཕན་ཡོན་འདི་དག་གོ།",
    "d127:4619": "།དགོན་པའི་གནས་དག་ཏུ་ཡང་བསྲུངས་ཤིང་གནས།",
    "d127:4620": "།དེ་ལ་གཡེང་བ་ནམ་ཡང་འབྱུང་མི་འགྱུར།",
    "d127:4621": "།དེ་ལྟར་ལུས་ནི་དབེན་པར་གྱུར་པས་ན།",
    "d127:4622": "།ཟང་ཟིང་མེད་པའི་དགའ་བ་དེར་འཐོབ་བོ།",
    "d127:4623": "།འདོད་པ་དག་གིས་མི་གོས་ཉོན་མོངས་མེད།",
    "d127:4624": "།དེ་ལྟར་བདུད་ཀྱི་ཡུལ་ལས་ཐར་བས་ན།",
    "d127:4625": "།དེ་བཞིན་གཤེགས་པའི་ཡུལ་ལ་རབ་གནས་ཏེ།",
    "d127:4626": "།དེ་ཡི་རྣམ་གྲོལ་ཡོངས་སུ་སྨིན་པར་འགྱུར།",
    "d127:4627": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་སྤྱོད་པའི་ཕན་ཡོན་ནི་འདི་བཅུ་སྟེ།",
    "d127:4628": "བཅུ་གང་ཞེ་ན། འདི་ལྟ་སྟེ།",
    "d127:4629": "བདོག་པ་ཐམས་ཅད་ཡོངས་སུ་གཏོང་ལ་སྦྱིན་པས་དག་པར་རློམ་སེམས་མི་བྱེད་པ་ཡིན།",
    "d127:4630": "ཚུལ་ཁྲིམས་མ་དྲལ་ཅིང་ཚུལ་ཁྲིམས་ལ་མི་གནས་པ་ཡིན།",
    "d127:4631": "བཟོད་པའི་སྟོབས་ལ་གནས་ལ་སེམས་ཅན་དུ་འདུ་ཤེས་པ་ལ་མི་གནས་པ་ཡིན།",
    "d127:4632": "བརྩོན་འགྲུས་བརྩམས་ལ་ལུས་དང་སེམས་དབེན་པ་ཡིན། བསམ་གཏན་ལ་བསམ་གཏན་དུ་བྱེད་ཅིང་མི་གནས་པའི་བསམ་གཏན་པ་ཡིན།",
    "d127:4633": "བདུད་རྣམས་ཀྱིས་ཐུབ་པར་དཀའ་བ་ཡིན།",
    "d127:4634": "ཕ་རོལ་རྒོལ་བ་ཐམས་ཅད་ཀྱིས་རབ་ཏུ་མི་སྒུལ་བ་ཡིན། འདུ་བྱེད་འཇུག་པ་ཐམས་ཅད་ལ་སྣང་བ་ཐོབ་པ་ཡིན། སེམས་ཅན་ཐམས་ཅད་ལ་སྙིང་རྗེ་ཆེན་པོ་རྒྱ་ཆེར་འཇུག་སྟེ། ཉན་ཐོས་དང་རང་སངས་རྒྱས་ཀྱི་ས་ལ་རེ་བ་མེད་པ་ཡིན། སངས་རྒྱས་ཀྱི་བསམ་གཏན་དང་ཏིང་ངེ་འཛིན་དང་སྙོམས་པར་འཇུག་པ་ལ་རབ་ཏུ་འཇུག་པ་ཡིན་ཏེ།",
    "d127:4635": "གཞོན་ནུ་བཅུ་པོ་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་སྤྱོད་པའི་ཕན་ཡོན་ནོ།",
    "d127:4636": "།དེ་ལ་འདི་སྐད་ཅེས་བྱ་སྟེ།",
    "d127:4637": "དཔའ་བོ་བདོག་པ་ཐམས་ཅད་གཏོང་།",
    "d127:4638": "།དེས་ནི་དག་པར་རློམ་སེམས་མེད།",
    "d127:4639": "།ཚུལ་ཁྲིམས་མ་དྲལ་སྲུང་མོད་ཀྱི།",
    "d127:4640": "།དེ་ལ་གནས་པར་བྱེད་པ་མེད།",
    "d127:4641": "།ཤེས་རབ་ཅན་དེ་བཟོད་སྒོམ་ཡང་།",
    "d127:4642": "།སེམས་ཅན་འདུ་ཤེས་རྣམ་པར་ཟློག །བརྩོན་འགྲུས་བརྩམས་པ་ཡིན་མོད་ཀྱི།",
    "d127:4643": "།ལུས་དང་སེམས་ནི་རྣམ་པར་དབེན།",
    "d127:4644": "།བསམ་གཏན་ལ་ཡང་སྒོམ་མོད་ཀྱི།",
    "d127:4645": "།གནས་པ་མེད་ཅིང་རྟེན་པ་མེད།",
    "d127:4646": "།བདུད་ཀྱིས་ཐུབ་པར་དཀའ་བར་འགྱུར།",
    "d127:4647": "།ཤེས་རབ་ལྡན་པའི་ཡོན་ཏན་འདི།",
    "d127:4648": "།ཕ་རོལ་རྒོལ་བ་ཐམས་ཅད་ཀྱིས། །དེ་ནི་བསྐྱོད་པར་མི་ནུས་འགྱུར།",
    "d127:4649": "།འཁོར་བ་ན་ཡང་སྣང་བ་འཐོབ།",
    "d127:4650": "།ཤེས་རབ་ཡོན་ཏན་འདི་འདྲའོ།",
    "d127:4651": "།སེམས་ཅན་དག་ནི་ཐམས་ཅད་ལ། །དེ་ནི་སྙིང་རྗེ་ཆེ་བར་འགྱུར།",
    "d127:4652": "།ཉན་ཐོས་རང་རྒྱལ་ཡེ་ཤེས་ལ། །ནམ་ཡང་རེ་བ་སྐྱེད་མི་འགྱུར།",
    "d127:4653": "།བདོག་པ་ཐམས་ཅད་གཏོང་ཡང་རློམ་སེམས་མེད།",
    "d127:4654": "།ཚུལ་ཁྲིམས་མ་དྲལ་ཚུལ་ཁྲིམས་མི་གནས་ཏེ།",
    "d127:4655": "།བཟོད་པ་སྒོམ་ཡང་སེམས་ཅན་འདུ་ཤེས་མེད།",
    "d127:4656": "།ཤེས་རབ་མོས་པའི་ཕན་ཡོན་འདི་དག་གོ།",
    "d127:4657": "།བརྩོན་འགྲུས་བརྩམས་ཀྱང་རྣམ་པར་དབེན་པ་ཡིན།",
    "d127:4658": "།མི་གནས་བསམ་གཏན་བྱེད་ཅིང་རྟེན་པ་མེད།",
    "d127:4659": "།མཁས་པ་དེ་ནི་བདུད་ཀྱིས་ཐུབ་པར་དཀའ།",
    "d127:4660": "།ཤེས་རབ་མོས་པའི་ཕན་ཡོན་འདི་དག་གོ།",
    "d127:4661": "།ཕ་རོལ་རྒོལ་བས་བསྐྱོད་པར་མི་འགྱུར་ཞིང་།",
    "d127:4662": "།དེས་ནི་འདུས་བྱས་འདི་ཡི་གཏིང་རྙེད་པས།",
    "d127:4663": "།སེམས་ཅན་དག་ལ་སྙིང་རྗེ་རྒྱ་ཆེར་སྐྱེད།",
    "d127:4664": "།ཤེས་རབ་མོས་པའི་ཕན་ཡོན་འདི་དག་གོ། །དེ་ལྟར་སངས་རྒྱས་ཡོན་ཏན་དེ་གནས་པས།",
    "d127:4665": "།རང་རྒྱལ་རྣམས་དང་ཉན་ཐོས་རྣམས་ལ་ནི།",
    "d127:4666": "།དེ་དག་ནམ་ཡང་སྨོན་པ་མི་སྐྱེད་དེ།",
    "d127:4667": "།ཤེས་རབ་མོས་པའི་ཕན་ཡོན་འདི་དག་གོ།",
    "d127:4668": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་མང་དུ་ཐོས་པའི་ཕན་ཡོན་ནི་འདི་བཅུ་སྟེ། བཅུ་གང་ཞེ་ན།",
    "d127:4669": "འདི་ལྟ་སྟེ།",
    "d127:4670": "ཀུན་ནས་ཉོན་མོངས་པར་མི་བྱེད་པ་དང་གནོད་སེམས་མི་སྐྱེད་པ་དང་ཐེ་ཚོམ་རྣམ་པར་འབྱེད་པ་དང་ལྟ་བ་དྲང་པོར་བྱེད་པ་དང་ལམ་ལོག་པ་སྤོང་བ་དང་ལམ་ལ་གནས་པ་དང་མི་འཆི་བའི་སྒོར་གནས་པ་དང་བྱང་ཆུབ་ཏུ་བསྙེན་པ་དང་སེམས་ཅན་ཐམས་ཅད་ལ་སྣང་བར་གྱུར་པ་དང་ངན་འགྲོ་ཐམས་ཅད་ཀྱིས་མི་འཇིགས་པ་སྟེ།",
    "d127:4671": "གཞོན་ནུ་བཅུ་པོ་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་མང་དུ་ཐོས་པའི་ཕན་ཡོན་ནོ། །དེ་ལ་འདི་སྐད་ཅེས་བྱ་སྟེ།",
    "d127:4672": "ཡང་དག་ཇི་བཞིན་མཁྱེན་པ་ཡི།",
    "d127:4673": "།སངས་རྒྱས་དེ་བཞིན་གཤེགས་པ་ཡིས། །མང་དུ་ཐོས་པའི་ཕན་ཡོན་ནི།",
    "d127:4674": "།བཅུ་པོ་འདི་དག་རབ་ཏུ་བཤད།",
    "d127:4675": "།ཉོན་མོངས་རྣམ་པར་བྱང་བ་ཡི། །ཕྱོགས་གཉིས་པོ་ནི་དེས་ཤེས་ཏེ།",
    "d127:4676": "།ཀུན་ནས་ཉོན་མོངས་ཡོངས་སྤངས་ནས།",
    "d127:4677": "།རྣམ་པར་བྱང་བའི་ལམ་ལ་སྟོན།",
    "d127:4678": "།ནེམ་ནུར་རྣམ་འབྱེད་ཡེ་ཤེས་ལྡན།",
    "d127:4679": "།ལྟ་བ་དྲང་པོར་རབ་སྲོང་ཞིང་།",
    "d127:4680": "།ལོག་པའི་ལམ་ཡང་རྣམ་སྤངས་ཏེ།",
    "d127:4681": "།དྲང་པོའི་ལམ་ལ་གནས་པར་བྱེད།",
    "d127:4682": "།མི་འཆི་སྒོ་ལ་དེ་གནས་ཤིང་།",
    "d127:4683": "།བྱང་ཆུབ་ཏུ་ཡང་ཉེ་བར་འགྱུར།",
    "d127:4684": "།སེམས་ཅན་ལ་ཡང་སྣང་འགྱུར་ཏེ།",
    "d127:4685": "།ངན་སོང་དག་ལ་འཇིགས་པ་མེད།",
    "d127:4686": "།ཀུན་ནས་ཉོན་མོངས་ཆོས་མང་རབ་ཤེས་ཤིང་།",
    "d127:4687": "།རྣམ་པར་བྱང་བའི་ཕྱོགས་ཀྱང་དེ་བཞིན་ཤེས།",
    "d127:4688": "།ཀུན་ནས་ཉོན་མོངས་ཡོངས་སུ་སྤངས་ནས་ནི།",
    "d127:4689": "།རྣམ་པར་བྱང་བའི་ཆོས་ཀྱི་མཆོག་ལ་སློབ།",
    "d127:4690": "།སྲོག་ཆགས་ཀུན་གྱི་ནེམ་ནུར་རྣམ་འབྱེད་ཅིང་།",
    "d127:4691": "།དེ་ཡི་ལྟ་བ་རྟག་ཏུ་དྲང་པོར་འགྱུར།",
    "d127:4692": "།དེ་ནི་ལོག་པའི་ལམ་ཡང་རྣམ་སྤངས་ཏེ།",
    "d127:4693": "།ཞི་བ་དྲང་པོའི་ལམ་ལ་རྟག་ཏུ་གནས།",
    "d127:4694": "།མི་འཆི་ལམ་ལ་ཁོར་མོར་གནས་འགྱུར་ཞིང་།",
    "d127:4695": "།དྲི་མེད་བྱང་ཆུབ་ལ་ཡང་ཉེ་བར་འགྱུར།",
    "d127:4696": "།སྲོག་ཆགས་མང་པོ་ཀུན་ལའང་སྣང་བར་འགྱུར།",
    "d127:4697": "།དེ་ནི་ངན་འགྲོ་དག་ལའང་འཇིགས་པ་མེད།",
    "d127:4698": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཀྱི་སྦྱིན་པ་ལྷུར་བྱེད་པ། །གཞན་ལ་ཆོས་ཀྱི་སྦྱིན་པ་སྦྱིན་པར་བྱེད་པའི་ཕན་ཡོན་ནི་འདི་བཅུ་སྟེ། བཅུ་གང་ཞེ་ན།",
    "d127:4699": "འདི་ལྟ་སྟེ།",
    "d127:4700": "བྱ་བ་མ་ཡིན་པ་རྣམ་པར་སྤོང་བ་དང་། བྱ་བ་ལ་འཇུག་པ་དང་། སྐྱེས་བུ་དམ་པའི་ཆོས་ལ་གནས་པ་དང་། སངས་རྒྱས་ཀྱི་ཞིང་ཡོངས་སུ་སྦྱོང་བ་དང་བྱང་ཆུབ་ཀྱི་སྙིང་པོ་ཐོབ་པར་བྱེད་པ་དང་། དངོས་པོ་ཡོངས་སུ་གཏོང་བ་དང་ཉོན་མོངས་པ་ཚར་གཅོད་པ་དང་སེམས་ཅན་ཐམས་ཅད་ལ་སྐལ་བའི་ཤས་སྦྱིན་པ་དང་དེ་ལ་དམིགས་པའི་བྱམས་པ་སྒོམ་པ་དང་ཚེ་འདི་ལ་བདེ་བ་འཐོབ་པ་སྟེ།",
    "d127:4701": "གཞོན་ནུ་བཅུ་པོ་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པ་ལྷུར་བྱེད་པ། ཆོས་ཀྱི་སྦྱིན་པ་སྦྱིན་པར་བྱེད་པའི་ཕན་ཡོན་ནོ།",
    "d127:4702": "།དེ་ལ་འདི་སྐད་ཅེས་བྱ་སྟེ། སུ་དག་སེར་སྣ་མེད་པར་ནི།",
    "d127:4703": "།ཆོས་ཀྱི་སྦྱིན་པ་མཆོག་སྦྱིན་བྱེད།",
    "d127:4704": "།དེ་ཡི་ལེགས་པ་རྣམ་བཅུར་ནི། །འཇིག་རྟེན་མགོན་པོས་རབ་ཏུ་བཤད།",
    "d127:4705": "།བྱ་བ་མ་ཡིན་ཐམས་ཅད་སྤོང་།",
    "d127:4706": "།མཁས་པ་བྱ་བ་རྣམས་ལ་འཇུག །སྐྱེས་བུ་དམ་པའི་ཆོས་ལ་དད།",
    "d127:4707": "།གཏོང་བའི་སེམས་ལ་སྟེན་པར་བྱེད།",
    "d127:4708": "།སངས་རྒྱས་ཞིང་ཡང་རྣམ་སྦྱོང་སྟེ།",
    "d127:4709": "།དེ་ཡི་ཞིང་ནི་བསམ་མི་ཁྱབ།",
    "d127:4710": "།བྱང་ཆུབ་སྙིང་པོར་རྟག་ཏུ་འདུག །ཆོས་ཀྱི་སྦྱིན་པའི་འབྲས་བུ་འདི།",
    "d127:4711": "།དངོས་པོ་ཐམས་ཅད་གཏོང་བྱེད་ཅིང་།",
    "d127:4712": "།ཆོས་ཀྱི་རྒྱལ་པོའི་རྗེས་སུ་སློབ།",
    "d127:4713": "།ཉོན་མོངས་པ་ཡང་ཚར་བཅད་པ།",
    "d127:4714": "།དེ་ལ་བྱང་ཆུབ་རྙེད་མི་དཀའ།",
    "d127:4715": "།སེམས་ཅན་ཀུན་ན་སྐལ་བའི་ཤས། །བྱམས་པའི་སེམས་ཀྱིས་རབ་ཏུ་སྦྱིན།",
    "d127:4716": "།དེ་ནི་ཕྲག་དོག་མེད་འགྱུར་ཏེ།",
    "d127:4717": "།མི་མ་ཡིན་པའི་སྐྱིད་པ་འཐོབ། །མཁས་པས་བྱ་བ་མ་ཡིན་རྣམ་སྤངས་ཏེ།",
    "d127:4718": "།རྟོགས་པར་བྱ་བ་དག་ལ་གནས་པར་བྱེད།",
    "d127:4719": "།མཁས་པ་སུ་དག་ཆོས་ཀྱི་སྦྱིན་པ་གཏོང་། །བདག་ཉིད་ཆེན་པོའི་ཆོས་ལ་རྟག་ཏུ་གནས།",
    "d127:4720": "།དེ་ཡི་ཞིང་ཡང་རྣམ་པར་དག་པར་འགྱུར།",
    "d127:4721": "།བྱང་ཆུབ་ཕྱོགས་ཀྱི་ཆོས་རྣམས་རྣམ་པར་འཕེལ།",
    "d127:4722": "།བྱང་ཆུབ་སྙིང་པོར་རྟག་ཏུ་ཉེ་བར་འགྱུར།",
    "d127:4723": "།ཆོས་རྣམས་བྱིན་པའི་ཕན་ཡོན་འདི་དག་གོ།",
    "d127:4724": "།ཉོན་མོངས་མེད་ཅིང་དངོས་པོ་ཡོངས་སུ་བཏང་།",
    "d127:4725": "།དངོས་པོའི་རང་གི་མཚན་ཉིད་རབ་ཏུ་ཤེས།",
    "d127:4726": "།ཡོངས་སུ་འཛིན་པ་ཀུན་ལས་རྣམ་པར་གྲོལ།",
    "d127:4727": "།དེ་ལ་ཆགས་པ་ནམ་ཡང་ཡོང་མི་འགྱུར།",
    "d127:4728": "།མཁས་པའི་སེམས་ནི་ཤིན་ཏུ་ཉེར་གཞག་པ།",
    "d127:4729": "།སེམས་ཅན་ཐམས་ཅད་བདེ་བར་གྱུར་ཅིག་ཅེས།",
    "d127:4730": "།དེ་ནི་བྱམས་སེམས་འགྱུར་ཞིང་ཕྲག་དོག་མེད།",
    "d127:4731": "།ཚེ་འདི་དག་ལའང་བདེ་བ་མི་ཉུང་འགྱུར།",
    "d127:4732": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་སྟོང་པ་ཉིད་ལ་གནས་པའི་ཕན་ཡོན་ནི་འདི་བཅུ་སྟེ།",
    "d127:4733": "བཅུ་གང་ཞེ་ན། འདི་ལྟ་སྟེ།",
    "d127:4734": "སངས་རྒྱས་ཀྱི་སྤྱོད་པ་ལ་གནས་པ་དང་མི་གནས་པར་བསམ་གཏན་བྱེད་པ་དང་། སྐྱེ་བ་ལ་མི་སྨོན་པ་དང་ཚུལ་ཁྲིམས་ལ་མཆོག་ཏུ་མི་འཛིན་པ་དང་འཕགས་པ་ལ་མི་སྐུར་བ་དང་མི་འགལ་བར་གནས་པ་དང་དངོས་པོ་མི་དམིགས་པ་དང་དབེན་པར་གྱུར་པ་དང་། སངས་རྒྱས་ལ་སྐུར་པ་མི་འདེབས་པ་དང་། དམ་པའི་ཆོས་འཛིན་པ་སྟེ།",
    "d127:4735": "གཞོན་ནུ་བཅུ་པོ་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་སྟོང་པ་ཉིད་ལ་གནས་པའི་ཕན་ཡོན་ནོ།",
    "d127:4736": "།དེ་ལ་འདི་སྐད་ཅེས་བྱ་སྟེ།",
    "d127:4737": "།མི་དབང་གནས་པ་གང་ཡིན་པ།",
    "d127:4738": "།སངས་རྒྱས་ཀུན་གྱི་སྤྱོད་ཡུལ་ཏེ། །དེས་ནི་རྣལ་འབྱོར་གནས་པར་བྱེད།",
    "d127:4739": "།དེ་ལ་སྲོག་རྣམས་དམིགས་པ་མེད།",
    "d127:4740": "།འཇིག་རྟེན་ཀུན་ལ་མི་གནས་ཤིང་།",
    "d127:4741": "།འཕགས་པའི་བསམ་གཏན་མི་གཏོང་སྟེ།",
    "d127:4742": "།ཆོས་ཀྱི་རང་བཞིན་མཐོང་ནས་ནི།",
    "d127:4743": "།སྐྱེ་བ་ལ་ཡང་སྨོན་མི་བྱེད།",
    "d127:4744": "།ཚུལ་ཁྲིམས་མཆོག་ཏུ་མི་འཛིན་ཅིང་།",
    "d127:4745": "།ཚུལ་ཁྲིམས་ལ་ཡང་གནས་མི་བྱེད།",
    "d127:4746": "།ཟག་པ་མེད་པའི་ལམ་གཞན་ལ། །ཅུང་ཟད་སྐུར་པར་དེ་མི་བྱེད།",
    "d127:4747": "།འགལ་བ་མེད་པར་དེ་གནས་ཤིང་།",
    "d127:4748": "།རྩོད་པ་དག་ཀྱང་ཡོང་མེད་དེ།",
    "d127:4749": "།རྣལ་འབྱོར་དངོས་པོ་མི་དམིགས་ཤིང་།",
    "d127:4750": "།རྟག་ཏུ་དབེན་པར་གནས་པར་བྱེད།",
    "d127:4751": "།དེ་ནི་སྲོག་གི་དོན་ཕྱིར་ཡང་། །སངས་རྒྱས་སྐུར་པ་མི་འདེབས་ཏེ།",
    "d127:4752": "།སྟོང་པ་ཉིད་ལ་དེས་གྱུར་ཅིང་། །ལུས་ཀྱི་མངོན་སུམ་འཇིགས་པ་མེད།",
    "d127:4753": "།འཇིག་རྟེན་མགོན་པོ་ཐམས་ཅད་ཀྱི། །སངས་རྒྱས་བྱང་ཆུབ་བསམ་མི་ཁྱབ། །གུས་པར་བྱས་ནས་ཆོས་འཛིན་ཏེ། །སངས་རྒྱས་ཆོས་ལ་ནེམ་ནུར་མེད།",
    "d127:4754": "།གང་དག་མུ་སྟེགས་མང་པོའི་ས་མ་ཡིན།",
    "d127:4755": "།སྐྱེས་བུ་ཁྱུ་མཆོག་གི་ནི་གནས་པ་དེ། །གང་ལ་སྲོག་མེད་གང་ཟག་སེམས་ཅན་མེད།",
    "d127:4756": "།དེ་ལ་བྱང་ཆུབ་སེམས་དཔའ་གནས་པར་བྱེད།",
    "d127:4757": "།དེ་ལ་གནས་པ་ནམ་ཡང་ཡོད་མ་ཡིན།",
    "d127:4758": "།མི་གནས་པར་ནི་བསམ་གཏན་བདེ་བ་སྟེན།",
    "d127:4759": "།ཆོས་ལ་སེམས་ཅན་བདག་མེད་རྣམ་རིག་པས།",
    "d127:4760": "།སྐྱེ་བར་ཡང་ནི་འདུ་ཤེས་ཡོང་མི་འབྱུང་།",
    "d127:4761": "།ཆོས་རྣམས་ཀྱི་ནི་རང་བཞིན་རྣམ་པར་རིག །ཚུལ་ཁྲིམས་ལ་ཡང་ཅུང་ཟད་གནས་པ་མེད།",
    "d127:4762": "།ཚུལ་ཁྲིམས་ཀྱིས་ནི་དག་པར་ཡེངས་མི་སེམས།",
    "d127:4763": "།སངས་རྒྱས་དག་ལ་རྟག་ཏུ་དད་པར་བྱེད།",
    "d127:4764": "།ཐམས་ཅད་རང་བཞིན་སྟོང་པར་རྣམ་བསྒོམས་པས།",
    "d127:4765": "།དེ་ལ་འགལ་བ་ནམ་ཡང་འབྱུང་མི་འགྱུར།",
    "d127:4766": "།དེ་བཞིན་གཤེགས་པའི་དམ་ཆོས་བཟུང་ནས་ནི།",
    "d127:4767": "།འདྲེན་པ་དག་ལ་ནམ་ཡང་མི་སྐུར་ཏོ།",
    "d127:4768": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ནང་དུ་ཡང་དག་པར་འཇོག་ལ་མངོན་པར་བརྩོན་པའི་ཕན་ཡོན་ནི་འདི་བཅུ་སྟེ།",
    "d127:4769": "བཅུ་གང་ཞེ་ན། འདི་ལྟ་སྟེ།",
    "d127:4770": "སེམས་རྙོག་པ་མེད་པ་དང་། བག་ཡོད་པར་གནས་པ་དང་། སངས་རྒྱས་རྗེས་སུ་དྲན་པ་དང་། སྤྱོད་པ་ལ་དད་པ་དང་ཡེ་ཤེས་ལ་ནེམ་ནུར་མེད་པ་དང་སངས་རྒྱས་ལ་བྱས་པ་གཟོ་བ་དང་ཆོས་མི་སྤོང་བ་དང་ཤིན་ཏུ་བསྡམས་པར་གནས་པ་དང་དུལ་བའི་ས་རྗེས་སུ་ཐོབ་པ་དང་སོ་སོ་ཡང་དག་པར་རིག་པ་བཞི་མངོན་སུམ་དུ་བྱེད་པ་སྟེ།",
    "d127:4771": "གཞོན་ནུ་བཅུ་པོ་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ནང་དུ་ཡང་དག་པར་འཇོག་ལ་མངོན་པར་བརྩོན་པའི་ཕན་ཡོན་ནོ།",
    "d127:4772": "།དེ་ལ་འདི་སྐད་ཅེས་བྱ་སྟེ།",
    "d127:4773": "དེ་ཡི་སེམས་ནི་རྙོག་པ་མེད།",
    "d127:4774": "།བག་མེད་ཐམས་ཅད་རྣམ་སྤངས་ཏེ།",
    "d127:4775": "།བག་ཡོད་ལ་ཡང་གནས་བྱེད་ཅིང་།",
    "d127:4776": "།ཡང་དག་འཇོག་ལ་སྤྱོད་ཡུལ་བ།",
    "d127:4777": "།འཇིག་རྟེན་མགོན་གྱི་སྤྱོད་ཐོས་ནས། །སངས་རྒྱས་ལ་ནི་དད་པར་བྱེད། །སངས་རྒྱས་ཡེ་ཤེས་བསམ་མི་ཁྱབ།",
    "d127:4778": "།ཡེ་ཤེས་རྣལ་འབྱོར་ཐེ་ཚོམ་མེད།",
    "d127:4779": "།སངས་རྒྱས་རྣམས་ལ་བྱས་པ་གཟོ།",
    "d127:4780": "།སངས་རྒྱས་ཆོས་ལ་ཐེ་ཚོམ་མེད།",
    "d127:4781": "།ཤིན་ཏུ་བསྡམས་ཤིང་གནས་བྱེད་དེ།",
    "d127:4782": "།དུལ་བའི་ས་ལ་རབ་ཏུ་གནས།",
    "d127:4783": "།ཡང་དག་རིག་པ་དེས་ཐོབ་སྟེ། །རྙེད་དང་བཀུར་སྟི་སྤངས་ནས་སུ།",
    "d127:4784": "།གཅིག་པུ་ནགས་ཁྲོད་མོས་པར་བྱེད།",
    "d127:4785": "།ཡང་དག་འཇོག་ལ་སྤྱོད་ཡུལ་བ།",
    "d127:4786": "།དེ་ཡི་སེམས་ནི་རྙོག་པ་མེད་པར་འགྱུར།",
    "d127:4787": "།བག་མེད་པ་ཡང་ཐམས་ཅད་ཡོངས་སྤངས་ཏེ།",
    "d127:4788": "།བདག་ཉིད་ཆེན་པོ་རྟག་ཏུ་བག་ཡོད་འགྱུར།",
    "d127:4789": "།ཏིང་འཛིན་བརྩོན་པའི་ཕན་ཡོན་འདི་དག་གོ།",
    "d127:4790": "།རྐང་གཉིས་གཙོ་བོ་སངས་རྒྱས་དྲན་ནས་ནི།",
    "d127:4791": "།དེ་ཡི་སྤྱོད་པ་བླ་ན་མེད་ལ་དད།",
    "d127:4792": "།དེ་བཞིན་གཤེགས་པའི་མཁྱེན་ལ་ཐེ་ཚོམ་མེད།",
    "d127:4793": "།བསམ་གཏན་བརྩོན་པའི་ཕན་ཡོན་འདི་དག་གོ།",
    "d127:4794": "།སངས་རྒྱས་དག་ལ་རྟག་ཏུ་བྱས་པ་གཟོ།",
    "d127:4795": "།དེ་ནི་སྲོག་གི་ཕྱིར་ཡང་ཆོས་མི་སྤོང་།",
    "d127:4796": "།ཐམས་ཅད་དུས་སུ་ཤིན་ཏུ་བསྡམས་པར་གནས།",
    "d127:4797": "།ཏིང་འཛིན་བརྩོན་པའི་ཕན་ཡོན་འདི་དག་གོ།",
    "d127:4798": "།ཤིན་ཏུ་དུལ་བའི་ས་ནི་རྗེས་ཐོབ་ཅིང་།",
    "d127:4799": "།ཡང་དག་རིག་པ་མྱུར་དུ་མངོན་སུམ་བྱེད།",
    "d127:4800": "།ཚིག་གི་རྒྱུན་མི་འཆད་ཅིང་སྤོབས་པར་ལྡན།",
    "d127:4801": "།མདོ་སྡེ་བྱེ་བ་ཁྲག་ཁྲིག་སྟོན་པར་བྱེད།",
    "d127:4802": "།སངས་རྒྱས་བྱང་ཆུབ་མྱུར་དུ་དེ་འཛིན་ཏེ།",
    "d127:4803": "།འདྲེན་པ་དག་གིས་བསྟན་པ་ཡོངས་སུ་སྲུང་།",
    "d127:4804": "།དེས་ནི་ཕ་རོལ་རྒོལ་བ་ཀུན་བཅོམ་སྟེ།",
    "d127:4805": "།སངས་རྒྱས་ཀྱི་ཡང་བྱང་ཆུབ་རྒྱས་པར་བྱེད།",
    "d127:4806": "།བྱང་ཆུབ་སེམས་དཔའ་དེ་ནི་ཤི་འཕོས་ནས།",
    "d127:4807": "།བདེ་བ་ཅན་གྱི་འཇིག་རྟེན་ཁམས་སུ་འགྲོ།",
    "d127:4808": "།ཚེ་དཔག་མེད་ལས་ཆོས་བཟང་མཆོག་ཐོས་ནས།",
    "d127:4809": "།སྐྱེ་བ་མེད་པའི་ཆོས་ལ་བཟོད་པ་འཐོབ།། །།འཕགས་པ་ཏིང་ངེ་འཛིན་གྱི་རྒྱལ་པོའི་མདོ།",
    "d127:4810": "བམ་པོ་དགུ་པ། གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་དགོན་པར་གནས་པ་ལྷུར་བྱེད་པ་དག་གི་ཕན་ཡོན་ནི་འདི་བཅུ་སྟེ། བཅུ་གང་ཞེ་ན།",
    "d127:4811": "འདི་ལྟ་སྟེ།",
    "d127:4812": "བྱ་བ་ཉུང་བར་གནས་པ་དང་འདུ་འཛི་རིང་བ་ནས་ཀྱང་རིང་དུ་སྤོང་བ་དང་དེ་ལ་རྩོད་པ་མེད་པར་འགྱུར་བ་དང་། གནོད་པ་མེད་པར་གནས་པ་དང་ཟག་པ་འཕེལ་བར་མི་བྱེད་པ་དང་རྩོད་པའི་གཞིར་མི་བྱེད་པ་དང་ཤིན་ཏུ་ཞི་བར་སྤྱོད་པ་དང་ཤིན་ཏུ་བསྡམས་པར་གནས་པ་དང་ཐར་པ་དང་འཐུན་པའི་སེམས་ཀྱི་རྒྱུད་དུ་འགྱུར་བ་དང་། མྱུར་དུ་རྣམ་པར་གྲོལ་བ་མངོན་སུམ་དུ་བྱེད་པ་སྟེ།",
    "d127:4813": "གཞོན་ནུ་བཅུ་པོ་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་དགོན་པར་གནས་པ་ལྷུར་བྱེད་པའི་ཕན་ཡོན་ནོ།",
    "d127:4814": "།དེ་ལ་འདི་སྐད་ཅེས་བྱ་སྟེ།",
    "d127:4815": "རྟག་ཏུ་བྱ་བ་ཉུང་བར་འགྱུར།",
    "d127:4816": "།འདུ་འཛི་དག་ཀྱང་རིང་དུ་སྤོང་།",
    "d127:4817": "།ནགས་ཁྲོད་གཅིག་པུ་གནས་པ་ནི། །རྩོད་པ་དག་ཀྱང་དེ་ལ་མེད།",
    "d127:4818": "།གནོད་པ་མེད་པའི་སེམས་ཀྱིས་ནི།",
    "d127:4819": "།ཟག་པ་རྣམ་པར་འཕེལ་མི་བྱེད།",
    "d127:4820": "།དེ་ལ་རྩོད་གཞི་མི་འབྱུང་སྟེ།",
    "d127:4821": "།དགོན་པར་གནས་པའི་ཡོན་ཏན་འདི།",
    "d127:4822": "།ལུས་དང་ངག་ཡིད་རབ་བསྡམས་ཏེ། །དེ་ནི་ཉེ་བར་ཞི་བར་སྤྱོད།",
    "d127:4823": "།ཐར་པ་དང་ནི་འཐུན་གྱུར་ཅིང་།",
    "d127:4824": "།རྣམ་པར་གྲོལ་བ་མྱུར་དུ་རིག །རྣལ་འབྱོར་པ་ནི་རྟག་ཏུ་བྱ་བ་ཉུང་།",
    "d127:4825": "།འདུ་འཛི་མང་པོའི་ཉེས་པ་ཀུན་སྤངས་ཏེ།",
    "d127:4826": "།རྣལ་འབྱོར་པ་དག་ནམ་ཡང་རྩོད་མི་བྱེད།",
    "d127:4827": "།དགོན་པར་གནས་པའི་ཕན་ཡོན་འདི་དག་གོ།",
    "d127:4828": "།ནམ་ཞིག་དེ་ནི་འདུས་བྱས་སྐྱོ་གྱུར་ཅིང་།",
    "d127:4829": "།འཇིག་རྟེན་དུ་ནི་གང་ལའང་འདོད་པ་མེད།",
    "d127:4830": "།ཟག་པ་དག་ཀྱང་འཕེལ་བར་མི་བྱེད་པ།",
    "d127:4831": "།ནགས་ཁྲོད་གནས་པ་དེ་ཡི་ཕན་ཡོན་ཡིན།",
    "d127:4832": "།དེ་ལ་རྩོད་གཞི་ནམ་ཡང་མི་འབྱུང་སྟེ།",
    "d127:4833": "།རྟག་ཏུ་ཞི་ལ་དགའ་ཞིང་དབེན་པར་སྤྱོད།",
    "d127:4834": "།ལུས་དང་ངག་དང་ཡིད་ཀྱང་བསྡམས་པ་སྟེ།",
    "d127:4835": "།དགོན་པར་གནས་པ་དེ་ལ་ཡོན་ཏན་མང་།",
    "d127:4836": "།དེ་ནི་ཐར་པ་དང་ཡང་འཐུན་གྱུར་ཏེ།",
    "d127:4837": "།ནགས་ཁྲོད་གནས་ཤིང་རྣམ་གྲོལ་དེ་སྟེན་པས། །རྣམ་གྲོལ་ཞི་བ་མྱུར་དུ་དེས་རྟོགས་འགྱུར།",
    "d127:4838": "།འདི་ཀུན་དགོན་པར་གནས་པའི་ཡོན་ཏན་ཡིན།",
    "d127:4839": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་བསོད་སྙོམས་སྤྱོད་པ་སྦྱངས་པའི་ཡོན་ཏན་ཡོ་བྱད་བསྙུངས་པ་ལ་གནས་པའི་ཕན་ཡོན་ནི་འདི་བཅུ་སྟེ།",
    "d127:4840": "བཅུ་གང་ཞེ་ན། འདི་ལྟ་སྟེ།",
    "d127:4841": "དེ་ཤེས་ཀྱི་ཁེ་འདོད་པ་མ་ཡིན་པ་དང་། དེ་སྙན་པ་འདོད་པ་མ་ཡིན་པ་དང་། དེ་རྙེད་པ་དང་བཀུར་སྟི་འདོད་པ་མ་ཡིན་པ་དང་། དེ་འཕགས་པའི་རིགས་བཞི་ལ་གནས་པ་དང་། དེ་ཚུལ་འཆོས་པ་དང་ཁ་གསག །མེད་པར་འགྱུར་བ་དང་། དེ་བདག་ལ་མི་སྟོད་གཞན་ལ་མི་སྨོད་པ་དང་། དེ་རྗེས་སུ་ཆགས་པ་དང་ཁོང་ཁྲོ་བ་སྤངས་པས་གཞན་གྱི་ཁྱིམ་དུ་སྤྱོད་པ་དང་། ཟང་ཟིང་མེད་པར་ཆོས་ཀྱི་སྦྱིན་པ་སྦྱིན་པར་བྱེད་པ་དང་དེ་སྦྱངས་པའི་ཡོན་ཏན་ཡོ་བྱད་བསྙུངས་པ་ལ་གནས་ཤིང་ཆོས་བསྟན་པ་གཟུང་བར་འགྱུར་བ་ཡིན་ཏེ།",
    "d127:4842": "གཞོན་ནུ་བཅུ་པོ་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་བསོད་སྙོམས་སྤྱོད་པ་སྦྱངས་པའི་ཡོན་ཏན་ཡོ་བྱད་བསྙུངས་པ་ལ་གནས་པའི་ཕན་ཡོན་ནོ། །དེ་ལ་འདི་སྐད་ཅེས་བྱ་སྟེ། སྦྱངས་པ་དག་ལ་གང་གནས་པ།",
    "d127:4843": "།ཤེས་ཀྱི་ཁེ་ཡང་མི་འདོད་ཅིང་།",
    "d127:4844": "།སྙན་པ་ལ་ཡང་མི་སྨོན་ཏེ།",
    "d127:4845": "།རྙེད་དང་མ་རྙེད་མཚུངས་པའི་ཡིད། །སྦྱངས་པ་དག་ལ་གང་གནས་པ།",
    "d127:4846": "།འཕགས་པའི་རིགས་ནི་མི་གཏོང་ཞིང་། །ཚུལ་འཆོས་པ་དང་ཁ་གསག་རྣམས། །ཐམས་ཅད་རིང་དུ་རྣམ་པར་སྤོང་།",
    "d127:4847": "།བདག་ཉིད་ལ་ནི་མི་སྟོད་ཅིང་།",
    "d127:4848": "།གཞན་དག་ལ་ཡང་སྨོད་མི་བྱེད།",
    "d127:4849": "།ཁོང་ཁྲོ་རྗེས་སུ་ཆགས་མེད་ཅིང་།",
    "d127:4850": "།ཟང་ཟིང་མེད་པར་ཆོས་སྟོན་ཏེ།",
    "d127:4851": "།དེ་ཡི་ཚིག་ཀྱང་གཟུང་བར་འགྱུར།",
    "d127:4852": "།བསོད་སྙོམས་ཡོན་ཏན་འདི་དག་གོ།",
    "d127:4853": "།ཤེས་ཀྱི་ཁེ་དང་སྙན་དང་རྙེད་མི་ཚོལ།",
    "d127:4854": "།འཕགས་པའི་རིགས་བཞི་ལ་ནི་གནས་འགྱུར་ཏེ།",
    "d127:4855": "།མཁས་པ་ཚུལ་འཆོས་ཁ་གསག་མེད་པ་ཡིན།",
    "d127:4856": "།སྦྱངས་ལ་བརྩོན་པའི་ཡོན་ཏན་འདི་འདྲའོ།",
    "d127:4857": "།བདག་ལ་མི་སྟོད་གཞན་ལ་མི་སྨོད་ཅིང་།",
    "d127:4858": "།རྩུབ་པོར་སྨྲས་ཀྱང་འཁྲུག་པར་ཡོང་མི་འགྱུར།",
    "d127:4859": "།བསྔགས་པ་ཐོས་ཀྱང་དགའ་བ་མི་སྐྱེད་དེ།",
    "d127:4860": "།དེ་ནི་བསོད་སྙོམས་དག་གིས་མགུ་བར་འགྱུར།",
    "d127:4861": "།ཆོས་ཀྱི་སྦྱིན་པ་ཟང་ཟིང་མེད་པར་སྦྱིན།",
    "d127:4862": "།དེ་ནི་རྙེད་དང་བཀུར་སྟི་མི་ཚོལ་ཏེ།",
    "d127:4863": "།དེ་ཡིས་བཤད་པ་དག་ཀྱང་གཟུང་བར་འགྱུར།",
    "d127:4864": "།སྦྱངས་པར་བརྩོན་པའི་ཕན་ཡོན་འདི་དག་ཡིན།",
    "d127:4865": "།གཞོན་ནུ་དེ་ལྟ་བུའི་ཆོས་ཀྱི་ཡོན་ཏན་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དགོན་པ་ལ་གནས་པ་ནི་སངས་རྒྱས་ཀྱི་གཏེར་རྙེད་པར་འགྱུར། ཆོས་ཀྱི་གཏེར་རྙེད་པར་འགྱུར། ཡེ་ཤེས་ཀྱི་གཏེར་རྙེད་པར་འགྱུར། སྔོན་གྱི་མཐའ་དང་ཕྱི་མའི་མཐའ་དང་ད་ལྟར་བྱུང་བ་ཤེས་པའི་གཏེར་རྙེད་པར་འགྱུར་རོ།",
    "d127:4866": "།གཞོན་ནུ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་སངས་རྒྱས་ཀྱི་གཏེར་རྙེད་པར་འགྱུར་ཞེ་ན།",
    "d127:4867": "གཞོན་ནུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དབེན་པ་ན་སྤྱོད་ཅིང་དགོན་པར་གནས་ནས་མངོན་པར་ཤེས་པ་ལྔ་འཐོབ་སྟེ།",
    "d127:4868": "ལྔ་གང་ཞེ་ན།",
    "d127:4869": "འདི་ལྟ་སྟེ། ལྷའི་མིག་དང་ལྷའི་རྣ་བ་དང་ཕ་རོལ་གྱི་སེམས་ཤེས་པ་དང་སྔོན་གྱི་གནས་རྗེས་སུ་དྲན་པ་དང་རྫུ་འཕྲུལ་གྱི་ཡུལ་ཏེ།",
    "d127:4870": "གཞོན་ནུ་མངོན་པར་ཤེས་པ་འདི་ལྔ་ཐོབ་པར་འགྱུར་རོ།",
    "d127:4871": "།དེ་མིའི་ལས་འདས་པའི་ལྷའི་མིག་གིས་ཤར་ཕྱོགས་ཀྱི་སངས་རྒྱས་བཅོམ་ལྡན་འདས་གྲངས་མེད་དཔག་ཏུ་མེད་པ་རྣམས་མཐོང་ངོ་།",
    "d127:4872": "།དེ་བཞིན་དུ་ལྷོ་དང་ནུབ་དང་བྱང་ཕྱོགས་ཀྱི་སངས་རྒྱས་བཅོམ་ལྡན་འདས་གྲངས་མེད་དཔག་ཏུ་མེད་པ་རྣམས་མཐོང་སྟེ།",
    "d127:4873": "དེ་སངས་རྒྱས་མཐོང་བ་དང་མི་འབྲལ་བར་འགྱུར་རོ།",
    "d127:4874": "།གཞོན་ནུ་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་སངས་རྒྱས་ཀྱི་གཏེར་རྙེད་པ་ཡིན་ནོ།",
    "d127:4875": "།གཞོན་ནུ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཀྱི་གཏེར་རྙེད་པ་ཡིན་ཞེ་ན།",
    "d127:4876": "སངས་རྒྱས་བཅོམ་ལྡན་འདས་དེ་དག་ཕྱོགས་བཅུ་ན་ཆོས་ཅི་སྟོན་པ་དེ་ཡང་བྱང་ཆུབ་སེམས་དཔའ་སེམས་དཔའ་ཆེན་པོས་ལྷའི་རྣ་བའི་ཁམས་ཀྱིས་ཐོས་ཏེ།",
    "d127:4877": "དེ་ཆོས་ཉན་པ་དང་མི་འབྲལ་བར་འགྱུར་རོ།",
    "d127:4878": "།གཞོན་ནུ་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཀྱི་གཏེར་རྙེད་པ་ཡིན་ནོ།",
    "d127:4879": "།གཞོན་ནུ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཡེ་ཤེས་ཀྱི་གཏེར་རྙེད་པ་ཡིན་ཞེ་ན།",
    "d127:4880": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཡེ་ཤེས་དེ་དང་ལྡན་པས་ཆོས་ཐམས་ཅད་འཛིན་ཏེ།",
    "d127:4881": "ཀུན་བཟུང་ནས་མི་བརྗེད་ཅིང་སེམས་ཅན་རྣམས་ལ་ཆོས་སྟོན་ཏེ། གང་གི་དོན་གང་ཡིན་པ་དེ་ཡང་རབ་ཏུ་ཤེས་སོ།",
    "d127:4882": "།གཞོན་ནུ་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཡེ་ཤེས་ཀྱི་གཏེར་རྙེད་པ་ཡིན་ནོ།",
    "d127:4883": "།གཞོན་ནུ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་སྔོན་གྱི་མཐའ་དང་ཕྱི་མའི་མཐའ་དང་། ད་ལྟར་བྱུང་བ་ཤེས་པའི་གཏེར་རྙེད་པ་ཡིན་ཞེ་ན།",
    "d127:4884": "དེ་མངོན་པར་ཤེས་པས་འདས་པ་དང་མ་འོངས་པ་དང་ད་ལྟར་བྱུང་བའི་སེམས་ཅན་ཐམས་ཅད་ཀྱི་སེམས་དང་། སྤྱོད་པ་ཤེས་པ་ལ་འཇུག་སྟེ།",
    "d127:4885": "གཞོན་ནུ་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་སྔོན་གྱི་མཐའ་དང་། ཕྱི་མའི་མཐའ་དང་ད་ལྟར་བྱུང་བ་ཤེས་པའི་གཏེར་རྙེད་པ་ཡིན་ནོ།",
    "d127:4886": "།གཞོན་ནུ་མདོར་ན་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟ་བུའི་ཆོས་ལ་གནས་པ་ནི་སངས་རྒྱས་ཀྱི་ཆོས་ཐམས་ཅད་ཐོབ་པར་འགྱུར་ཏེ།",
    "d127:4887": "དེ་ཉན་ཐོས་དང་རང་སངས་རྒྱས་ཐམས་ཅད་ཀྱི་ས་ཡང་མ་ཡིན་ན་ཕ་རོལ་རྒོལ་བ་ཐམས་ཅད་ལྟ་ཅི་སྨོས།",
    "d127:4888": "དེ་ལ་འདི་སྐད་ཅེས་བྱ་སྟེ།",
    "d127:4889": "མཁས་པ་རྟག་ཏུ་དགོན་གནས་ཏེ།",
    "d127:4890": "།སངས་རྒྱས་གཏེར་དང་ཆོས་ཀྱི་གཏེར།",
    "d127:4891": "།ཡེ་ཤེས་གཏེར་དང་སྔོན་མཐའི་གཏེར། །མངོན་ཤེས་ལྔ་ཡང་མྱུར་དུ་འཐོབ།",
    "d127:4892": "།ཕན་ཡོན་བཅུའི་ལེའུ་སྟེ་ཉི་ཤུ་དགུ་པའོ།། །།",
    "d127:4893": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་ལྷའི་འཁོར་ལོས་སྒྱུར་བའི་རྒྱལ་སྲིད་ཀྱི་བདེ་བ་ཡང་སྤངས་ཏེ་རབ་ཏུ་བྱུང་ངོ་ཞེས་གཞོན་ནུ་ཁྱོད་ཀྱིས་དེ་ལྟར་བསླབ་པར་བྱའོ།",
    "d127:4894": "།གཞོན་ནུ་རབ་ཏུ་བྱུང་ནས་ཀྱང་སྦྱངས་པའི་ཡོན་ཏན་ཡོ་བྱད་བསྙུངས་པ་ལ་གནས་ཤིང་དབེན་པར་གནས་པ་དང་། བཟོད་པ་དང་དེས་པ་ཕུན་སུམ་ཚོགས་པར་བྱའོ། །གཞོན་ནུ་མགོ་དང་གོས་ལ་མེ་འབར་བ་བཞིན་དུ་བརྩོན་འགྲུས་བརྩམས་ཏེ་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་མཉན་པར་བྱ། གཟུང་བར་བྱ། ཀུན་ཆུབ་པར་བྱ། བཅང་བར་བྱ། བཀླག་པར་བྱ།",
    "d127:4895": "རབ་ཏུ་གདོན་པར་བྱ། ལུང་མནོད་ཅིང་ཁ་ཏོན་དུ་བྱ། ཉོན་མོངས་པ་མེད་པའི་བསྒོམ་པས་བསྒོམ་པར་བྱ། མང་དུ་བྱ། གཞན་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་པར་བྱའོ།",
    "d127:4896": "།གཞོན་ནུ་བསེ་རུ་ལྟ་བུར་གྱུར་པས་གཉིས་སུ་མེད་པར་དགོན་པ་དང་ནགས་འདབ་ཏུ་རྟག་ཏུ་གནས་པར་བྱའོ། །གཞོན་ནུ་བདག་ཉིད་ཡོངས་སུ་གཏོང་བས་ཀྱང་སེམས་ཅན་དེ་དག་གི་དོན་བྱའོ།",
    "d127:4897": "།དེ་ནས་བཅོམ་ལྡན་འདས་ཀྱིས་དེའི་ཚེ་དོན་དེ་ཉིད་བརྗོད་པའི་ཕྱིར། ཟླ་འོད་གཞོན་ནུར་གྱུར་པ་ལ་སྔོན་བྱུང་བའི་ལེའུ་འདི་ཚིགས་སུ་བཅད་པའི་དབྱངས་ཀྱིས་ཡང་དག་པར་རབ་ཏུ་བསྟན་ཏོ།",
    "d127:4898": "།འདས་པའི་བསྐལ་པ་བརྒྱ་མང་རབ་དྲན་ཏེ།",
    "d127:4899": "།གྲགས་པ་མཐའ་ཡས་འདྲེན་པ་གང་བྱུང་བ།",
    "d127:4900": "།ལྷ་མི་ཀླུ་ཡི་ཚོགས་ཀྱིས་མཆོད་པ་སྟེ།",
    "d127:4901": "།མཚན་ནི་གཟི་བརྗིད་ཚོགས་རྒྱལ་རྒྱལ་བ་ཡིན།",
    "d127:4902": "།དགེ་སློང་བྱེ་བ་ཕྲག་བཅུ་དྲུག་མངོན་ཤེས།",
    "d127:4903": "།ཡང་དག་རིག་དང་དབང་གི་ཕ་རོལ་ཕྱིན།",
    "d127:4904": "།སྦྱངས་ཚུལ་ཡོ་བྱད་བསྙུངས་པ་ཞི་བའི་ཡིད།",
    "d127:4905": "།དེ་ཡི་དུས་ན་དེ་ཡི་ཚོགས་རྣམས་བྱུང་།",
    "d127:4906": "།གྲོང་ཁྱེར་བྱེ་བ་བརྒྱ་ཕྲག་བདུན་ཅུ་དྲུག །དཔག་ཚད་ལྔ་ཡི་ཚད་དང་མཉམ་པ་སྟེ།",
    "d127:4907": "།རིན་ཆེན་སྣ་བདུན་བྱེ་བྲག་འཕགས་པའི་མཆོག །དེ་ཚེ་འཛམ་བུའི་གླིང་འདིར་བྱུང་བར་གྱུར།",
    "d127:4908": "།དེ་ཚེ་གྲོང་མཆོག་དམ་པ་དེ་ཀུན་ཀྱང་།",
    "d127:4909": "།སྐྱེད་མོས་ཚལ་བརྒྱ་མང་པོས་རབ་ཏུ་བརྒྱན། །སྐྱེད་མོས་ཚལ་ཀུན་སྟུག་པའི་སྤྲིན་བཞིན་དུ། །མེ་ཏོག་འབྲས་བུས་བརྒྱན་ཅིང་ཤིང་རྣམས་རྒྱས།",
    "d127:4910": "།བཟའ་ཤིང་རིགས་ཀྱང་སྣ་ཚོགས་མཛེས་པ་དག །ལ་ཀུ་ཨ་མྲ་ཛམ་བུ་པ་ནས་དཀྲིགས། །ཀར་ནི་ཙམ་པ་པུར་ན་བརྒྱ་ཡིས་ཀྱང་། །སྐྱེད་མོས་ཚལ་མཆོག་དེ་དག་རབ་ཏུ་བརྒྱན།",
    "d127:4911": "།ནྱ་གྲོ་དྷ་ལས་བྱ་མང་སྒྲ་འབྱིན་ཏེ།",
    "d127:4912": "།ཁུ་བྱུག་ཀ་ལ་པིང་ཀ་རྨ་བྱ་བརྒྱ། །ཤང་ཤང་ཏེའུ་དང་ཀུ་ནལ་སྒྲ་འབྱིན་པ།",
    "d127:4913": "།བྱ་ཚོགས་མང་པོ་དེ་ཚེ་སྙན་པར་སྒྲོག །ངང་པའི་རྒྱལ་པོ་ངང་སྐྱ་འདྲ་བ་དང་། །བུང་བ་ཀུ་ནལ་སྒྲ་དབྱངས་མཆོག་སྒྲོག་སྟེ།",
    "d127:4914": "།ཡན་ལག་བཀྲ་ཞིང་ཚོན་ཆེ་ཁ་དོག་འབར།",
    "d127:4915": "།ཤིན་ཏུ་ཡིད་འོང་སྒྲ་འཇམ་དགའ་བ་འབྱིན།",
    "d127:4916": "།དེའི་དུས་བྱ་མང་དེ་དག་འདུས་གྱུར་ཏེ།",
    "d127:4917": "།ཀ་ལ་པིང་ཀ་རྨ་བྱ་ནེ་ཙོ་དང་། །ཁུ་བྱུག་རི་སྐེགས་བྱ་རྣམས་སྣ་ཚོགས་པ།",
    "d127:4918": "།བྱ་མང་དེ་དག་སྣ་ཚོགས་སྒྲ་ཡང་འབྱིན།",
    "d127:4919": "།སྐྱེད་མོས་ཚལ་བརྒྱ་དག་ན་དེ་དག་གནས།",
    "d127:4920": "།བཏང་བཟུང་མྱ་ངན་འཚང་དང་བར་ཤ་ཀ།",
    "d127:4921": "།ཨ་ཏི་མུག་ཏ་མེ་ཏོག་འདབ་མ་དང་། །པད་མ་ཨུད་པལ་ཀུ་མུད་པད་མ་དཀར།",
    "d127:4922": "།པད་མ་འདབ་སྟོང་བརྒྱ་ཡིས་རབ་ཏུ་བརྒྱན། །མེ་ཏོག་དེ་དག་རྫིང་བུ་མཛེས་པར་བྱེད།",
    "d127:4923": "།དྲི་ཞིམ་སྤོས་མཆོག་དམ་པས་སོ་སོར་བརྒྱན། །རྫིང་བུ་སྡུག་ཅིང་ཤིན་ཏུ་མཛེས་པར་གྱུར།",
    "d127:4924": "།དེ་ཚེ་འཛམ་བུའི་གླིང་འདིར་རྒྱལ་པོ་ནི།",
    "d127:4925": "།མི་དབང་བརྟན་པས་བྱིན་ཞེས་བྱ་བ་བྱུང་།",
    "d127:4926": "།དེ་ཡི་བུ་ཡང་བརྒྱ་ཕྲག་ལྔ་ཡོད་དེ།",
    "d127:4927": "།བྱད་བཞིན་བཟང་ཞིང་ཤིན་ཏུ་བལྟ་ན་སྡུག །དེ་ཚེ་རྒྱལ་སྲིད་ཞི་ཞིང་བདེ་བར་གྱུར།",
    "d127:4928": "།གཙེ་བ་མེད་ཅིང་དབྱངས་དགའ་རྣལ་དུ་བབ།",
    "d127:4929": "།འཛམ་བུའི་གླིང་ཡང་མེ་ཏོག་མང་པོས་བརྒྱན།",
    "d127:4930": "།ལྷ་ཡི་གནས་དང་མཚུངས་ཤིང་བྱེ་བྲག་མེད།",
    "d127:4931": "།དེ་ཚེ་སྡིག་མེད་སྟོབས་བཅུ་ལྡན་པ་ཡི། །རྒྱལ་བ་དེ་ནི་ཏིང་འཛིན་མཆོག་འདི་འཆད།",
    "d127:4932": "།སྲིད་པའི་འགྲོ་བ་རྨི་ལམ་ལྟ་བུ་སྟེ།",
    "d127:4933": "།འདི་ལ་སུ་ཡང་མི་སྐྱེ་འཆི་བ་མེད།",
    "d127:4934": "།སེམས་ཅན་མིང་དང་སྲོག་ཀྱང་མི་རྙེད་དེ།",
    "d127:4935": "།ཆོས་འདི་རྣམས་ནི་རྨི་ལམ་ཆུ་ཤིང་འདྲ།",
    "d127:4936": "།སྒྱུ་མ་ལྟ་བུ་ནམ་མཁའི་གློག་འདྲ་སྟེ།",
    "d127:4937": "།ཆུ་ཡི་ཟླ་བ་འདྲ་ཞིང་སྨིག་རྒྱུ་བཞིན།",
    "d127:4938": "།མི་གང་འཇིག་རྟེན་འདིར་ཡང་ཤི་ནས་ནི།",
    "d127:4939": "།འཇིག་རྟེན་གཞན་དུ་འཕོ་ཞིང་འགྲོ་མེད་ཀྱང་།",
    "d127:4940": "།ལས་བྱས་རྣམས་ནི་ནམ་ཡང་མེད་མི་འགྱུར།",
    "d127:4941": "།འཁོར་བ་ན་ཡང་དཀར་གནག་འབྲས་བུ་སྨིན།",
    "d127:4942": "།རྟག་པ་མ་ཡིན་ཆད་པར་མི་འགྱུར་ཏེ།",
    "d127:4943": "།ལས་བསགས་མེད་ཅིང་གནས་པ་དག་ཀྱང་མེད།",
    "d127:4944": "།དེ་ཡང་བྱས་ནས་རེག་པར་མི་འགྱུར་མིན།",
    "d127:4945": "།གཞན་གྱིས་བྱས་པ་ཚོར་བར་འགྱུར་བའང་མེད།",
    "d127:4946": "།འཕོ་བ་མེད་ཅིང་ཕྱིར་ཡང་འོང་བ་མེད།",
    "d127:4947": "།ཐམས་ཅད་ཡོད་པའང་མ་ཡིན་མེད་པའང་མིན།",
    "d127:4948": "།འདི་ན་ལྟ་གནས་འཇུག་པ་དག་པ་མིན།",
    "d127:4949": "།སེམས་ཅན་སྤྱོད་པ་རབ་ཞི་འཇུག་པ་མེད།",
    "d127:4950": "།བདེ་གཤེགས་སྤྱོད་ཡུལ་རྒྱལ་བའི་ཡོན་ཏན་ནི།",
    "d127:4951": "།སྐྱེ་མེད་ཞི་བ་མཚན་མ་མེད་པའི་གནས།",
    "d127:4952": "།སྟོབས་དང་གཟུངས་རྣམས་དང་ནི་སྟོབས་བཅུའི་སྟོབས། །འདི་ནི་སངས་རྒྱས་ཁྱུ་མཆོག་གྱུར་པའི་མཆོག །དཀར་པོའི་ཆོས་མཆོག་ཡོན་ཏན་བསགས་པ་སྟེ།",
    "d127:4953": "།ཡོན་ཏན་ཡེ་ཤེས་གཟུངས་དང་སྟོབས་རྣམས་དང་། །རྫུ་འཕྲུལ་རྣམ་པར་འཕྲུལ་པ་བྱ་བའི་མཆོག །མངོན་ཤེས་མཆོག་ལྔ་འཐོབ་པ་དམ་པའི་ཚུལ།",
    "d127:4954": "།འདིར་ནི་རང་བཞིན་གང་ནའང་ཤེས་པ་མེད།",
    "d127:4955": "།འགྲོ་དང་འཇུག་མེད་མཁས་པའི་ཆོས་ཀྱི་འགྲོས།",
    "d127:4956": "།ཆོས་ཀྱི་དབྱིངས་ནི་གར་ཡང་མི་འགྲོ་སྟེ།",
    "d127:4957": "།དེ་འདྲའི་འགྲོ་བ་འགྲོ་མེད་ཆོས་ཀྱི་འགྲོས།",
    "d127:4958": "།དབྱངས་ཀྱི་ཚོགས་མེད་ངོ་བོ་ཉིད་ཀྱི་འགྲོས།",
    "d127:4959": "།འགྲོ་བའི་རང་བཞིན་གང་དུའང་མི་གནས་ཏེ།",
    "d127:4960": "།མི་གནས་མི་རྟེན་རང་བཞིན་འཇུག་པ་ནི།",
    "d127:4961": "།རྒྱལ་བའི་སྤྱོད་ཡུལ་རྡུལ་བྲལ་ཞི་བའི་གནས།",
    "d127:4962": "།ཞི་བ་རབ་ཞི་ཉེ་བར་ཞི་བའི་འགྲོས།",
    "d127:4963": "།འགྲོ་བ་དེ་ནི་གར་ཡང་མི་གནས་ཏེ།",
    "d127:4964": "།རྟག་ཏུ་དངོས་པོའི་རང་བཞིན་རྗེས་སུ་སོང་།",
    "d127:4965": "།མཁས་ཤིང་མི་གཡོ་མཐོང་དཀའ་ཤིན་ཏུ་གནས།",
    "d127:4966": "།དེ་ནི་མི་གཡོ་བདག་ཉིད་གནས་པ་སྟེ།",
    "d127:4967": "།མི་གནས་མ་འོངས་རང་བཞིན་གནས་པ་ཡིན།",
    "d127:4968": "།རང་བཞིན་གནས་པ་བཤད་པར་མི་ནུས་ཏེ།",
    "d127:4969": "།དེ་ནི་སྟོང་པ་མི་གཡོ་ཆོས་ཀྱི་གནས།",
    "d127:4970": "།དབྱངས་ཀྱིས་བཤད་ཀྱང་དབྱངས་ཀྱི་འཇུག་པ་མེད།",
    "d127:4971": "།དབྱངས་ཀྱི་རང་བཞིན་འཇུག་པ་ཆོས་ཀྱི་འགྲོས།",
    "d127:4972": "།དབྱངས་ཀྱི་ཚོགས་གནས་གང་ནའང་ཡོད་མ་ཡིན།",
    "d127:4973": "།དེ་ལྟར་རང་བཞིན་འཇུག་པ་ཆོས་ཀྱི་འགྲོས།",
    "d127:4974": "།འགྲོས་ཀྱི་སྒྲར་གསུངས་སེམས་ཅན་འགྲོ་བ་མེད།",
    "d127:4975": "།ཆོས་ཀྱི་རང་བཞིན་མཁས་དོན་འགྲོ་བ་སྟེ།",
    "d127:4976": "།དབྱངས་ཀྱང་བརྗོད་དེ་སེམས་ཅན་འགྲོ་བ་མེད།",
    "d127:4977": "།དབྱངས་རྣམས་མི་རྙེད་སེམས་ཅན་འགྲོ་བ་མེད།",
    "d127:4978": "།མཐའ་དང་མཐའ་མེད་མ་ཡིན་དབུས་འགྲོ་མེད།",
    "d127:4979": "།ཡོད་མེད་མ་ཡིན་ཕྱོགས་སུ་འགྲོ་བ་མེད།",
    "d127:4980": "།རང་བཞིན་འགྲོ་བ་ཅི་འདྲ་ཤེས་པ་ནི།",
    "d127:4981": "།རྒྱལ་བ་མཆོག་གི་བསྟན་པ་འདི་དག་མཉམ།",
    "d127:4982": "།རྡུལ་བྲལ་རྣམ་པར་དག་པ་དོན་དམ་གནས།",
    "d127:4983": "།ཞི་ཞིང་རབ་ཞི་རྡུལ་མེད་རྡུལ་བྲལ་བ།",
    "d127:4984": "།རྟོག་དང་རློམ་སེམས་མེད་པ་རབ་ཞི་གནས།",
    "d127:4985": "།རྒྱལ་བ་ཐུགས་རྗེའི་མཆོག་ལྡན་སྟོན་པར་མཛད།",
    "d127:4986": "།འདི་ལ་ཡི་གེ་སྤྱོད་པ་ཡོད་མ་ཡིན།",
    "d127:4987": "།འགྲོ་བ་ཡངས་ཤིང་ཡངས་དོན་འགྲོ་བ་སྟེ།",
    "d127:4988": "།སངས་རྒྱས་དག་གིས་བསྙེན་ཅིང་རྒྱལ་བས་བསྟོད།",
    "d127:4989": "།སྣང་བའི་ཆོས་ཀྱི་ཚུལ་ནི་འཇུག་པ་ཕྲ།",
    "d127:4990": "།དེ་ལ་གནས་ནས་བདེ་གཤེགས་མཚུངས་མེད་པ།",
    "d127:4991": "།ཆོས་ཀྱི་གཏེར་ནི་རྡུལ་བྲལ་ཡངས་པ་དང་། །རིན་ཆེན་ཆོས་རྣམས་རྡུལ་བྲལ་དོན་དམ་སྟོང་།",
    "d127:4992": "།ཞི་བའི་དོན་ལ་འཇུག་པ་སྟོན་པར་མཛད།",
    "d127:4993": "།རྐང་གཉིས་གཙོ་བོས་ཏིང་འཛིན་འདི་བཤད་པ། །རྒྱལ་པོ་བརྟེན་བྱིན་གྱིས་ནི་དེ་ཚེ་ཐོས།",
    "d127:4994": "།དེ་ནི་བྱེ་བ་ཁྲག་ཁྲིག་བརྒྱད་ཅུ་དང་། །རྒྱལ་བ་སྙིང་རྗེ་ཅན་དྲུང་རྟག་ཏུ་འོངས།",
    "d127:4995": "།རྒྱལ་བ་སྟོབས་ལྡན་གུས་པ་རབ་བསྐྱེད་དེ། །ཞབས་ལ་མི་ཡི་བདག་པོ་ཕྱག་འཚལ་ནས།",
    "d127:4996": "།དེ་ཚེ་སྟོབས་བཅུ་ལྡན་པའི་སྤྱན་སྔར་འདུག །རབ་ཏུ་དགའ་ཞིང་སོར་བཅུ་ཐལ་མོ་སྦྱར།",
    "d127:4997": "།དེ་ཡི་སྤྱོད་པ་ཡོངས་སུ་དག་རིག་ནས། །དབང་པོ་དག་ལ་དབང་གི་ཕ་རོལ་ཕྱིན།",
    "d127:4998": "།མི་མཆོག་རྒྱལ་བ་མོས་པ་མཁྱེན་པ་ཡིས།",
    "d127:4999": "།དེ་ལ་ཏིང་འཛིན་དམ་པ་འདི་བཤད་དོ།",
    "d127:5000": "།རྒྱལ་པོ་དེ་ནི་དོན་དམ་འདི་ཐོས་ཚེ།",
    "d127:5001": "།འཕགས་པའི་དགའ་བ་མཚུངས་མེད་སྐྱེས་ནས་སུ།",
    "d127:5002": "།གླིང་བཞི་དག་ཀྱང་ཐམས་ཅད་རྣམས་སྤངས་ཏེ།",
    "d127:5003": "།འདོད་པ་བོར་ནས་ཁྱིམ་ནས་མངོན་པར་བྱུང་།",
    "d127:5004": "།རྒྱལ་བར་འགྱུར་ཞེས་བྱང་ཆུབ་དོན་དུ་ཡང་། །ནམ་ཚེ་རྒྱལ་པོས་ས་བོར་རབ་བྱུང་ཚེ།",
    "d127:5005": "།འཛམ་བུའི་རྒྱལ་མཚན་འདི་ཡི་མི་ཀུན་ཀྱང་།",
    "d127:5006": "།འདོད་པའི་ཡོན་ཏན་རྣམ་སྤངས་རབ་ཏུ་བྱུང་།",
    "d127:5007": "།དེ་ཚེ་སྟོབས་བཅུའི་ཡོན་ཏན་རྒྱ་ཆེ་སྟེ།",
    "d127:5008": "།བརྩོན་ཡིད་དགེ་སློང་མ་དང་དགེ་སློང་མང་།",
    "d127:5009": "།དེ་ཚེ་མ་རྨོས་མ་བཏབ་རྩི་འཁྲུངས་ཏེ།",
    "d127:5010": "།ལྷ་རྣམས་ཀྱང་ནི་གཡོག་དང་བསྙེན་བཀུར་བྱེད།",
    "d127:5011": "།ངུར་སྨྲིག་ཆོས་གོས་གསུམ་དག་བྱུང་བར་གྱུར།",
    "d127:5012": "།དྲ་བ་མཉམ་ཞིང་དྲུབ་ལེགས་དཔེ་མེད་ལ།",
    "d127:5013": "།དྲི་མ་མེད་ཅིང་རྡུལ་བྲལ་གསེར་བརྒྱན་པ།",
    "d127:5014": "།སངས་རྒྱས་ཡོན་ཏན་བསོད་ནམས་སྟོབས་ལས་བྱུང་།",
    "d127:5015": "།གཞོན་ནུ་ལྟོས་ཤིག་རྒྱལ་མཆོག་དེ་ཡང་ནི།",
    "d127:5016": "།ས་རྣམས་ཐམས་ཅད་རྣམ་སྤངས་རབ་བྱུང་ན།",
    "d127:5017": "།ཟད་པའི་དུས་ན་སེམས་ཅན་མང་པོ་དག །ཤིན་ཏུ་ལོངས་སྤྱོད་ཆུང་ཡང་ཁྱིམ་མི་གཏོང་།",
    "d127:5018": "།ཤིང་སྒྲོག་དང་ནི་བཅིང་བ་ཆད་པ་མང་།",
    "d127:5019": "།གཤེ་ཞིང་སྤྱོ་བ་སྡུག་བསྔལ་མི་དགའ་དང་། །བླ་མ་ཡི་ཆད་པ་མང་པོ་བཟོད་པར་བྱེད།",
    "d127:5020": "།ལོངས་སྤྱོད་ཆུང་རབ་ཁྱིམ་ན་བཟའ་བ་མེད།",
    "d127:5021": "།ཤིན་ཏུ་ཚེ་ཡང་ཐུང་ལ་ནོར་ཡང་མེད།",
    "d127:5022": "།རབ་ཏུ་བག་ཆུང་བསོད་ནམས་སྟོབས་ཀྱང་མེད།",
    "d127:5023": "།མི་མཁས་བཟོ་ཡི་གནས་ཀྱང་མི་ཤེས་ཏེ།",
    "d127:5024": "།དབུལ་པོར་གྱུར་ཅིང་ཁྱིམ་ན་ནོར་ཡང་མེད།",
    "d127:5025": "།དྲི་མ་མ་དག་གཞན་གྱི་བུད་མེད་ཆགས།",
    "d127:5026": "།ཕྲག་དོག་བྱེད་ཅིང་ཤིན་ཏུ་བཙམ་པ་མེད།",
    "d127:5027": "།ཉོན་མོངས་ཆོས་ལྡན་ཚུལ་ལ་མི་གནས་ཀྱང་།",
    "d127:5028": "།ངེད་ནི་སངས་རྒྱས་ཉིད་དུ་འགྱུར་ཞེས་སྨྲ།",
    "d127:5029": "།གསུག་གིས་སླུ་ཞིང་བབ་ཆོལ་བྱེད་པ་དག །ང་ནི་ཕྱུག་པོ་འཇིག་རྟེན་ཆོས་ནོར་སྦྱིན།",
    "d127:5030": "།གནོད་པ་བྱེད་ཅིང་ཚུལ་འཆོས་སྒྱུ་མ་དག །ངེད་ནི་སངས་རྒྱས་ཉིད་དུ་འགྱུར་ཞེས་སྨྲ།",
    "d127:5031": "།གཞན་དག་བསད་ཅིང་བཅིང་དང་གཙེ་ལ་དགའ།",
    "d127:5032": "།ཚུལ་ཁྲིམས་འཆལ་པ་མ་རུངས་ཞེ་སྡང་ཡིད།",
    "d127:5033": "།བྱས་པ་མི་གཟོ་དབྱེན་བྱེད་འཚེ་བར་གནས།",
    "d127:5034": "།བཙུན་པ་བྱང་ཆུབ་སྤྱོད་པ་སྟོན་ཅེས་སྨྲས།",
    "d127:5035": "།གང་ལས་དེས་ནི་བྱང་ཆུབ་སྤྱོད་ཐོས་པ། །དེ་ཉིད་ལ་ནི་ཁོང་ཁྲོ་རབ་བསྐྱེད་ནས།",
    "d127:5036": "།མཁས་པས་འཁྲུལ་པའི་ཚིག་འགའ་ཐོས་ན་ཡང་།",
    "d127:5037": "།དེ་ལ་མི་སྙན་བརྒྱ་དག་སྒྲོག་པར་བྱེད།",
    "d127:5038": "།གཞོན་ནུ་ང་ཡི་ཚིག་འདི་ཐོས་ནས་ནི།",
    "d127:5039": "།དེ་དག་དང་ནི་སྟེན་པར་མ་བྱེད་ཅིག །བྱང་ཆུབ་དམ་པ་རེག་པར་འདོད་ན་ནི།",
    "d127:5040": "།རྨི་ལམ་དུ་ཡང་དེ་ལ་ཡིད་མ་རྟོན། །སྦྱངས་ཚུལ་བསྙུངས་པ་ཡོན་ཏན་དུ་མ་རྗོད།",
    "d127:5041": "།ཡོན་ཏན་བསྐལ་པ་མང་པོ་བརྒྱར་བཤད་ཀྱང་།",
    "d127:5042": "།དེ་ཡི་ཡོན་ཏན་དག་ལ་མི་གནས་ན།",
    "d127:5043": "།བྱང་ཆུབ་ཞི་བ་མཆོག་ནི་རྟོགས་མི་འགྱུར།",
    "d127:5044": "།ཁོར་མོར་ཡང་ནི་དགེ་ཞིང་འཇམ་པར་གྱིས།",
    "d127:5045": "།ཚུལ་ཁྲིམས་དག་ཅིང་རྟག་ཏུ་དང་བའི་ཡིད།",
    "d127:5046": "།ཁོར་མོར་ཚུལ་ཁྲིམས་ཡོངས་སུ་དག་པར་གྱིས།",
    "d127:5047": "།རིང་པོར་མི་ཐོགས་ཏིང་འཛིན་མཆོག་ཐོབ་འགྱུར།",
    "d127:5048": "།ང་རྒྱལ་མ་བྱེད་ཐ་བ་མ་སྐྱེད་པར།",
    "d127:5049": "།རྟག་ཏུ་ཡིད་ནི་ཡོངས་སུ་དག་པར་གྱིས།",
    "d127:5050": "།ང་རྒྱལ་རྒྱགས་དང་འཆབ་པ་ཀུན་སྤོངས་ལ།",
    "d127:5051": "།ཏིང་འཛིན་མཆོག་འདི་རབ་ཏུ་ཐོབ་པར་གྱིས།",
    "d127:5052": "།རྟག་ཏུ་ཡོན་ཏན་ལས་ནི་རྒྱལ་བ་དྲན།",
    "d127:5053": "།གསེར་མཆོག་མདོག་འདྲ་ཤིན་ཏུ་འོད་མཛད་པ།",
    "d127:5054": "།མཚན་མོ་གནམ་ལ་སྐར་མས་གང་བ་ལྟར།",
    "d127:5055": "།ཐུབ་པའི་སྐུ་ནི་མཚན་གྱིས་ཡོངས་སུ་རྒྱས།",
    "d127:5056": "།འཆག་ཅིང་འདུག་དང་འགྲེང་ཞིང་ཉལ་བ་ན། །མི་གང་ཐུབ་པའི་ཟླ་བ་དྲན་བྱེད་པ།",
    "d127:5057": "།དེ་ཡི་མདུན་ན་རྟག་ཏུ་སྟོན་པ་བཞུགས།",
    "d127:5058": "།དེ་ནི་རྒྱ་ཆེར་མྱ་ངན་འདས་པར་འགྱུར།",
    "d127:5059": "།གདུགས་དང་རྒྱལ་མཚན་བླ་རེ་བ་དན་མཆོག །ཕྱེ་མ་བྱུག་པ་མང་པོ་ཀུན་ཐོགས་ལ།",
    "d127:5060": "།རྟག་ཏུ་བདེ་བར་གཤེགས་ལ་མཆོད་པ་གྱིས།",
    "d127:5061": "།རིང་པོར་མི་ཐོགས་ཏིང་འཛིན་མཆོག་འདི་འཐོབ།",
    "d127:5062": "།སྤོས་མཆོག་ཕྲེང་བ་མེ་ཏོག་བདུག་པ་དང་། །རོལ་མོ་སིལ་སྙན་མང་པོ་རབ་ཐོགས་ལ།",
    "d127:5063": "།རྒྱལ་བའི་མཆོད་རྟེན་དག་ལ་མཆོད་པ་གྱིས།",
    "d127:5064": "།རིང་པོར་མི་ཐོགས་ཏིང་འཛིན་མཆོག་འདི་ཐོབ།",
    "d127:5065": "།གླུ་གར་བཟང་པོ་སྣ་ཚོགས་མང་པོ་དང་། །ཡིད་གཙང་བཞད་གད་རོལ་མོ་བཟང་པོ་དང་། །རྟག་པར་མར་མེའི་ཕྲེང་སྡུག་བཟང་པོ་ཡིས།",
    "d127:5066": "།མཚུངས་པ་མེད་ལ་མཆོད་བཟང་རབ་ཏུ་གྱིས།",
    "d127:5067": "།འཁར་རྔ་དང་ནི་སྒྲ་སྙན་རྫ་རྔ་བརྒྱ།",
    "d127:5068": "།རྔ་དང་གླིང་བུའི་སྒྲ་མཆོག་སྣ་ཚོགས་དང་། །སྒྲ་སྙན་རོལ་མོའི་ཡོན་ཏན་སྣ་ཚོགས་ཀྱིས།",
    "d127:5069": "།དང་བའི་ཡིད་ལྡན་འདྲེན་པ་མཆོད་པར་གྱིས།",
    "d127:5070": "།སངས་རྒྱས་སྐུ་གཟུགས་ཤིན་ཏུ་མཛེས་པ་དག །རིན་ཆེན་བྱི་དོར་ལེགས་པར་བྱས་པ་ཡང་།",
    "d127:5071": "།བལྟ་ན་སྡུག་ཅིང་ཤིན་ཏུ་བཟང་པོ་གྱིས།",
    "d127:5072": "།རིང་པོར་མི་ཐོགས་ཏིང་འཛིན་མཆོག་འདི་འཐོབ།",
    "d127:5073": "།དེ་བཞིན་གསེར་དག་དང་ནི་དངུལ་དག་དང་། །ཙན་དན་གྱི་ནི་སྐུ་གཟུགས་བཟང་པོ་དག །མཛེས་ཤིང་ཤིན་ཏུ་བལྟ་ན་སྡུག་པ་གྱིས།",
    "d127:5074": "།རིང་པོར་མི་ཐོགས་ཏིང་འཛིན་མཆོག་འདི་འཐོབ།",
    "d127:5075": "།འཇི་བ་དང་ནི་དེ་བཞིན་རྡོ་བ་དང་། །ཤིང་དང་རི་མོར་བྲིས་པའི་སྐུ་གཟུགས་དག །མཛེས་ཤིང་ཤིན་ཏུ་བལྟ་ན་སྡུག་པ་གྱིས།",
    "d127:5076": "།རིང་པོར་མི་ཐོགས་ཏིང་འཛིན་མཆོག་འདི་འཐོབ།",
    "d127:5077": "།རྟག་ཏུ་ནགས་ཁྲོད་དབེན་པར་བསྙེན་པར་གྱིས།",
    "d127:5078": "།གྲོང་དང་གྲོང་ཁྱེར་དགའ་བ་རྣམ་སྤོངས་ལ།",
    "d127:5079": "།བསེ་རུ་ལྟ་བུར་གཉིས་སུ་མེད་པར་གྱིས།",
    "d127:5080": "།རིང་པོར་མི་ཐོགས་ཏིང་འཛིན་མཆོག་འདི་འཐོབ།",
    "d127:5081": "།ང་ནི་ཆོས་རྗེ་ཁྱོད་ནི་ང་ཡི་བུ།",
    "d127:5082": "།ང་ཡི་ཏིང་འཛིན་སྤྱོད་པ་རྗེས་སུ་སློབས།",
    "d127:5083": "།ང་ནི་དེ་ཚེ་ཕྱོགས་སུ་གྲགས་པ་ཡི།",
    "d127:5084": "།མི་དབང་བརྟན་པས་བྱིན་ཞེས་བྱ་བར་གྱུར།",
    "d127:5085": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5086": "།ངས་སྔོན་སངས་རྒྱས་མཐའ་ཡས་མཆོད་བྱས་པ།",
    "d127:5087": "།རྟག་པར་ངས་ནི་ཚུལ་ཁྲིམས་རྣམ་དག་བསྲུངས།",
    "d127:5088": "།ང་ཡིས་སྟོབས་བཅུ་དག་ལ་རི་མོར་བྱས།",
    "d127:5089": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5090": "།ངས་སྔོན་བུ་དང་ཆུང་མ་ཡོངས་བཏང་སྟེ།",
    "d127:5091": "།མགོ་དང་རྐང་ལག་མིག་མཆོག་བཟང་པོ་བྱིན།",
    "d127:5092": "།ཞུམ་པའི་སེམས་སུ་ནམ་ཡང་ཡོངས་མ་བྱས།",
    "d127:5093": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5094": "།ནོར་འབྲུ་བྲན་ཕོ་བྲན་མོ་བརྒྱ་མང་དང་། །རིན་ཆེན་མང་པོ་ངས་ནི་ཡོངས་བཏང་སྟེ།",
    "d127:5095": "།སློང་བ་མང་པོ་ཤིན་ཏུ་ཚིམ་པར་བྱས།",
    "d127:5096": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5097": "།ངས་སྔོན་གསེར་དང་མུ་ཏིག་ཤེལ་མང་དང་། །དུང་དང་མན་ཤེལ་དང་ནི་བཻ་དཱུརྱ།",
    "d127:5098": "།ནོར་བུ་གཟུགས་གཙང་བྱི་རུ་འབྲུ་རྣམས་བཏང་།",
    "d127:5099": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5100": "།ངས་ནི་རྣམ་པ་སྣ་ཚོགས་རྒྱན་རྣམས་དང་། །མུ་ཏིག་ཕྲེང་མཆོག་དེ་བཞིན་སེང་གེ་ཅན།",
    "d127:5101": "།རིན་ཆེན་དྲ་བ་བཟང་ཞིང་མང་བ་བཏང་།",
    "d127:5102": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5103": "།ངས་སྔོན་གོས་མཆོག་ཕྲ་མོ་བྱེ་བ་དག །ཡོངས་སུ་གཙང་བ་ཀ་ཤི་དུ་ཀུལ་མཆོག །གསེར་གྱིས་སྤྲས་པ་མང་པོ་ཡོངས་སུ་བཏང་།",
    "d127:5104": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5105": "།རྟ་དང་བལ་གླང་ཤིང་རྟ་སྣ་ཚོགས་དང་། །བུ་དང་ཆུང་མ་རབ་སྡུག་ངས་བཏང་སྟེ།",
    "d127:5106": "།ཡིད་མི་བདེ་བ་ནམ་ཡང་མ་བྱུང་ངོ་།",
    "d127:5107": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར། །ཚོལ་བས་སྡུག་བསྔལ་ཉོན་མོངས་གྱུར་པ་ཡི།",
    "d127:5108": "།ཤིན་ཏུ་དབུལ་བའི་མི་དག་ངས་མཐོང་ནས།",
    "d127:5109": "།དེ་དག་ངས་ནི་དབུལ་བ་མེད་པར་བྱས།",
    "d127:5110": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5111": "།རྟ་དང་བལ་གླང་ཤིང་རྟ་ཁྲག་ཁྲིག་དག །ནོར་བུ་རིན་ཆེན་བརྒྱན་པའི་དྲ་བས་གཡོགས། །ངས་སྔོན་སློང་བ་དག་ལ་སྦྱིན་པར་བྱས།",
    "d127:5112": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5113": "།ངས་སྔོན་སྐྱེད་མོས་ཚལ་ནི་མང་པོ་དག །བྱེ་བ་ཁྲག་ཁྲིག་ལེགས་པར་བརྒྱན་བྱས་ཏེ། །ཡིད་ཀྱང་དགའ་ཞིང་སྙིང་རྗེ་བསྐྱེད་ནས་བྱིན།",
    "d127:5114": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5115": "།གྲོང་དང་གྲོང་ཁྱེར་ཡུལ་འཁོར་གྲོང་འདབ་ཀྱང་། །ངས་སྔོན་ལེགས་པར་བརྒྱན་ནས་ཡོངས་སུ་བཏང་།",
    "d127:5116": "།བྱིན་ནས་རྟག་ཏུ་དགའ་བ་མྱང་བར་བྱས།",
    "d127:5117": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5118": "།རིན་ཆེན་ཕུང་པོ་རི་རབ་མཉམ་པ་དང་། །དེ་བཞིན་གོས་དང་རྒྱན་རྣམས་མང་པོ་ཡང་། །ངས་སྔོན་སློང་བ་དག་ལ་སྦྱིན་པ་བྱས།",
    "d127:5119": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5120": "།ཤིན་ཏུ་དབུལ་བ་ངས་ནི་ཕྱུག་པོར་བྱས།",
    "d127:5121": "།རབ་ཏུ་ཉོན་མོངས་གྱུར་པ་ངས་བསྐྱབས་ཏེ།",
    "d127:5122": "།སྡུག་བསྔལ་གཙེས་པ་མང་པོ་བདེ་བར་བྱས།",
    "d127:5123": "།ང་ནི་ས་སྟེང་དབང་ཕྱུག་གྱུར་པའི་ཚེ།",
    "d127:5124": "།སྐྱེ་བོའི་ཚོགས་རྣམས་སྡུག་བསྔལ་མཐོང་ནས་ནི།",
    "d127:5125": "།སྙིང་རྗེ་བསྐྱེད་ནས་བདེ་བར་གྱུར་ཅིག་ཅེས།",
    "d127:5126": "།དེ་དག་ལ་ནི་ང་ཡིས་རྒྱལ་སྲིད་བཏང་།",
    "d127:5127": "།གཞོན་ནུ་ངས་ནི་ངོ་མཚར་བྱས་པ་དང་། །བསྐལ་པ་བརྒྱ་མང་དཀའ་བ་ཅི་སྤྱད་པ།",
    "d127:5128": "།ངས་ནི་བསྐལ་པ་བྱེ་བ་ཁྲག་ཁྲིག་ཏུ། །དེ་དག་བཤད་ཀྱང་ཟད་པར་མི་ནུས་སོ།",
    "d127:5129": "།ཏིང་འཛིན་ཞི་བ་མཆོག་འདི་ཚོལ་བའི་ཕྱིར།",
    "d127:5130": "།ངས་ནི་ངོ་མཚར་དཀའ་བ་སྤྱད་པ་ནི།",
    "d127:5131": "།བདེ་བར་གཤེགས་པའི་སྤྱོད་ལ་མ་དད་པ།",
    "d127:5132": "།མི་རྣམས་སེམས་ནི་མྱོས་ཤིང་བསླད་པར་འགྱུར།",
    "d127:5133": "།གཞོན་ནུ་ཁྱོད་ལ་ཤིན་ཏུ་བསྒོ་བར་བྱ།",
    "d127:5134": "།དད་པར་གྱིས་ཤིག་ང་ལ་མི་བདེན་མེད།",
    "d127:5135": "།བདེ་གཤེགས་བརྫུན་གྱི་ཚིག་ནི་མི་གསུང་སྟེ། །ཐུགས་རྗེ་རྒྱལ་བ་རྟག་ཏུ་བདེན་པར་གསུང་།",
    "d127:5136": "།ཇི་ལྟར་ཏིང་འཛིན་མཆོག་ཀྱང་འཐོབ་འགྱུར་ཞིང་།",
    "d127:5137": "།སེམས་ཅན་ཁྲག་ཁྲིག་སྡུག་བསྔལ་ཐར་བྱ་ཞེས། །བསྐལ་པ་མང་པོར་སྤྱོད་པ་འདི་དག་དང་། །གཞན་ཡང་ངས་ནི་རྣམ་པ་མང་པོ་སྦྱངས། །སྐད་ཅིག་གང་ལ་ཏིང་འཛིན་འདི་ཡང་ནི།",
    "d127:5138": "།ང་ཡིས་རབ་ཏུ་ཐོབ་པར་གྱུར་པའི་ཚེ།",
    "d127:5139": "།ཏིང་འཛིན་དམ་པ་ཡེ་ཤེས་ཆེན་པོའི་ལམ།",
    "d127:5140": "།ངས་ཐོབ་སངས་རྒྱས་ཁྲག་ཁྲིག་མང་པོ་མཐོང་།",
    "d127:5141": "།རྫུ་འཕྲུལ་དག་ཀྱང་མཐའ་ཡས་ངས་ཐོབ་སྟེ།",
    "d127:5142": "།ཞིང་བརྒྱ་དག་ཏུ་རྣམ་པར་སྤྲུལ་པས་འགྲོ།",
    "d127:5143": "།སོང་ནས་ངས་ནི་སྙིང་རྗེ་ལྡན་པ་ལ།",
    "d127:5144": "།དྲི་བ་བྱེ་བ་ཁྲག་ཁྲིག་མང་པོ་དྲིས།",
    "d127:5145": "།བདེ་གཤེགས་དག་གིས་ང་ལ་ཅི་བསྟན་པ།",
    "d127:5146": "།དེ་ཚེ་དྲི་བ་བྱེ་བ་ཁྲག་ཁྲིག་བཟུང་།",
    "d127:5147": "།ང་ཡིས་མ་ལུས་ཐམས་ཅད་བཟུང་བྱས་ཏེ།",
    "d127:5148": "།ཚིག་གཅིག་ཙམ་ཡང་ང་ལ་ཉམས་པ་མེད།",
    "d127:5149": "།དྲི་བ་བྱེ་བ་ཁྲག་ཁྲིག་མང་པོ་ཡི། །ཡང་དག་པ་ཡི་ཚུལ་དེ་ངས་ཐོས་ནས།",
    "d127:5150": "།རྡུལ་བྲལ་ཞི་བའི་གནས་དེ་ངས་བཤད་དེ།",
    "d127:5151": "།སེམས་ཅན་མང་པོ་ཡེ་ཤེས་ལམ་ལ་བཀོད།",
    "d127:5152": "།ངས་ནི་ཏིང་འཛིན་འདི་ལ་གནས་ནས་སུ།",
    "d127:5153": "།བསྐལ་པ་བརྒྱར་ཡང་ཡང་དག་ཚུལ་བསླབས་ཏེ།",
    "d127:5154": "།ངས་སྔོན་སེམས་ཅན་བྱེ་བ་ཁྲག་ཁྲིག་རྣམས།",
    "d127:5155": "།རྡུལ་དང་བྲལ་བའི་ལམ་མཆོག་དམ་པར་བཀོད།",
    "d127:5156": "།གང་གིས་སྔོན་གྱི་བདེ་བར་གཤེགས་པ་དག །རྡུལ་དང་བྲལ་བའི་ཚུལ་འདི་སྟོན་པ་རྣམས།",
    "d127:5157": "།མ་མཐོང་བས་ནི་དོན་དམ་སྟོང་པ་ཡི།",
    "d127:5158": "།ཏིང་འཛིན་མཆོག་ལ་དད་པར་མི་ནུས་སོ།",
    "d127:5159": "།མི་གང་དད་ཅིང་མཁས་ལ་ཆོ་ག་ཤེས།",
    "d127:5160": "།ཡང་དག་ཚུལ་ཟབ་ཚུལ་རྣམས་ཐོས་པ་ནི། །དེ་དག་མི་སྐྲག་དངང་བར་མི་འགྱུར་ཏེ། །ཐོས་ནས་རྟག་ཏུ་ཡིད་ཀྱང་རངས་པར་འགྱུར།",
    "d127:5161": "།དེ་དང་དེ་དག་བྱང་ཆུབ་འདི་འཛིན་ཏེ།",
    "d127:5162": "།དེ་དག་རྗེས་སུ་སྐྱེས་པའི་ང་ཡི་བུ།",
    "d127:5163": "།དེ་དག་ཨུ་དུམ་བཱ་རའི་མེ་ཏོག་འདྲ།",
    "d127:5164": "།དེ་ཕྱིར་བསྐལ་པ་བརྒྱར་ཡང་ངས་སྤྱད་དོ།",
    "d127:5165": "།ཏིང་འཛིན་མཆོག་འདི་མི་གང་འཛིན་པ་ནི།",
    "d127:5166": "།དེ་དག་ལོག་པར་ལྟུང་བའི་འཇིགས་པ་མེད།",
    "d127:5167": "།རྟག་ཏུ་མི་ཁོམ་བརྒྱད་དང་དེ་བྲལ་ཏེ།",
    "d127:5168": "།སངས་རྒྱས་ཁྲག་ཁྲིག་ཤིན་ཏུ་མང་པོ་མཐོང་།",
    "d127:5169": "།གང་གི་ལག་ན་ཏིང་འཛིན་མཆོག་ཡོད་པ།",
    "d127:5170": "།རྒྱལ་བ་བྱམས་པ་གྲགས་པ་མཐའ་ཡས་བཞིན།",
    "d127:5171": "།སེམས་ཅན་རྣམས་ཀྱི་དོན་མང་བྱེད་འགྱུར་ཞེས། །བློ་གྲོས་མཐའ་ཡས་དེ་ནི་ངས་ལུང་བསྟན།",
    "d127:5172": "།ཏིང་འཛིན་མཆོག་འདི་མི་གང་འཛིན་པ་ནི།",
    "d127:5173": "།དེ་དག་དྲན་དང་ལྡན་ཞིང་བློ་གྲོས་ལྡན།",
    "d127:5174": "།རྟོགས་ལྡན་ཡེ་ཤེས་འཕགས་པ་ཐོས་པ་འཛིན།",
    "d127:5175": "།དེ་ཡི་སྤོབས་པ་དག་ཀྱང་རྒྱ་ཆེར་འགྱུར།",
    "d127:5176": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5177": "།ལྷ་རྣམས་ཀྱིས་ཀྱང་མཆོད་པར་བྱ་བ་ཡིན།",
    "d127:5178": "།མིས་ཀྱང་རྟག་ཏུ་ཕྱག་བྱར་འོས་པ་སྟེ།",
    "d127:5179": "།ཁོར་མོར་འབྱུང་བའི་ཚོགས་ཀྱིས་མངོན་པར་སྲུང་།",
    "d127:5180": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5181": "།དེ་དག་མེ་དང་ཆུར་ཡང་མི་འཆི་ཞིང་།",
    "d127:5182": "།དེ་ལ་དུག་དང་མཚོན་གྱིས་མི་ཚུགས་ཏེ།",
    "d127:5183": "།དགྲ་དག་གིས་ཀྱང་བརྒལ་བར་མི་ནུས་འགྱུར།",
    "d127:5184": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5185": "།དེ་དག་ནགས་ཁྲོད་གཤོང་གནས་རྟག་པར་ཡང་། །ལྷ་དག་ཁོར་མོར་བསྙེན་བཀུར་བྱེད་པར་འགྱུར།",
    "d127:5186": "།གནོད་སྦྱིན་མང་པོ་དེ་ཡི་གཡོག་ཀྱང་བྱེད།",
    "d127:5187": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5188": "།ཡེ་ཤེས་དག་ཀྱང་རྒྱ་མཚོ་འདྲ་བར་འགྱུར།",
    "d127:5189": "།ཐུབ་པའི་ཡོན་ཏན་བརྗོད་ལ་ཐོགས་པ་མེད།",
    "d127:5190": "།སངས་རྒྱས་ཡོན་ཏན་ཡང་དག་རྗོད་པར་བྱེད།",
    "d127:5191": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5192": "།དེ་ཡི་ཐོས་པ་མཐའ་ཡས་མུ་མེད་དེ།",
    "d127:5193": "།ཚད་རྙེད་མི་འགྱུར་ཇི་ལྟར་ནམ་མཁའ་བཞིན།",
    "d127:5194": "།ཡེ་ཤེས་སྒྲོན་མ་འཛིན་ཅིང་རབ་རིབ་སེལ།",
    "d127:5195": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5196": "།རྟག་པར་འཇམ་ཞིང་རིགས་པའི་ཚིག་སྨྲ་སྟེ།",
    "d127:5197": "།འཁོར་གྱི་ནང་དུ་དགའ་བར་འགྱུར་བ་སྟོན།",
    "d127:5198": "།སེང་གེ་བཞིན་དུ་དེ་ནི་སྒྲ་རྣམས་སྒྲོག །མི་གང་ཏིང་འཛིན་མཆོག་འདི་འཛིན་པ་ནི།",
    "d127:5199": "།དེ་ནི་སྨན་པ་དཔྱད་མཁན་འདྲ་བར་ཡང་།",
    "d127:5200": "།མང་པོའི་རྟེན་དང་དཔུང་གཉེན་སྐྱབས་སུ་འགྱུར།",
    "d127:5201": "།འཇིག་རྟེན་དག་ན་སྣང་བར་གྱུར་ཅིང་སྤྱོད།",
    "d127:5202": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5203": "།འཁྲིག་པ་དག་ལ་ཡིད་ཀྱང་དགའ་མི་བྱེད།",
    "d127:5204": "།ཞི་གནས་དགའ་ཞིང་བསམ་གཏན་བདེ་བ་རེག །རབ་ཏུ་ཞི་བའི་དབྱིངས་སུ་ཞི་བར་སྨྲ།",
    "d127:5205": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5206": "།དེ་ཡིད་མཚན་མ་དག་ལ་མི་དགའ་སྟེ།",
    "d127:5207": "།མཚན་མ་མང་པོ་ཐམས་ཅད་རྣམ་པར་བཤིག །མཁས་པ་རྟག་ཏུ་མཉམ་པར་བཞག་ཅིང་སྤྱོད།",
    "d127:5208": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5209": "།དེ་ཡི་མིག་ཀྱང་ཐ་མལ་མ་ཡིན་འཐོབ།",
    "d127:5210": "།དེས་ནི་རྒྱལ་བ་མཐའ་ཡས་མཐོང་བར་འགྱུར།",
    "d127:5211": "།མཐའ་ཡས་མིག་ལྡན་དེ་ནི་ཁྱུ་མཆོག་འགྱུར།",
    "d127:5212": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5213": "།ཁྲུང་ཁྲུང་སྒྲ་དབྱངས་འཇམ་ཞིང་མཉེན་དང་ལྡན།",
    "d127:5214": "།ཀ་ལ་པིང་ཀ་རྔ་ཡི་དབྱངས་སུ་འགྱུར།",
    "d127:5215": "།གླུ་དབྱངས་ལྡན་ཞིང་སྒྲ་སྐད་འཇམ་པར་འགྱུར།",
    "d127:5216": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5217": "།སྤྲིན་གྱི་འབྲུག་སྒྲ་བསྒྲགས་པའི་སྐད་རྣམས་དང་། །ངང་པའི་སྒྲ་དབྱངས་བཞིན་དུ་འཇམ་པར་སྒྲོག །དབྱངས་ཀྱི་ཡན་ལག་ལྔ་བརྒྱར་ལྡན་པའི་སྒྲ།",
    "d127:5218": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5219": "།བསྐལ་པ་བྱེ་བ་མང་པོ་ཁྲག་ཁྲིག་ཏུ།",
    "d127:5220": "།དབྱངས་ཀྱི་ཡན་ལག་སྣ་ཚོགས་ལྡན་པ་ཡི།",
    "d127:5221": "།སྒྲ་དབྱངས་སྙན་པ་བསམ་གྱིས་མི་ཁྱབ་འབྱུང་།",
    "d127:5222": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5223": "།ཟས་ལ་ཡིད་ཀྱང་ཆགས་པར་མི་འགྱུར་ཏེ།",
    "d127:5224": "།ལྷུང་བཟེད་ཆོས་གོས་དག་ལ་དགའ་མ་ཡིན།",
    "d127:5225": "།འདོད་པ་ཉུང་ཞིང་ཆོག་ཤེས་ཡོ་བྱད་བསྙུངས།",
    "d127:5226": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5227": "།བདག་ཉིད་ལ་ཡང་སྟོད་པར་མི་འགྱུར་ཞིང་།",
    "d127:5228": "།གར་ཡང་གཞན་ལ་མི་སྙན་མི་རྗོད་དེ།",
    "d127:5229": "།རྟག་ཏུ་བསམ་གཏན་དགའ་ཞིང་ཕྲ་བའི་སེམས།",
    "d127:5230": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5231": "།རྟག་ཏུ་བདག་ཉིད་ལ་ཡང་རྟོག་འགྱུར་ཏེ།",
    "d127:5232": "།གཞན་གྱི་འཁྲུལ་པ་དག་ནི་དེ་མི་ཚོལ།",
    "d127:5233": "།འཇིག་རྟེན་ཀུན་དང་དེ་ནི་མི་འཕྲོད་མེད།",
    "d127:5234": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5235": "།སྤྱོད་པ་ཡོངས་དག་སེམས་ལ་ཉོན་མོངས་མེད།",
    "d127:5236": "།རྟག་ཏུ་གཡོ་ཡང་མེད་ཅིང་འདྲིད་པ་མེད།",
    "d127:5237": "།ཁོར་མོར་འཇམ་ཞིང་རྣམ་པར་ཐར་ལ་དགའ།",
    "d127:5238": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5239": "།རྟག་ཏུ་གཏོང་ལ་ཤིན་ཏུ་མོས་པར་འགྱུར།",
    "d127:5240": "།དེ་ནི་སེར་སྣའི་སེམས་ལ་དགའ་མི་བྱེད།",
    "d127:5241": "།ཁོར་མོར་ཚུལ་ཁྲིམས་དང་ཡང་ལྡན་པར་འགྱུར།",
    "d127:5242": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5243": "།བྱད་བཞིན་བཟང་ཞིང་བལྟ་སྡུག་མཛེས་པ་སྟེ།",
    "d127:5244": "།མདོག་ཀྱང་གསེར་མཆོག་འདྲ་བར་སྣང་བར་བྱེད།",
    "d127:5245": "།སུམ་ཅུ་རྩ་གཉིས་མཚན་རྣམས་འཆང་བར་འགྱུར།",
    "d127:5246": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5247": "།དེ་དག་རྟག་པར་རབ་ཏུ་མཛེས་པར་འགྱུར།",
    "d127:5248": "།ཁོར་མོར་རྟོག་ཅིང་སྐྱེ་བོ་མང་པོ་ལ།",
    "d127:5249": "།ཕངས་ཤིང་སྡུག་སྟེ་ལྟ་བས་མི་ངོམས་འགྱུར།",
    "d127:5250": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5251": "།ལྷ་དང་ཀླུ་དང་དེ་བཞིན་གནོད་སྦྱིན་རྣམས། །རྟག་ཏུ་ཡི་རང་དགའ་ཞིང་མགུ་ནས་ནི།",
    "d127:5252": "།གྲོང་དུ་ཞུགས་ནས་དེ་ཡི་བསྔགས་པ་སྨྲ།",
    "d127:5253": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5254": "།ཚངས་པ་བརྒྱ་བྱིན་དབང་སྒྱུར་མང་པོ་དག །རྟག་པར་དེ་ལ་རིམ་གྲོ་རབ་ཏུ་བྱེད།",
    "d127:5255": "།དེ་ཡི་ཡིད་ཀྱང་ཁེངས་པར་ཡོང་མི་འགྱུར།",
    "d127:5256": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5257": "།དེ་ལ་ངན་འགྲོའི་འཇིགས་པ་མི་འབྱུང་སྟེ།",
    "d127:5258": "།མི་ཁོམ་མེད་ཅིང་ལོག་ལྟུང་འཇིགས་པ་མེད།",
    "d127:5259": "།ལོག་ལྟུང་འཇིགས་པ་ཀུན་ལས་ཡོངས་སུ་གྲོལ།",
    "d127:5260": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5261": "།སངས་རྒྱས་ཆོས་མཆོག་ཞིབ་མོ་ཐོས་ནས་ཀྱང་། །དེ་ལ་ནེམ་ནུར་ཡིད་གཉིས་མི་འབྱུང་སྟེ།",
    "d127:5262": "།ཡེ་ཤེས་ཟབ་མོའི་རྗེས་སུ་སོང་བ་ཡིན།",
    "d127:5263": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5264": "།ཕྲ་བའི་ཆོས་རྣམས་གང་དག་ཅི་ཐོས་ཀྱང་།",
    "d127:5265": "།ཐམས་ཅད་ལ་ནི་དབང་གི་ཕ་རོལ་སོང་།",
    "d127:5266": "།གཏན་ཚིགས་ཞིབ་ཅིང་སྟོབས་དང་ལྡན་པར་འགྱུར།",
    "d127:5267": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5268": "།རྒྱལ་བས་གསུང་ནི་དེ་སྐད་རབ་བཤད་དེ། །རྟག་པར་བདག་ནི་དེ་ལྟར་བྱ་སྙམ་ན།",
    "d127:5269": "།གཟུངས་ནི་བྱེ་བྲག་འཕགས་པ་མཆོག་ཐོབ་འགྱུར།",
    "d127:5270": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5271": "།ནམ་ཚེ་དེ་ཡང་འཆི་བའི་དུས་བྱེད་པ།",
    "d127:5272": "།འོད་དཔག་མེད་པ་ཐུགས་རྗེར་ལྡན་པ་ནི།",
    "d127:5273": "།དགེ་སློང་ཚོགས་བཅས་དེ་ཡི་མདུན་ན་བཞུགས།",
    "d127:5274": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5275": "།དེ་དག་གཟུངས་རྣམས་རབ་ཏུ་ཐོབ་པར་འགྱུར།",
    "d127:5276": "།ཆོས་ཀྱི་གཏེར་ལ་དབང་བའི་ཕ་རོལ་ཕྱིན།",
    "d127:5277": "།སྤོབས་དང་ལྡན་ཞིང་ཚིག་ཀྱང་རྒྱུན་མི་འཆད།",
    "d127:5278": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5279": "།ཆོས་འཛིན་དེ་དག་གང་དུ་སོང་བར་ཡང་། །འགྲོ་བ་དག་ལ་ཀུན་ཏུ་སྣང་བར་འགྱུར།",
    "d127:5280": "།ཤིན་ཏུ་སྤྱོད་པ་ཞི་ཞིང་ཡིད་རབ་ཞི།",
    "d127:5281": "།རབ་ཏུ་དགའ་དང་དྲི་མེད་འོད་བྱེད་དང་། །འོད་འཕྲོ་ཤིན་ཏུ་སྦྱང་དཀའ་མངོན་གྱུར་དང་། །རིང་དུ་སོང་དང་མི་གཡོ་ལེགས་པའི་བློ།",
    "d127:5282": "།ཆོས་སྤྲིན་ས་བཅུ་པོ་ཡང་འཐོབ་པར་འགྱུར།",
    "d127:5283": "།ཚེ་དང་ལས་དང་ཡོ་བྱད་མོས་པ་དང་། །སྨོན་ལམ་རྫུ་འཕྲུལ་སྐྱེ་བའི་སྟོབས་རྣམས་དང་། །ཆོས་དང་སེམས་དང་དེ་བཞིན་ཡེ་ཤེས་ཆེ། །དབང་བཅུ་འདི་དག་དཔའ་བོས་ཐོབ་པར་འགྱུར།",
    "d127:5284": "།མི་གང་ཏིང་འཛིན་མཆོག་འདི་འཛིན་པ་ནི།",
    "d127:5285": "།མཁས་པ་ཆོས་ཀྱི་མཛོད་མཆོག་རྣམ་འབྱེད་ཅིང་།",
    "d127:5286": "།ཆོས་ཀྱི་སྐུ་ལ་དབང་བའི་ཕ་རོལ་ཕྱིན།",
    "d127:5287": "།དེ་ནི་འགྲོ་བ་ཀུན་གྱི་ཐེ་ཚོམ་གཅོད།",
    "d127:5288": "།སེམས་ཅན་ཐམས་ཅད་བཅོམ་ལྡན་སྙིང་རྗེ་ཅན།",
    "d127:5289": "།སྲིད་པའི་མཐར་ཕྱིན་བདེ་གཤེགས་གྱུར་པ་ལ།",
    "d127:5290": "།བསྐལ་པ་མང་པོ་བརྒྱ་འམ་གང་གཱ་ཡི། །བྱེ་མ་སྙེད་དམ་ལྷག་པར་མཆོད་བྱས་པས།",
    "d127:5291": "།ཟད་པའི་དུས་ན་མི་གང་ལ་ལ་ཡིས།",
    "d127:5292": "།འདིར་ཡང་ཏིང་ངེ་འཛིན་འདི་ཐོས་ནས་སུ།",
    "d127:5293": "།ཡི་རང་ཞེས་ནི་ཚིག་གཅིག་སྨྲས་ན་ཡང་།",
    "d127:5294": "།སྔ་མའི་བསོད་ནམས་ཕུང་པོས་ཆར་མི་ཕོད།",
    "d127:5295": "།གཞོན་ནུ་སུ་དག་ཞི་བའི་སྤྱོད་པ་འདི།",
    "d127:5296": "།དོན་དམ་སྟོང་པ་ཏིང་ངེ་འཛིན་གྱི་མཆོག །རབ་ཏུ་འདོན་དང་དེ་བཞིན་གླེགས་བམ་བྱས།",
    "d127:5297": "།ཆོས་སྨྲ་བློ་གྲོས་དམ་པ་གནས་པ་ཡིན།",
    "d127:5298": "།གཟི་བརྗིད་ཚོགས་ཀྱི་རྒྱལ་པོའི་ལེའུ་སྟེ་སུམ་ཅུ་པའོ།། །།དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ།",
    "d127:5299": "གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་གང་ཅི་ནས་བདག་སེམས་ཅན་ཐམས་ཅད་ཀྱི་སྒྲ་དང་སྐད་ཤེས་པ་རྟོགས་ཤིང་། དབང་པོ་མཆོག་དང་མཆོག་མ་ཡིན་པ་རྣམ་པར་རིག་ནས་ཆོས་བསྟན་ཏོ་སྙམ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེས་གཞོན་ནུ་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་མཉན་པར་བྱ། གཟུང་བར་བྱ། ཀུན་ཆུབ་པར་བྱ། བཅང་བར་བྱ། བཀླག་པར་བྱ། རབ་ཏུ་གདོན་པར་བྱ། ལུང་མནོད་ཅིང་ཁ་ཏོན་དུ་བྱ། ཉོན་མོངས་པ་མེད་པའི་བསྒོམ་པས་བསྒོམ་པར་བྱ། མང་དུ་བྱ། གཞན་ལ་ཡང་རྒྱ་ཆེར་རབ་ཏུ་བསྟན་པར་བྱའོ། །དེ་ནས་ཡང་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ།",
    "d127:5300": "།ཐར་པ་འདོད་པ་ཏིང་འཛིན་རྡུལ་བྲལ་འདི་འཛིན་ན།",
    "d127:5301": "།དེས་ནི་འདས་པའི་འདྲེན་པ་ཚད་མེད་རྣམས་ཀྱང་མཐོང་།",
    "d127:5302": "།སྔོན་གྱི་སྲིད་པར་བརྩོན་བྱས་འཇིག་རྟེན་མགོན་པོས་དྲིས།",
    "d127:5303": "།བྱང་ཆུབ་སེམས་དཔའ་དགེ་བའི་རྩ་བ་མཆོག་ལ་གནས།",
    "d127:5304": "།ཐར་པ་འདོད་པ་ཏིང་འཛིན་རྡུལ་བྲལ་འདི་འཛིན་ན།",
    "d127:5305": "།ལྷ་དང་མི་ཡི་བདེ་བ་གྱ་ནོམ་རྙེད་པར་འགྱུར།",
    "d127:5306": "།ལྷ་དང་མི་ཡི་མཆོད་པ་དམ་པ་དེས་འཐོབ་སྟེ།",
    "d127:5307": "།བསམ་གཏན་བདེ་དང་འཕགས་པའི་བདེ་བ་མཆོག་ཀྱང་འཐོབ།",
    "d127:5308": "།ཐར་པ་འདོད་པ་ཏིང་འཛིན་རྡུལ་བྲལ་འདི་འཛིན་ན།",
    "d127:5309": "།བསྔགས་པ་རྒྱ་ཆེར་ཐོས་ཀྱང་དེ་ནི་དགའ་མི་འགྱུར།",
    "d127:5310": "།མི་སྙན་པ་དག་ཐོས་ཀྱང་ཞུམ་པར་མི་འགྱུར་ཏེ།",
    "d127:5311": "།འཇིག་རྟེན་ཆོས་བརྒྱད་དག་གིས་མི་རྒུལ་རི་བོ་བཞིན།",
    "d127:5312": "།ཐར་པ་འདོད་པ་ཏིང་འཛིན་རྡུལ་བྲལ་འདི་འཛིན་ན།",
    "d127:5313": "།དགེ་ཞིང་མཉེན་པར་སྨྲ་ལ་འཇམ་པའི་ཚིག་དང་ལྡན།",
    "d127:5314": "།ཁྲོ་གཉེར་མེད་ཅིང་རྟག་ཏུ་གསོང་པོར་སྨྲ་བར་འགྱུར།",
    "d127:5315": "།བཞིན་ཡང་འཛུམ་ཞིང་འདྲེན་པ་དག་གི་རྗེས་སུ་སློབ།",
    "d127:5316": "།ཐར་པ་འདོད་པ་ཏིང་འཛིན་རྡུལ་བྲལ་འདི་འཛིན་ན།",
    "d127:5317": "།དེས་ཤིང་འགྲོགས་ན་བདེ་ལ་འཇམ་པའི་སེམས་སུ་འགྱུར།",
    "d127:5318": "།རྟག་པར་རབ་ཏུ་དུལ་ཞིང་དུལ་བའི་ས་ལ་གནས།",
    "d127:5319": "།འཇམ་ཞིང་དགའ་བའི་ཚིག་སྨྲ་ཤིན་ཏུ་བདེ་བར་ཟེར།",
    "d127:5320": "།ཐར་པ་འདོད་པ་ཏིང་འཛིན་རྡུལ་བྲལ་འདི་འཛིན་ན།",
    "d127:5321": "།དེ་ནི་གཏམ་བྱེད་འགྱུར་ཡང་རྩོད་ཅིང་འཐབ་པ་མེད།",
    "d127:5322": "།ཞེ་སྡང་ཐ་བ་དེ་དག་མ་ལུས་རྣམ་སྤངས་ཏེ།",
    "d127:5323": "།རྟག་པར་རབ་ཏུ་དགའ་ཞིང་དེས་ལ་མཉེན་པ་ཡིན།",
    "d127:5324": "།ཐར་པ་འདོད་པ་ཏིང་འཛིན་རྡུལ་བྲལ་འདི་འཛིན་ན།",
    "d127:5325": "།མཁས་པ་རྟག་ཏུ་གཏོང་ལ་མོས་པར་རབ་འགྱུར་ཏེ།",
    "d127:5326": "།ཤིན་ཏུ་སྡུག་བསྔལ་སྐྱེ་བོ་མཐོང་ནས་ཁ་ཟས་སྦྱིན།",
    "d127:5327": "།གཏོང་ལ་ཤིན་ཏུ་དགའ་ཞིང་བདག་ཉིད་སྤྱོད་མི་དགའ།",
    "d127:5328": "།ཐར་པ་འདོད་པ་ཏིང་འཛིན་རྡུལ་བྲལ་འདི་འཛིན་ན།",
    "d127:5329": "།ལྷ་ཡང་བརྒྱ་སྟོང་དེ་ལ་སྨོན་པ་ཤིན་ཏུ་སྐྱེད།",
    "d127:5330": "།ཀླུ་དང་ལྷ་མིན་གནོད་སྦྱིན་རྟག་ཏུ་གཡོག་བྱེད་དེ།",
    "d127:5331": "།ནགས་དང་ནགས་འདབས་གནས་པ་དེ་ལ་སྲུང་བར་བྱེད།",
    "d127:5332": "།ཚིག་ནི་ཐོགས་པ་མེད་ཅིང་ཚངས་པའི་སྒྲ་དབྱངས་ཏེ།",
    "d127:5333": "།ངང་པའི་སྒྲ་སྐད་མིའམ་ཅི་ཡི་གླུ་ཡི་དབྱངས།",
    "d127:5334": "།དབྱངས་ཀྱི་ཡན་ལག་ལྔ་བརྒྱ་དགའ་བའི་སྒྲ་སྐད་དེ།",
    "d127:5335": "།སྒྲ་སྒྲགས་ཤིན་ཏུ་གྲགས་པའི་སྒྲ་ཡི་མཆོག་ཏུ་འགྱུར།",
    "d127:5336": "།ཇི་སྙེད་ཞིང་རྣམས་དེ་དག་སྐྱེས་བུ་ལ་ལ་ཡིས། །ཕྲ་བའི་རྡུལ་དུ་བྱས་པ་ཤེས་པར་ནུས་ཀྱང་ནི།",
    "d127:5337": "།ཏིང་འཛིན་རྡུལ་བྲལ་མཆོག་འདི་མི་གང་འཛིན་པ་དག །དེ་ཡི་དབྱངས་སྒྲ་དེ་བས་ཤིན་ཏུ་མང་བར་འགྱུར།",
    "d127:5338": "།ཏིང་འཛིན་རྡུལ་བྲལ་འདི་ཡང་མི་གང་འཛིན་པ་ནི།",
    "d127:5339": "།དབང་བཅུ་འཐོབ་ཅིང་ས་ཡང་བརྒྱད་དང་གཉིས་འཐོབ་སྟེ།",
    "d127:5340": "།མཁས་པས་སངས་རྒྱས་ཆོས་རྣམས་བསམ་ཡས་འཐོབ་པར་འགྱུར།",
    "d127:5341": "།བདུད་རྣམས་ཐམས་ཅད་བཏུལ་ནས་བྱང་ཆུབ་དམ་པ་རིག །ཕན་ཡོན་གྱི་ལེའུ་སྟེ་སུམ་ཅུ་རྩ་གཅིག་པའོ།། །།",
    "d127:5342": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ།",
    "d127:5343": "གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་གང་ཇི་ལྟར་ཆོས་ཐམས་ཅད་ཀྱི་རང་བཞིན་ཤེས་པར་བྱ་སྙམ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་མཉན་པར་བྱ། གཟུང་བར་བྱ། ཀུན་ཆུབ་པར་བྱ། བཅང་བར་བྱ། བཀླག་པར་བྱ། རབ་ཏུ་གདོན་པར་བྱ། ལུང་མནོད་ཅིང་ཁ་ཏོན་དུ་བྱ། ཉོན་མོངས་པ་མེད་པའི་བསྒོམ་པས་བསྒོམ་པར་བྱ། མང་དུ་བྱ། གཞན་ལ་ཡང་ཡང་དག་པར་རབ་ཏུ་བསྟན་པར་བྱའོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ།",
    "d127:5344": "།ཆོས་ཀྱི་རང་བཞིན་ཤིན་ཏུ་ཞི་བ་གང་ཤེས་པ།",
    "d127:5345": "།དེ་ལ་འདོད་ཆགས་ལྡང་བ་མེད་ཅིང་ཞེ་སྡང་མེད།",
    "d127:5346": "།ཁྱུ་མཆོག་ལ་ནི་ནམ་ཡང་གཏི་མུག་ལྡང་བ་མེད།",
    "d127:5347": "།དེས་ནི་ཉོན་མོངས་མ་ལུས་ཐམས་ཅད་སྤངས་པ་ཡིན།",
    "d127:5348": "།ཆོས་ཀྱི་རང་བཞིན་ཤིན་ཏུ་ཞི་བ་གང་ཤེས་པ།",
    "d127:5349": "།དེ་ནི་བདེ་གཤེགས་ཐུགས་སྲས་བསླབས་པ་ཡོང་མི་འདོར།",
    "d127:5350": "།དཔའ་བོ་བུད་མེད་དབང་དུ་ནམ་ཡང་མི་འགྲོ་སྟེ།",
    "d127:5351": "།དེ་དང་དེར་ནི་བདེ་གཤེགས་བསྟན་པའི་དགའ་བ་མྱོང་།",
    "d127:5352": "།ཆོས་ཀྱི་རང་བཞིན་ཚུལ་གྱི་རིགས་པ་གང་ཤེས་པ།",
    "d127:5353": "།དེ་ནི་མཁས་པ་བློ་ལྡན་ཡེ་ཤེས་ཆོ་ག་ཤེས།",
    "d127:5354": "།དེ་དང་དེ་ནི་སངས་རྒྱས་མཐའ་ཡས་མུ་མེད་མཐོང་།",
    "d127:5355": "།དེ་ནི་གཟུགས་དང་ཡེ་ཤེས་མཐའ་ཡས་རབ་ཏུ་ཤེས།",
    "d127:5356": "།ཆོས་ཀྱི་རང་བཞིན་ཤིན་ཏུ་ཞི་བ་གང་ཤེས་པ།",
    "d127:5357": "།དེ་ནི་རིང་པོར་མི་ཐོགས་རྐང་གཉིས་གཙོ་བོར་འགྱུར།",
    "d127:5358": "།དེ་དང་དེ་ནི་སྨན་པ་དཔྱད་ཤེས་བདེ་བ་སྦྱིན་པར་འགྱུར།",
    "d127:5359": "།དེ་ནི་སྡུག་བསྔལ་ཟུག་རྔུ་ཐམས་ཅད་འབྱིན་པར་བྱེད།",
    "d127:5360": "།ཆོས་ཀྱི་རང་བཞིན་ཤིན་ཏུ་ཞི་བ་གང་ཤེས་པ།",
    "d127:5361": "།དེ་ནི་སེམས་ཅན་འདི་དག་སྡུག་བསྔལ་ན་རིག་ནས།",
    "d127:5362": "།དེ་ནི་རྟག་ཏུ་བདུད་རྩི་དག་གི་རྔ་དག་རྡུང་།",
    "d127:5363": "།དེ་དང་དེ་ནི་རིང་པོར་མི་ཐོགས་འདྲེན་པར་འགྱུར།",
    "d127:5364": "།དེ་ནི་སྨན་གྱི་ཚུལ་ལ་མཁས་པ་སྨན་པའི་མཆོག །ཐམས་ཅད་ནད་ཀྱི་གཞི་དང་གང་གིས་འཐར་པ་ཤེས།",
    "d127:5365": "།དེ་ནི་ཡང་དག་ཚུལ་ལ་བསླབས་པ་བློ་གྲོས་ལྡན།",
    "d127:5366": "།བསླབས་ནས་ཤིན་ཏུ་འཁྱམས་པའི་སེམས་ཅན་མང་པོ་འགྲོལ།",
    "d127:5367": "།ཆོས་ཀྱི་རང་བཞིན་ཤིན་ཏུ་ཞི་བ་གང་ཤེས་པ།",
    "d127:5368": "།དེ་ནི་སྟོང་པ་ཉིད་ཀྱི་ཚུལ་མཁས་བློ་གྲོས་དཔའ།",
    "d127:5369": "།དེ་ནི་འཇིག་རྟེན་རྟག་ཏུ་མ་ཆགས་བསོད་སྙོམས་ཟ།",
    "d127:5370": "།དེ་ནི་སེམས་ཅན་མང་པོ་བྱང་ཆུབ་མཆོག་ལ་འགོད།",
    "d127:5371": "།ཆོས་ཀྱི་རང་བཞིན་ཤིན་ཏུ་ཞི་བ་གང་ཤེས་པ།",
    "d127:5372": "།དེ་ནི་མི་ཡི་ཟླ་བ་བཟོད་པའི་སྟོབས་ཀྱིས་འཕགས།",
    "d127:5373": "།དེ་ནི་རྡོ་དང་དབྱུག་པས་བརྡེགས་ཀྱང་མི་ཁྲོ་སྟེ།",
    "d127:5374": "།དེ་ནི་ལུས་དང་ཡན་ལག་བཅད་ཀྱང་འཁྲུག་པ་མེད།",
    "d127:5375": "།ཆོས་ཀྱི་རང་བཞིན་ཤིན་ཏུ་ཞི་བ་གང་ཤེས་པ།",
    "d127:5376": "།དེ་ནི་བཟོད་པའི་སྟོབས་ལ་གནས་པ་སྟོབས་ལྡན་ཡིན།",
    "d127:5377": "།དེ་ནི་རབ་ཏུ་ཞི་བའི་བཟོད་པའི་དངོས་མི་གཏོང་།",
    "d127:5378": "།དེ་ནི་བློ་དཔའ་བཟོད་པའི་སྟོབས་ལ་རློམ་སེམས་མེད།",
    "d127:5379": "།ཆོས་ཀྱི་རང་བཞིན་ཤིན་ཏུ་ཞི་བ་གང་ཤེས་པ།",
    "d127:5380": "།དེ་ནི་བདག་བཅད་སྙམ་དུ་ནམས་ཀྱང་སེམས་མི་འགྱུར།",
    "d127:5381": "།དེ་ཡིས་སྲིད་པ་ཐམས་ཅད་རྣམ་བཤིག་རྟག་ཏུ་སྟོང་།",
    "d127:5382": "།དེ་ཡི་འདུ་ཤེས་ཐམས་ཅད་མ་ལུས་རབ་ཏུ་སྤངས།",
    "d127:5383": "།དེ་དང་དེ་དག་ཆོས་ཀྱི་རང་བཞིན་དམ་པ་སྟོན།",
    "d127:5384": "།དེ་དག་རིང་པོར་མི་ཐོགས་བླ་མེད་བྱང་ཆུབ་རེག །གང་དག་ཆོས་ཀྱི་རང་བཞིན་སྤྱོད་ཡུལ་ངེས་རྟོགས་པ།",
    "d127:5385": "།དེ་དག་གིས་ནི་སྦྱིན་པ་མཐའ་ཡས་མུ་མེད་བྱིན།",
    "d127:5386": "།ཆོས་ཀྱི་རང་བཞིན་ཤིན་ཏུ་ཞི་བ་གང་ཤེས་པ།",
    "d127:5387": "།དེ་ནི་མདོ་སྡེ་བྱེ་བ་མཐའ་ཡས་འཆད་པར་བྱེད།",
    "d127:5388": "།དེ་ལས་ལྷག་པར་གང་གཱའི་ཀླུང་གི་བྱེ་མ་སྙེད།",
    "d127:5389": "།བཤད་ཀྱང་དེ་ཡི་སྤོབས་པའི་རྒྱུན་ནི་འཆད་པ་མེད།",
    "d127:5390": "།ཆོས་ཀྱི་རང་བཞིན་ཤིན་ཏུ་ཞི་བ་གང་ཤེས་པ།",
    "d127:5391": "།དེ་ནི་བསྐལ་པ་བྱེ་བ་ཁྲག་ཁྲིག་སྟོང་དུ་ཡང་། །ཡེ་ཤེས་དག་ནི་རྟག་ཏུ་འཕགས་པ་རི་རབ་བཞིན།",
    "d127:5392": "།ཆོས་རྣམས་སྟོན་པ་དག་ནི་ཟད་པར་ཡོང་མི་འགྱུར།",
    "d127:5393": "།ཆོས་ཀྱི་རང་བཞིན་ཤིན་ཏུ་ཞི་བ་གང་ཤེས་པ།",
    "d127:5394": "།སྤོབས་པ་ཡངས་ཤིང་རྒྱ་ཆེ་བསམ་གྱིས་མི་ཁྱབ་འགྱུར།",
    "d127:5395": "།བྱང་ཆུབ་དམ་པ་རྟག་ཏུ་ཁོར་མོར་ཚོལ་བ་ན།",
    "d127:5396": "།མདོ་སྡེ་དག་ཀྱང་བྱེ་བ་མཐའ་ཡས་རབ་ཏུ་འཆད།",
    "d127:5397": "།ཆོས་འདི་ཐམས་ཅད་དངོས་པོ་མེད་པར་གང་ཤེས་པ། །རྐང་གཉིས་གཙོ་བོས་ཆོས་གང་ཇི་སྙེད་བཤད་པ་ཡང་།",
    "d127:5398": "།དེ་དག་ཐམས་ཅད་ཐོས་ནས་ཡོངས་སུ་རྫོགས་པར་འཛིན།",
    "d127:5399": "།དེ་ནི་ཚིག་གཅིག་ལ་ཡང་ཐེ་ཚོམ་འབྱུང་མི་འགྱུར།",
    "d127:5400": "།ཆོས་ཀྱི་རང་བཞིན་རྟག་ཏུ་སྟོང་པར་གང་ཤེས་པ།",
    "d127:5401": "།དེ་ནི་རྟག་ཏུ་བྱེ་བྲག་འཕགས་ཤིང་གཏོང་ལྡན་འགྱུར།",
    "d127:5402": "།སྡུག་བསྔལ་དག་ལ་བདེ་བ་སྦྱིན་པའི་སྦྱིན་བདག་ཡིན།",
    "d127:5403": "།སེམས་ཅན་སྡུག་བསྔལ་མཐོང་ནས་རིན་ཆེན་ཚིམ་པར་བྱེད།",
    "d127:5404": "།ཆོས་ཀྱི་རང་བཞིན་རྟག་ཏུ་སྟོང་པར་གང་ཤེས་པ།",
    "d127:5405": "།དེ་ནི་རྟག་ཏུ་འཛམ་བུ་རྒྱལ་མཚན་རྒྱལ་པོར་འགྱུར།",
    "d127:5406": "།དུས་ཀུན་དུ་ཡང་སྲོག་ཆགས་རྣམས་ལ་བྱམས་ལྡན་ཏེ།",
    "d127:5407": "།རྟག་ཏུ་མཐའ་ཡས་པ་ཡི་བདེ་བ་བྱེད་པར་འགྱུར།",
    "d127:5408": "།ཆོས་ཀྱི་རང་བཞིན་རྟག་ཏུ་སྟོང་པར་གང་ཤེས་པ།",
    "d127:5409": "།དཔའ་བོ་བུ་དང་བུ་མོ་བྲན་དག་གཏོང་བར་བྱེད།",
    "d127:5410": "།མགོ་དང་ལག་པ་དེ་བཞིན་རྒྱལ་སྲིད་ཡོངས་སུ་གཏོང་། །ཁྱུ་མཆོག་དེ་ཡི་ཡིད་ནི་ཞུམ་པར་ཡོང་མི་འགྱུར།",
    "d127:5411": "།ཆོས་ཀྱི་རང་བཞིན་རྟག་ཏུ་སྟོང་པར་གང་ཤེས་པ།",
    "d127:5412": "།དེ་ཡི་ལུས་དང་ཡན་ལག་གལ་ཏེ་བཅད་གྱུར་ཀྱང་། །རྨི་ལམ་ན་ཡང་དེ་ཡི་ཡིད་ལ་ཁོང་ཁྲོ་མེད།",
    "d127:5413": "།དེས་ནི་འདྲེན་པ་རྐང་གཉིས་གཙོ་བོ་མཆོད་པ་ཡིན།",
    "d127:5414": "།ཆོས་ཀྱི་རང་བཞིན་རྟག་ཏུ་སྟོང་པར་གང་ཤེས་པ།",
    "d127:5415": "།དེས་ནི་འདས་པའི་འདྲེན་པ་ཐམས་ཅད་མཆོད་པ་ཡིན།",
    "d127:5416": "།དེ་བཞིན་མ་བྱོན་པ་ཡི་རྐང་གཉིས་གཙོ་བོ་མཆོད།",
    "d127:5417": "།དེས་ནི་འདྲེན་པ་བཞུགས་པ་ཐམས་ཅད་རི་མོར་བྱས།",
    "d127:5418": "།གང་དག་མདོ་སྡེ་འདི་ཐོས་ཟད་པའི་དུས་ལ་འཛིན།",
    "d127:5419": "།དེ་ནི་མཁས་པ་བདེ་བར་གཤེགས་པའི་མཛོད་འཆང་ཡིན།",
    "d127:5420": "།དེ་ནི་གཟུངས་མཆོག་དག་ལ་རབ་ཏུ་གནས་པ་སྟེ།",
    "d127:5421": "།དེ་ནི་རིང་པོར་མི་ཐོགས་འཇིག་རྟེན་འདྲེན་པར་འགྱུར།",
    "d127:5422": "།གང་གིས་མདོ་སྡེ་འདི་དག་རབ་བཤད་མི་བརྗེད་པ།",
    "d127:5423": "།མཁས་པ་དེ་ནི་ལོང་བར་ནམས་ཀྱང་མི་འགྱུར་ཏེ།",
    "d127:5424": "།བསྐལ་པ་མང་པོར་ཡན་ལག་མ་ཚང་ཡོང་མི་འགྱུར།",
    "d127:5425": "།དེས་ནི་མི་ཁོམ་བརྒྱད་པོ་དག་ཀྱང་རྟག་ཏུ་སྤངས།",
    "d127:5426": "།དེ་ནི་ངན་འགྲོར་ནམ་ཡང་འགྲོ་བར་མི་འགྱུར་ཏེ།",
    "d127:5427": "།རྟག་ཏུ་མཚན་རྣམས་འཆང་ཞིང་བྱད་བཞིན་བཟང་པོར་འགྱུར།",
    "d127:5428": "།མངོན་ཤེས་ལྔ་པོ་དེ་དག་རྟག་པར་དེས་བསྒོམས་ཏེ།",
    "d127:5429": "།དཔའ་བོ་དེ་ནི་རྟག་ཏུ་བདེ་གཤེགས་སྤྱན་སྔར་གནས།",
    "d127:5430": "།ཡེ་ཤེས་ཅན་དེ་འཕྲུལ་པ་མང་པོ་སྤྲུལ་བྱས་ནས།",
    "d127:5431": "།ཞིང་རྣམས་བྱེ་བ་མང་པོར་འདུལ་བའི་དོན་ཕྱིར་གཏོང་།",
    "d127:5432": "།སངས་རྒྱས་སྤྲུལ་པ་མང་པོ་གང་གིས་མཐོང་གྱུར་པ།",
    "d127:5433": "།དེ་ཡིས་སེམས་ཅན་མང་པོ་བྱང་ཆུབ་མཆོག་ཏུ་བཙུད།",
    "d127:5434": "།གང་དག་མདོ་སྡེ་འདི་ཐོས་ཟད་པའི་དུས་ལ་འཛིན།",
    "d127:5435": "།དེ་ནི་དྲན་ལྡན་བློ་གྲོས་ལྡན་ཞིང་ཤེས་རབ་ཅན།",
    "d127:5436": "།དེ་ནི་རྟག་ཏུ་མཐུ་དང་བརྩོན་འགྲུས་སྟོབས་ཀྱིས་བརྟན།",
    "d127:5437": "།གཟི་བརྗིད་ཆེན་པོ་ཆོས་ཀྱི་ཕ་རོལ་ཕྱིན་པར་འགྱུར།",
    "d127:5438": "།ཟད་པའི་དུས་ལ་ཏིང་འཛིན་ཞི་བ་འཛིན་པ་ནི།",
    "d127:5439": "།དཔའ་བོ་དེ་ཡང་ཚངས་པའི་གནས་ལ་ཤིན་ཏུ་གནས།",
    "d127:5440": "།དེ་ནི་མྱུར་དུ་ས་ཡང་བརྒྱད་དང་གཉིས་དག་འཐོབ།",
    "d127:5441": "།དེ་ནི་མྱུར་ཞིང་མགྱོགས་པར་བདུད་རྣམས་ཤིན་ཏུ་འདུལ།",
    "d127:5442": "།གང་གིས་མདོ་སྡེ་ཞི་བ་འདི་ནི་རྟག་བསྒོམས་པ།",
    "d127:5443": "།དབང་དང་ལྡན་ཞིང་མངོན་པར་འཕགས་པ་སྟོབས་དང་ལྡན།",
    "d127:5444": "།དེ་ནི་སེམས་ཅན་དམ་པ་སེམས་ཅན་དོན་ཕྱིར་བརྩོན།",
    "d127:5445": "།དེ་ནི་བྱང་ཆུབ་ཤིང་དྲུང་བྱང་ཆུབ་མཆོག་རྟོགས་འགྱུར།",
    "d127:5446": "།གང་གིས་ཆོས་འདི་རྣམས་ནི་སྟོང་པར་གོམས་བྱས་པ།",
    "d127:5447": "།དེ་དག་འོད་ཟེར་བྱེ་བ་སྟོང་རྣམས་རྟག་ཏུ་འགྱེད།",
    "d127:5448": "།ཉི་མའི་དཀྱིལ་འཁོར་དག་ཀྱང་ཐམས་ཅད་གཟི་མེད་བྱས།",
    "d127:5449": "།དཔའ་བོ་དེ་དག་མི་རིང་འཇིག་རྟེན་འདྲེན་པར་འགྱུར།",
    "d127:5450": "།ངས་སྔོན་སྤྱོད་ཡུལ་ཞི་བ་འདི་ནི་རབ་ཏུ་བསྒོམས།",
    "d127:5451": "།བསྐལ་པ་མང་པོ་བྱེ་བ་ཁྲག་ཁྲིག་སྟོང་དུ་ཡང་།",
    "d127:5452": "།ལམ་འདིར་ངས་ནི་ནམ་ཡང་བརྩོན་འགྲུས་རྒྱུན་མ་བཅད།",
    "d127:5453": "།དེ་ཚེ་མར་མེ་མཛད་ཀྱིས་རྒྱལ་བར་ལུང་ཡང་བསྟན།",
    "d127:5454": "།མདོ་སྡེ་འདི་ལ་ཁྱེད་ཀྱང་ང་ཡི་རྗེས་སུ་སློབས།",
    "d127:5455": "།ཚུལ་འདི་ཟབ་ཅིང་དམ་པའི་དོན་རྣམས་བསྟན་པ་སྟེ།",
    "d127:5456": "།འདི་ལ་མུ་སྟེགས་ལོག་པ་མང་པོ་འདི་དག་འཁྱམས།",
    "d127:5457": "།བྱང་ཆུབ་ལ་ནི་སྨད་བྱས་ངན་སོང་འཇིགས་པར་ལྟུང་།",
    "d127:5458": "།བསྐལ་པ་མང་པོ་བྱེ་བ་ཁྲག་ཁྲིག་སྟོང་དུ་ཡང་།",
    "d127:5459": "།དེ་དག་སྡུག་བསྔལ་མི་བཟད་ཚ་བ་དེར་མྱོང་ནས།",
    "d127:5460": "།བསྐལ་པ་ཁྲག་ཁྲིག་མང་པོ་དག་ནི་འདས་ནས་ཀྱང་།",
    "d127:5461": "།དེ་ནི་དེ་དག་མི་འཆི་འཐོབ་པའི་རྒྱུར་འགྱུར་རོ།",
    "d127:5462": "།གང་དག་ཕྱི་དུས་འཇིག་ལ་བདེ་བར་གཤེགས་པ་ཡི།",
    "d127:5463": "།མདོ་སྡེ་རབ་ཏུ་ཞི་བ་འདི་ནི་སྲུང་བྱེད་པ།",
    "d127:5464": "།དེ་དག་བྱང་ཆུབ་མཆོག་རབ་འདི་ནི་རྙེད་མི་དཀའ།",
    "d127:5465": "།དེ་དང་དེ་དག་ཕྱི་དུས་ཆོས་འཛིན་ལུང་བསྟན་ཡིན།",
    "d127:5466": "།ཆོས་ཐམས་ཅད་ཀྱི་རང་བཞིན་ངེས་པར་བསྟན་པའི་ལེའུ་སྟེ་སུམ་ཅུ་རྩ་གཉིས་པའོ།། །།འཕགས་པ་ཏིང་ངེ་འཛིན་གྱི་རྒྱལ་པོའི་མདོ།",
    "d127:5467": "བམ་པོ་བཅུ་པ།",
    "d127:5468": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུ་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་ལ་མངོན་པར་ཤེས་པ་ཆེན་པོའི་བྱི་དོར་བྱ་བ་ཡོངས་སུ་སྦྱང་བར་འདོད་པས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་མཉན་པར་བྱ། གཟུང་བར་བྱ། ཀུན་ཆུབ་པར་བྱ། བཅང་བར་བྱ། བཀླག་པར་བྱ། རབ་ཏུ་གདོན་པར་བྱ། ལུང་མནོད་ཅིང་ཁ་ཏོན་དུ་བྱ།",
    "d127:5469": "ཉོན་མོངས་པ་མེད་པས་བསྒོམ་པར་བྱ། མང་དུ་བྱ། གཞན་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་པར་བྱའོ། །གཞོན་ནུ་ཆོས་ཐམས་ཅད་ལ་མངོན་པར་ཤེས་པ་ཆེན་པོའི་བྱི་དོར་བྱ་བ་གང་ཞེ་ན། འདི་ལྟ་སྟེ།",
    "d127:5470": "ཆོས་ཐམས་ཅད་ལ་ཡོངས་སུ་འཛིན་པ་མེད་ཅིང་ཚུལ་ཁྲིམས་ཀྱི་ཕུང་པོ་མཆོག་ཏུ་མི་འཛིན་པ། ཏིང་ངེ་འཛིན་གྱི་ཕུང་པོ་རློམ་སེམས་མེད་པ། ཤེས་རབ་ཀྱི་ཕུང་པོ་རྒྱུ་བ་མེད་པ། རྣམ་པར་གྲོལ་བའི་ཕུང་པོ་དབེན་པར་མཐོང་བ། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་ཡང་དག་པ་ཇི་ལྟ་བ་བཞིན་དུ་མཐོང་བ་སྟེ།",
    "d127:5471": "བྱང་ཆུབ་སེམས་དཔའ་སེམས་དཔའ་ཆེན་པོ་མངོན་པར་ཤེས་པ་དེ་དག་དང་ལྡན་པས་ཏིང་ངེ་འཛིན་གྱི་རྣམ་པར་འཕྲུལ་པ་ཐམས་ཅད་ཀྱིས་རྣམ་པར་འཕྲུལ་ཞིང་སེམས་ཅན་རྣམས་ལ་ཆོས་སྟོན་པ་འདི་ནི་གཞོན་ནུ་ཆོས་ཐམས་ཅད་ལ་མངོན་པར་ཤེས་པ་ཆེན་པོའི་བྱི་དོར་བྱ་བ་ཡིན་ནོ།",
    "d127:5472": "།དེ་ནས་དེའི་ཚེ་བཅོམ་ལྡན་འདས་ཀྱིས་ཆོས་ཐམས་ཅད་ལ་མངོན་པར་ཤེས་པ་ཆེན་པོའི་བྱི་དོར་བྱ་བ་བསྟན་པའི་ཆོས་ཀྱི་རྣམ་གྲངས་འདི་ཟླ་འོད་གཞོན་ནུར་གྱུར་པ་ལ་ཚིགས་སུ་བཅད་པའི་དབྱངས་ཀྱིས་རྒྱ་ཆེར་ཡང་དག་པར་རབ་ཏུ་བསྟན་ཏོ།",
    "d127:5473": "།མངོན་ཤེས་ཆེན་པོ་ཡོངས་སྦྱངས་པ།",
    "d127:5474": "།རྩོད་པ་མེད་པར་བསྟན་པ་སྟེ།",
    "d127:5475": "།རྩོད་པ་དག་ལ་གང་སྤྱོད་ཅིང་།",
    "d127:5476": "།འཛིན་པར་བྱེད་པ་དེ་མི་ཐར།",
    "d127:5477": "།མངོན་ཤེས་དེ་ཡི་ཤེས་རབ་སྟེ།",
    "d127:5478": "།སངས་རྒྱས་ཡེ་ཤེས་བསམ་མི་ཁྱབ།",
    "d127:5479": "།འཛིན་པ་ལ་ནི་གང་གནས་པ།",
    "d127:5480": "།དེ་ལ་ཡེ་ཤེས་ཡོང་མི་འགྱུར། །གང་དག་སྒྲ་ཡིས་བསྟན་པ་ཡི།",
    "d127:5481": "།ཆོས་རྣམས་མང་པོ་བསམ་མི་ཁྱབ།",
    "d127:5482": "།སྒྲ་དེ་ལ་ཡང་གང་ཆགས་པ།",
    "d127:5483": "།དགོངས་པའི་བཤད་པ་མི་ཤེས་སོ།",
    "d127:5484": "།ཅི་ལ་དགོངས་ཏེ་བཤད་པ་ཡི།",
    "d127:5485": "།དགོངས་པ་དག་ནི་མི་ཤེས་པ།",
    "d127:5486": "།ཆོས་ཉིད་ལ་ནི་མ་བསླབས་པས། །ཆོས་མ་ཡིན་པ་ཆོས་སུ་འཆད།",
    "d127:5487": "།འཇིག་རྟེན་ཁམས་ནི་སྟོང་དག་ཏུ། །ངས་ནི་མདོ་སྡེ་གང་བཤད་པ། །ཚིག་འབྲུ་ཐ་དད་དོན་གཅིག་སྟེ།",
    "d127:5488": "།ཐམས་ཅད་བརྗོད་པར་ནུས་མ་ཡིན།",
    "d127:5489": "།ཚིག་གཅིག་རྣམ་པར་བསྒོམས་ན་ནི།",
    "d127:5490": "།དེ་དག་ཐམས་ཅད་བསྒོམས་པར་འགྱུར། །སངས་རྒྱས་ཇི་སྙེད་ཐམས་ཅད་ཀྱིས། །ཆོས་རྣམས་མང་པོ་རབ་བཤད་པ།",
    "d127:5491": "།ཆོས་རྣམས་ཐམས་ཅད་སྟོང་པ་ཉིད།",
    "d127:5492": "།མི་གང་དོན་ལ་མཁས་པ་དག །ཚིག་འདི་བསླབས་པར་གྱུར་པ་ལ།",
    "d127:5493": "།སངས་རྒྱས་ཆོས་རྣམས་དཀོན་མ་ཡིན།",
    "d127:5494": "།ཆོས་ཀུན་སངས་རྒྱས་ཆོས་ཡིན་ཏེ། །ཆོས་ཉིད་ལ་ཡང་གང་བསླབས་པ།",
    "d127:5495": "།ཆོས་ཉིད་རབ་ཏུ་ཤེས་པ་ནི།",
    "d127:5496": "།ཆོས་ཉིད་དང་ཡང་འགལ་མི་བྱེད།",
    "d127:5497": "།ཚིག་ཀུན་ཀྱང་ནི་སངས་རྒྱས་ཚིག །སྒྲ་ཀུན་དངོས་པོ་མེད་པ་སྟེ།",
    "d127:5498": "།ཕྱོགས་བཅུ་དག་ཏུ་བཙལ་ན་ཡང་།",
    "d127:5499": "།སངས་རྒྱས་ཚིག་ནི་མི་རྙེད་དོ།",
    "d127:5500": "།ཚིག་འདི་སངས་རྒྱས་ཚིག་ཡིན་ཏེ།",
    "d127:5501": "།ཕྱོགས་བཅུ་དག་ཏུ་རབ་བཙལ་ཀྱང་།",
    "d127:5502": "།བླ་མེད་འདི་ནི་མི་རྙེད་དོ།",
    "d127:5503": "།མ་རྙེད་རྙེད་པར་མི་འགྱུར་རོ།",
    "d127:5504": "།སངས་རྒྱས་ཚིག་ནི་བླ་ན་མེད།",
    "d127:5505": "།ལྟག་ན་མེད་པ་སངས་རྒྱས་ཚིག །དེ་ལ་རྡུལ་ཙམ་མི་རྙེད་པས།",
    "d127:5506": "།དེ་ཚེ་བླ་ན་མེད་ཅེས་བརྗོད།",
    "d127:5507": "ཆོས་ནི་རྡུལ་ཙམ་མི་སྐྱེ་སྟེ།",
    "d127:5508": "།རྡུལ་ཙམ་སྒྲར་ནི་བཤད་པ་ཡིན།",
    "d127:5509": "།རྡུལ་ཙམ་རྙེད་པར་མ་གྱུར་ཀྱང་།",
    "d127:5510": "།འཇིག་རྟེན་དུ་ནི་སྒྲ་ཡིས་བཤད།",
    "d127:5511": "།ཆོས་རྣམས་རྙེད་མེད་རྙེད་པ་སྟེ།",
    "d127:5512": "།རྙེད་པ་ལ་ཡང་རྙེད་པ་མེད།",
    "d127:5513": "།དེ་ལྟར་ཆོས་རྣམས་གང་ཤེས་པ།",
    "d127:5514": "།བྱང་ཆུབ་དམ་པ་རྟོགས་པར་འགྱུར།",
    "d127:5515": "།བྱང་ཆུབ་བླ་མེད་ངེས་རྟོགས་ནས།",
    "d127:5516": "།ཆོས་ཀྱི་འཁོར་ལོ་རབ་ཏུ་བསྐོར།",
    "d127:5517": "།ཆོས་ཀྱི་འཁོར་ལོ་རབ་བསྐོར་ནས།",
    "d127:5518": "།སངས་རྒྱས་ཆོས་རྣམས་སྟོན་པར་བྱེད། །སངས་རྒྱས་ཡེ་ཤེས་བླ་མེད་ནི།",
    "d127:5519": "།བྱང་ཆུབ་སེམས་དཔའ་རྟོགས་པར་བྱེད།",
    "d127:5520": "།སངས་རྒྱས་ཡེ་ཤེས་རྟོགས་བྱེད་པས།",
    "d127:5521": "།སངས་རྒྱས་ཞེས་ཀྱང་དེ་ཕྱིར་བརྗོད།",
    "d127:5522": "།དངོས་མེད་སྨོན་པ་མེད་པ་དང་། །མཚན་མ་མེད་དང་སྟོང་པ་ཉིད།",
    "d127:5523": "།རྣམ་ཐར་སྒོ་ནི་འདི་དག་གིས།",
    "d127:5524": "།སྒོ་དག་སངས་རྒྱས་རབ་ཏུ་སྟོན།",
    "d127:5525": "།མིག་དང་རྣ་བ་སྣ་དག་དང་། །ལྕེ་དང་ལུས་དང་དེ་བཞིན་ཡིད།",
    "d127:5526": "།དེ་དག་རང་བཞིན་སྟོང་པར་ནི། །སངས་རྒྱས་དག་གིས་རབ་ཏུ་བཤད། །དེ་ལྟ་བུ་ཡི་ཆོས་རྣམས་ཀྱི།",
    "d127:5527": "།རང་བཞིན་དག་ནི་སུས་ཤེས་པ།",
    "d127:5528": "།ཆོས་ཀྱི་མཚན་ཉིད་ཤེས་པས་ན།",
    "d127:5529": "།དེ་ནི་རྩོད་པར་མི་བྱེད་དོ།",
    "d127:5530": "།འདི་ནི་བྱང་ཆུབ་སེམས་དཔའ་དག །དཔའ་བོ་སྐྱོབ་པའི་སྤྱོད་ཡུལ་ཏེ།",
    "d127:5531": "།ཆོས་རྣམས་སྟོང་པར་ཤེས་པ་ནི།",
    "d127:5532": "།དེ་དག་ནམ་ཡང་ནེམ་ནུར་མེད།",
    "d127:5533": "།ཆོས་ཀྱི་རང་བཞིན་ཤེས་པས་ན།",
    "d127:5534": "།དེ་ཕྱིར་སངས་རྒྱས་ཞེས་བྱ་སྟེ།",
    "d127:5535": "།སེམས་ཅན་བསམ་གྱིས་མི་ཁྱབ་ཅིང་།",
    "d127:5536": "།དཔག་ཏུ་མེད་པ་བྱང་ཆུབ་འདུལ།",
    "d127:5537": "།སངས་རྒྱས་སྒྲས་ནི་གང་བྱས་པ།",
    "d127:5538": "།ཚུལ་ཁྲིམས་སྒྲས་ཀྱང་དེ་བྱས་ཏེ།",
    "d127:5539": "།སངས་རྒྱས་སྒྲ་དང་ཚུལ་ཁྲིམས་སྒྲ།",
    "d127:5540": "།དེ་དག་གཉི་ག་མཚན་ཉིད་གཅིག །འཇིག་རྟེན་སྒྲ་དག་བརྗོད་པ་ནི།",
    "d127:5541": "།རབ་དང་འབྲིང་དང་ཐ་མ་རྣམས།",
    "d127:5542": "།མཉམ་པར་གཞག་པའི་སྒྲ་གཅིག་ལ།",
    "d127:5543": "།སངས་རྒྱས་སྒྲས་ནི་བསྟན་པ་ཡིན།",
    "d127:5544": "།སངས་རྒྱས་སྒྲ་ནི་ཡུལ་མི་གནས།",
    "d127:5545": "།ཕྱོགས་ལའང་གནས་པ་མ་ཡིན་རྗོད།",
    "d127:5546": "།སྐྱེས་དང་འགགས་པ་མ་ཡིན་ཏེ།",
    "d127:5547": "།དེ་བཞིན་གཅིག་དང་ཐ་དད་མིན།",
    "d127:5548": "།དེ་དག་གསར་རམ་རྙིང་མ་ཡིན།",
    "d127:5549": "།དེ་དག་ལ་ནི་རློམ་སེམས་མེད།",
    "d127:5550": "།སེར་པོ་མ་ཡིན་སྔོན་པོ་མིན།",
    "d127:5551": "།དཀར་པོ་མ་ཡིན་དམར་པོ་མིན།",
    "d127:5552": "།བརྗོད་དུ་མེད་ཅིང་གཟུང་མེད་པར། །དེ་ལྟར་དབྱངས་ཀྱིས་བསྟན་མོད་ཀྱི། །དེ་ནི་དབྱངས་ཀྱི་ས་མ་ཡིན།",
    "d127:5553": "།ཐུབ་པ་དག་གི་ཆོ་འཕྲུལ་འདི།",
    "d127:5554": "།སངས་རྒྱས་མྱ་ངན་འདས་པ་ཡི།",
    "d127:5555": "།སངས་རྒྱས་སྐུ་གཟུགས་སྣང་གྱུར་ཏེ།",
    "d127:5556": "།དེ་གནས་ཡིད་ལ་བྱས་པ་ན།",
    "d127:5557": "།ཆོ་འཕྲུལ་རྣམས་ཀྱང་དེ་ཡིས་མཐོང་།",
    "d127:5558": "།གང་གིས་མྱ་ངན་འདས་རེག་པ།",
    "d127:5559": "།སེམས་ཅན་དེ་ནི་མི་རྙེད་དེ།",
    "d127:5560": "།དེ་བཞིན་ཆོས་རྣམས་རབ་བསྟན་ཅིང་།",
    "d127:5561": "།སེམས་ཅན་མང་པོ་གྲོལ་བར་བྱས།",
    "d127:5562": "།ཇི་ལྟར་ཉི་མ་ཟླ་བ་དག །ཁར་བའི་སྣོད་དུ་སྣང་བ་ཡང་།",
    "d127:5563": "།རང་གི་གཟུགས་ནི་མི་འཕོ་ལྟར།",
    "d127:5564": "།ཆོས་ཀྱི་མཚན་ཉིད་དེ་འདྲའོ། །ཆོས་རྣམས་མིག་ཡོར་ལྟ་བུར་ཡང་།",
    "d127:5565": "།གང་གིས་ངོ་བོ་ཉིད་ཤེས་པ།",
    "d127:5566": "།དེ་དག་གཟུགས་ཀྱི་ལུས་སུ་ནི།",
    "d127:5567": "།སངས་རྒྱས་སྐུ་ལ་མི་བལྟའོ།",
    "d127:5568": "།ཆོས་འདི་ལུས་གཟུགས་མེད་པ་སྟེ།",
    "d127:5569": "།འདི་ལ་ལུས་གཟུགས་གང་ཡང་མེད།",
    "d127:5570": "།ཆོས་གང་ལུས་གཟུགས་མེད་པ་ནི།",
    "d127:5571": "།དེ་ནི་སངས་རྒྱས་སྐུ་ལུས་སོ།",
    "d127:5572": "།སུ་དག་ཆོས་ཀྱི་སྐུར་ལྟ་བ།",
    "d127:5573": "།དེ་དག་གིས་ནི་འདྲེན་པ་མཐོང་།",
    "d127:5574": "།རྫོགས་པའི་སངས་རྒྱས་ཆོས་ཀྱི་སྐུ།",
    "d127:5575": "།དེ་ནི་རྫོགས་པའི་སངས་རྒྱས་མཐོང་།",
    "d127:5576": "།རྟེན་ཅིང་སོ་སོར་བསྟན་པ་སྟེ།",
    "d127:5577": "།སོ་སོ་མ་ཡིན་སོ་སོར་བཤད།",
    "d127:5578": "།དགེ་སྦྱོང་ཉིད་ནི་སུ་འདོད་པ།",
    "d127:5579": "།འཇུག་པ་འདི་ནི་རིག་པར་གྱིས།",
    "d127:5580": "།གང་དག་བདག་གིས་ཐོབ་སྙམ་པ། །དེ་ཕྱིར་མ་ཐོབ་པ་ཞེས་བྱ།",
    "d127:5581": "།གང་གིས་དགེ་སྦྱོང་ཉིད་མ་ཐོབ། །དེ་ཕྱིར་དགེ་སྦྱོང་ཞེས་ཀྱང་བྱ།",
    "d127:5582": "།སུ་དག་བསླབས་པར་མ་གྱུར་པ། །ཟབ་མོའི་ཆོས་འདི་ག་ལ་སྨྲ།",
    "d127:5583": "།དེ་དག་ཟབ་མོའི་མིང་དུ་ཡང་། །ཡོངས་སུ་བརྗོད་པར་མི་ནུས་སོ།",
    "d127:5584": "།ཕུང་པོ་ལྔ་ནི་དངོས་མེད་དེ།",
    "d127:5585": "།མེད་པ་ལས་ནི་འདི་དག་བྱུང་།",
    "d127:5586": "།སུ་ཡི་ཕུང་པོ་བྱུང་བ་ཡང་།",
    "d127:5587": "།དེ་ལ་སློང་བར་བྱེད་པ་མེད།",
    "d127:5588": "།ཕུང་པོའི་མཚན་ཉིད་གང་ཡིན་པ།",
    "d127:5589": "།ཆོས་ཀུན་དེ་ཡི་མཚན་ཉིད་ཡིན།",
    "d127:5590": "།དེ་ཡི་མཚན་ཉིད་ཡོད་བཤད་དེ།",
    "d127:5591": "།མཚན་ཉིད་ཀྱང་ནི་ཡོད་མ་ཡིན།",
    "d127:5592": "།ཇི་ལྟར་བར་སྣང་ནམ་མཁའ་བཞིན། །ཆོས་ཀྱི་མཚན་ཉིད་དེ་འདྲ་བར།",
    "d127:5593": "།སྔོན་གྱི་མཐའ་དང་ཕྱི་མའི་མཐའ།",
    "d127:5594": "།ད་ལྟར་བྱུང་བའང་མཐོང་བར་འགྱུར།",
    "d127:5595": "།ནམ་མཁའ་གཟུང་བ་མེད་པར་བཤད།",
    "d127:5596": "།དེ་ལ་གཟུང་བ་མི་རྙེད་དེ།",
    "d127:5597": "།ཆོས་ཀྱི་རང་བཞིན་འདི་ཉིད་ཡིན།",
    "d127:5598": "།གཟུང་བ་མེད་པ་ནམ་མཁའ་འདྲ།",
    "d127:5599": "།དེ་ལྟ་བུར་ནི་ཆོས་བསྟན་ཏེ།",
    "d127:5600": "།དེ་ལ་གང་ཡང་མཐོང་བ་མེད།",
    "d127:5601": "།སུ་དག་ཆོས་འདི་མི་མཐོང་བ།",
    "d127:5602": "།དེ་ཡི་ཆོས་རྣམས་བསམ་མི་ཁྱབ།",
    "d127:5603": "།ཆོས་འདི་རྣམས་ནི་རང་བཞིན་མེད།",
    "d127:5604": "།འདི་དག་རང་བཞིན་མི་རྙེད་དེ།",
    "d127:5605": "།སངས་རྒྱས་བྱང་ཆུབ་སུ་བརྩོན་པ།",
    "d127:5606": "།རྣལ་འབྱོར་པ་ཡི་སྤྱོད་ཡུལ་འདི།",
    "d127:5607": "།དེ་ལྟ་བུར་ནི་སུས་ཤེས་པ།",
    "d127:5608": "།དེ་ནི་ཆོས་ལ་མི་ཆགས་ཏེ།",
    "d127:5609": "།ཆོས་རྣམས་ལ་ཡང་མི་ཆགས་པས།",
    "d127:5610": "།ཆོས་ཀྱི་འདུ་ཤེས་རབ་ཏུ་རྟོགས།",
    "d127:5611": "།བྱང་ཆུབ་སེམས་དཔའ་སྐྱོབ་པ་ཡིས།",
    "d127:5612": "།ཆོས་རྣམས་ཐམས་ཅད་རྣམ་པར་བཤིག །ཆོས་ཀྱི་འདུ་ཤེས་རྣམ་བཤིག་ནས།",
    "d127:5613": "།སངས་རྒྱས་ཆོས་ལ་རློམ་སེམས་མེད།",
    "d127:5614": "།མཐའ་དེ་རློམ་སེམས་མ་བྱས་པ།",
    "d127:5615": "།བརྟགས་ནས་མཐར་ནི་བཤད་པ་སྟེ།",
    "d127:5616": "།དེ་ལྟར་མཐའ་ནི་སུས་ཤེས་པ།",
    "d127:5617": "།བསྐལ་པ་བྱེ་བར་རློམ་སེམས་མེད།",
    "d127:5618": "།བྱིས་པས་སྔོན་གྱི་མཐའ་བརྟགས་པས།",
    "d127:5619": "།འཁོར་བ་རྣམས་སུ་འཁོར་འགྱུར་ཏེ།",
    "d127:5620": "།ཕྱོགས་བཅུ་དག་ཏུ་བཙལ་ན་ཡང་། །དེ་ཡི་གནས་ནི་མི་རྙེད་དོ།",
    "d127:5621": "།འཁོར་བ་སྟོང་པར་རིག་ནས་ནི།",
    "d127:5622": "།རྒྱལ་བའི་ཐུགས་སྲས་ཆགས་མི་འགྱུར།",
    "d127:5623": "།བྱང་ཆུབ་དོན་ཕྱིར་སྤྱོད་མོད་ཀྱི།",
    "d127:5624": "།དེ་དག་སྤྱོད་པ་མི་རྙེད་དོ།",
    "d127:5625": "།ནམ་མཁའ་ལ་ནི་བྱ་རྗེས་བཞིན།",
    "d127:5626": "།དེ་དག་རྙེད་པར་མི་འགྱུར་ཏེ།",
    "d127:5627": "།དེ་འདྲའི་རང་བཞིན་བྱང་ཆུབ་དེ། །བྱང་ཆུབ་སེམས་དཔས་རྟོགས་པར་འགྱུར།",
    "d127:5628": "།སྒྱུ་མ་བྱེད་པ་རབ་བསླབས་པ།",
    "d127:5629": "།སྒྱུ་མ་དག་ནི་སྟོན་པ་ལྟར།",
    "d127:5630": "།རྣམ་པ་སྣ་ཚོགས་གཟུགས་རྣམས་ཀྱང་།",
    "d127:5631": "།གཟུགས་ནི་དམིགས་པར་མི་འགྱུར་རོ།",
    "d127:5632": "།རྙེད་དང་མི་རྙེད་རློམ་སེམས་མེད།",
    "d127:5633": "།རྙེད་པ་ལ་ཡང་རྙེད་མེད་དེ།",
    "d127:5634": "།ཡེ་ཤེས་དེ་ནི་སྒྱུ་མ་འདྲ།",
    "d127:5635": "།སྒྱུ་མ་དེ་ལ་གནས་པ་མིན།",
    "d127:5636": "།དེ་བཞིན་ཆོས་རྣམས་སྟོང་པ་ལ། །བྱིས་པའི་བློ་ཡིས་རྣམ་བརྟགས་ནས།",
    "d127:5637": "།རྣམ་པར་རྟོག་ལ་སྤྱོད་པ་དག །འགྲོ་བ་དྲུག་ཏུ་གཞོལ་བར་འགྱུར།",
    "d127:5638": "།ཕུང་པོ་སྐྱེ་རྒ་ཉེར་འགྲོ་སྟེ།",
    "d127:5639": "།དེ་དག་སྐྱེ་བ་ཟད་མི་འགྱུར།",
    "d127:5640": "།སྐྱེ་ཞིང་འཆི་བའི་ཕུང་པོ་རྣམས། །དེ་དག་སྡུག་བསྔལ་མཐའ་ཡས་སོ།",
    "d127:5641": "།སྐྱེ་ཞིང་འཁོར་བ་སྡུག་བསྔལ་ཏེ།",
    "d127:5642": "།བྱིས་པའི་བློ་ཡིས་བརྟགས་པས་ན།",
    "d127:5643": "།དེ་དག་རྟོག་པ་མི་ཟད་དེ།",
    "d127:5644": "།དེ་དག་བསྐལ་པ་བྱེ་བར་འཁོར།",
    "d127:5645": "།མི་སྦྱོར་བ་དང་རབ་སྦྱོར་དང་། །ལས་ཀྱི་སྦྱོར་ལ་གང་གནས་དང་། །ལས་རྣམས་ལེན་པ་གང་དགའ་བ།",
    "d127:5646": "།དེ་དག་ལས་ལས་མི་འཐར་རོ།",
    "d127:5647": "།ལས་ཀྱི་ཆུ་བོས་ཁྱེར་བ་དེ།",
    "d127:5648": "།ལས་ནི་རྟག་ཏུ་ཟད་མི་འགྱུར། །བདུད་ཀྱི་ཕྱོགས་ལ་གང་གནས་པ།",
    "d127:5649": "།ཡང་དང་ཡང་ནི་འཆི་བར་འགྱུར།",
    "d127:5650": "།བདུད་ཀྱིས་ཟིལ་ནོན་ཤེས་རབ་འཆལ།",
    "d127:5651": "།ཉོན་མོངས་པ་ཡི་ལས་རྣམས་ཀྱིས།",
    "d127:5652": "།སྐྱེ་བ་དེ་དང་དེ་དག་ཏུ། །སྐྱེ་ཞིང་འཆི་བ་མྱོང་བར་འགྱུར།",
    "d127:5653": "།སོ་སོའི་སྐྱེ་བོ་ལོང་བ་ཡི།",
    "d127:5654": "།བྱིས་པ་དེ་དག་འཆི་བར་འགྱུར།",
    "d127:5655": "།དེ་དག་བཏག་ཅིང་རྣམ་པར་གཞོམ།",
    "d127:5656": "།དེ་དག་འགྲོ་བ་མི་བཟད་འགྱུར།",
    "d127:5657": "།བྱིས་པའི་བློ་ཅན་མཚོན་ཆ་ཡིས།",
    "d127:5658": "།གཅིག་ལ་གཅིག་ནི་གསོད་པ་བྱེད།",
    "d127:5659": "།དེ་ལྟ་བུར་ནི་སྦྱོར་བ་དག །དེ་དག་སྦྱོར་བ་རབ་ཏུ་འཕེལ།",
    "d127:5660": "།ངའི་བུ་ང་ཡི་ནོར་སྙམ་དུ། །བྱིས་པའི་བློ་ཡིས་རབ་བརྟགས་ཏེ།",
    "d127:5661": "།མེད་པའི་ཆོས་རྣམས་བརྟགས་པས་ན།",
    "d127:5662": "།འཁོར་བ་དག་ནི་ཕྱིར་ཞིང་འཕེལ།",
    "d127:5663": "།འཁོར་བ་དག་ནི་འཕེལ་བྱེད་ཅིང་།",
    "d127:5664": "།སོ་སོའི་སྐྱེ་བོ་དེ་དག་འཁོར།",
    "d127:5665": "།སོ་སོ་ཐ་དད་འགྲོ་བས་ན།",
    "d127:5666": "།སོ་སོའི་སྐྱེ་བོར་བརྗོད་པ་ཡིན།",
    "d127:5667": "།སངས་རྒྱས་བསྟན་པ་བོར་ནས་ནི།",
    "d127:5668": "།ཆོས་རྣམས་མང་པོ་རབ་ཏུ་འཆད།",
    "d127:5669": "།བདུད་ཀྱི་དབང་དུ་སོང་བས་ན།",
    "d127:5670": "།དེ་དག་ཐར་པ་རྙེད་མི་འགྱུར།",
    "d127:5671": "།འདོད་པའི་ཕྱིར་ནི་བྱིས་པ་རྣམས།",
    "d127:5672": "།བུད་མེད་རུལ་ལ་སྟེན་བྱེད་དེ།",
    "d127:5673": "།འགྲོ་བ་རུལ་བར་འགྲོ་འགྱུར་ཞིང་། །དེས་ནི་ངན་འགྲོར་ལྟུང་བར་འགྱུར།",
    "d127:5674": "།འཇིགས་པ་ཆེན་པོའི་ཞགས་པ་ནི། །བུད་མེད་ཞགས་པ་མི་བཟད་པས།",
    "d127:5675": "།སངས་རྒྱས་རྣམས་ཀྱིས་འདོད་པ་དང་། །བུད་མེད་བསྟེན་པའང་མ་བསྔགས་སོ། །ལམ་འདི་བྱང་ཆུབ་མི་འགྱུར་བས། །བུད་མེད་རྣམས་ལ་མ་རྟོན་པར། །སྦྲུལ་གདུག་ཤིན་ཏུ་ཁྲོ་བོ་ལྟར། །མཁས་པས་དེ་ནི་རྣམ་པར་སྤོང་། །སངས་རྒྱས་ཀུན་གྱིས་བསྟན་པ་ཡི།",
    "d127:5676": "།བྱང་ཆུབ་ལམ་ལ་སྒོམ་པར་བྱེད།",
    "d127:5677": "།ལམ་དེ་གོམས་པར་བསྒོམས་བྱས་ན།",
    "d127:5678": "།བླ་མེད་སངས་རྒྱས་འགྲུབ་པར་འགྱུར།",
    "d127:5679": "།དེ་དག་བླ་ན་མེད་འགྱུར་ཏེ།",
    "d127:5680": "།འཇིག་རྟེན་གྱི་ནི་མཆོད་རྟེན་འགྱུར།",
    "d127:5681": "།བླ་ན་མེད་པའི་ཡེ་ཤེས་ཀྱིས།",
    "d127:5682": "།སངས་རྒྱས་བླ་ན་མེད་པར་འགྱུར།",
    "d127:5683": "།གསོ་སྦྱོང་དག་ལ་སྙེན་བྱེད་ཅིང་།",
    "d127:5684": "།ཚུལ་ཁྲིམས་ཕུང་པོར་ཡང་དག་འཛུད། །སེམས་ཅན་བྱེ་བ་བསམ་མི་ཁྱབ།",
    "d127:5685": "།བྱང་ཆུབ་ཏུ་ཡང་ཡང་དག་འཛུད།",
    "d127:5686": "།དེ་དག་སེམས་ཅན་རྣམས་ཀྱི་ནི།",
    "d127:5687": "།བསམ་ཡས་དཔག་མེད་དོན་བྱེད་དེ།",
    "d127:5688": "།དཔའ་བོ་ཤེས་རབ་ཆེན་པོ་དེ།",
    "d127:5689": "།བདུད་རྩི་ཡི་ནི་རྔ་ཡང་རྡུང་།",
    "d127:5690": "།བདུད་ཀྱི་གནས་རྣམས་གཡོ་བྱེད་ཅིང་།",
    "d127:5691": "།བདུད་ཀྱི་རིས་ཀྱང་གཡོ་བར་བྱས།",
    "d127:5692": "།བདུད་རྣམས་བྱེ་བ་བསམ་མི་ཁྱབ། །བྱང་ཆུབ་ལ་ནི་ཡང་དག་འཛུད།",
    "d127:5693": "།ཕ་རོལ་རྒོལ་བ་ཚར་གཅོད་ཅིང་།",
    "d127:5694": "།མུ་སྟེགས་ཅན་ནི་ཕམ་པར་བྱེད།",
    "d127:5695": "།རི་དང་རྒྱ་མཚོར་བཅས་པ་ཡི། །ས་ཡང་རབ་ཏུ་གཡོ་བར་བྱེད། །ཁྱུ་མཆོག་གྱུར་པ་དུ་མ་ཡིས།",
    "d127:5696": "།ལུས་ཀྱི་རྣམ་པར་འཕྲུལ་བྱེད་ཅིང་།",
    "d127:5697": "།ཤེས་རབ་ཆེན་པོ་དེ་དག་ནི།",
    "d127:5698": "།ཆོ་འཕྲུལ་བསམ་གྱིས་མི་ཁྱབ་སྟོན།",
    "d127:5699": "།ཞིང་རྣམས་བྱེ་བ་གཡོ་བྱེད་དེ།",
    "d127:5700": "།གང་གཱ་ཡི་ནི་བྱེ་མ་སྙེད།",
    "d127:5701": "།དེ་དག་བདུད་རྣམས་ཕམ་བྱས་ནས།",
    "d127:5702": "།སངས་རྒྱས་གྲགས་པ་ཆེན་པོར་འགྱུར།",
    "d127:5703": "།དེ་དག་ཞིང་རྣམས་སྤྲུལ་བྱེད་དེ།",
    "d127:5704": "།རིན་པོ་ཆེ་ཡིས་རྣམ་པར་བརྒྱན།",
    "d127:5705": "།མེ་ཏོག་འབྲས་བུ་ཕུན་སུམ་ཚོགས། །དྲི་དང་ལྡན་ཞིང་ཡིད་དུ་འོང་།",
    "d127:5706": "།ཁང་པ་དང་ནི་གཞལ་མེད་ཁང་།",
    "d127:5707": "།ཁང་པ་བརྩེགས་པ་པུ་ཤུར་བཅས། །དཔའ་བོ་དེ་དག་སྤྲུལ་པ་བྱེད།",
    "d127:5708": "།རྫིང་བུ་ཡིད་དུ་འོང་བ་དག །ཡན་ལག་བརྒྱད་ལྡན་ཆུ་ཡིས་གང་།",
    "d127:5709": "།དང་ཞིང་བསིལ་ལ་རྙོག་པ་མེད།",
    "d127:5710": "།དེ་ལས་ཆུ་ནི་སུས་འཐུངས་པ།",
    "d127:5711": "།སྲིད་པ་གསུམ་ཡང་སྤོང་བར་འགྱུར།",
    "d127:5712": "།བླ་ན་མེད་པའི་ཆུ་འཐུངས་ནས། །དེ་དག་ཕྱིར་ཡང་མི་ལྡོག་འགྱུར།",
    "d127:5713": "།བླ་ན་མེད་པའི་ཡེ་ཤེས་ཀྱིས།",
    "d127:5714": "།སངས་རྒྱས་བླ་ན་མེད་པར་འགྱུར།",
    "d127:5715": "།བླ་མེད་ཞི་བའི་འཇུག་པར་ནི། །འགྲོ་བར་ཤིན་ཏུ་རིག་པར་གྱིས།",
    "d127:5716": "།འཇུག་པ་འདི་ནི་མི་ཤེས་པས།",
    "d127:5717": "།དམིགས་པ་ཅན་དག་ཤིན་ཏུ་བརླག །སུ་དག་དེ་ལ་རྟེན་གྱུར་ཅིང་།",
    "d127:5718": "།དེ་དག་སྐལ་མཉམ་སེམས་ཅན་དེ།",
    "d127:5719": "།མནར་མེད་པར་ནི་དེ་འགྲོ་སྟེ།",
    "d127:5720": "།མི་བཟད་པ་ནི་ཆེན་པོར་ལྟུང་།",
    "d127:5721": "།དེ་ཡི་སྡུག་བསྔལ་དྲག་པོ་ནི།",
    "d127:5722": "།བརྗོད་པར་ནུས་པ་མ་ཡིན་ཏེ།",
    "d127:5723": "།བྱང་ཆུབ་སེམས་དཔའ་སྐྱོབ་པ་དང་། །ངས་ནི་དེ་དག་རབ་ཏུ་ཤེས།",
    "d127:5724": "།འདི་འདྲའི་ཟབ་མོ་མཐོང་དཀའ་ཡི། །ཆོས་ལ་སུ་དག་ནེམ་ནུར་བྱེད། །སུ་དག་དམིགས་ལ་གནས་པ་ཡི།",
    "d127:5725": "།བྱིས་པ་དག་གི་ས་མ་ཡིན། །བླ་མེད་སངས་རྒྱས་ཞིང་དུ་ནི།",
    "d127:5726": "།གང་གིས་དེ་དག་འགྲོ་འགྱུར་བ།",
    "d127:5727": "།གཟུགས་སྟོན་པ་ནི་དུ་མ་ཡི།",
    "d127:5728": "།བཀོད་པ་དག་ནི་སྤྲུལ་པར་བྱེད།",
    "d127:5729": "།སངས་རྒྱས་ཞིང་ནི་ཇི་སྙེད་ཀྱི།",
    "d127:5730": "།གཟུགས་འགྲུབ་ཕུན་སུམ་ཚོགས་ཡོད་པ།",
    "d127:5731": "།དེ་དག་ཐམས་ཅད་འདིར་ཡང་ནི། །བྱང་ཆུབ་སེམས་དཔའ་འཕྲུལ་ཆེ་སྟོན།",
    "d127:5732": "།ཆོས་ཆེན་གྱི་ནི་གོ་བགོས་ཏེ།",
    "d127:5733": "།དཔའ་ཆེན་སྟོབས་ཀྱང་ཆེ་བ་དག །སྟོང་པའི་དོན་ཆེན་རྡོ་རྗེ་ཡིས། །གདབ་པ་དག་ཀྱང་དེ་དག་འདེབས།",
    "d127:5734": "།འོད་ཟེར་བྱེ་བ་ཕྲག་སྟོང་དག །གང་གཱ་ཡི་ནི་བྱེ་མ་སྙེད།",
    "d127:5735": "།དེ་ཡི་ལུས་ལས་འབྱུང་བར་འགྱུར།",
    "d127:5736": "།དེས་ནི་འཇིག་རྟེན་རབ་ཏུ་སྣང་།",
    "d127:5737": "།དེ་དག་བུད་མེད་མི་ཆགས་ཏེ།",
    "d127:5738": "།དེ་དག་ཡིད་འབྱུང་མི་བྱེད་ལ།",
    "d127:5739": "།བུད་མེད་འདུ་ཤེས་རང་བཞིན་གྱིས། །འདུ་ཤེས་དེ་དག་རྣམ་པར་བཤིག །དཔའ་བོ་དེ་དག་གར་གནས་པ།",
    "d127:5740": "།སངས་རྒྱས་ཞིང་དེ་མི་སྟོང་སྟེ།",
    "d127:5741": "།དེ་དག་ལ་ནི་སྡིག་ཅན་བདུད།",
    "d127:5742": "།བར་ཆད་བྱེད་པར་ག་ལ་འགྱུར།",
    "d127:5743": "།ལྟ་བ་དག་ལ་དེ་གནས་པས།",
    "d127:5744": "།སངས་རྒྱས་མང་པོ་མཉེས་མ་བྱས།",
    "d127:5745": "།གནོད་སེམས་ཀྱིས་ནི་ཉེར་བརྟན་ཅིང་།",
    "d127:5746": "།འདོད་དང་ཆགས་ལ་རབ་ཏུ་གནས།",
    "d127:5747": "།ལྟ་ལ་གནས་པ་དེ་དག་ཀུན།",
    "d127:5748": "།བདུད་ཡིན་པར་ནི་རིག་པར་བྱ།",
    "d127:5749": "།དེ་ལ་སྡིག་ཅན་བདུད་རྣམས་ཀྱང་།",
    "d127:5750": "།བར་ཆད་བྱེད་པར་མི་འཇུག་གོ།",
    "d127:5751": "།སངས་རྒྱས་ཡེ་ཤེས་བསམ་མི་ཁྱབ།",
    "d127:5752": "།ཡེ་ཤེས་དེ་ལྟར་སུས་ཤེས་པ། །འདུ་ཤེས་ཐམས་ཅད་རྣམ་བཤིག་ནས།",
    "d127:5753": "།འདུ་ཤེས་དག་པ་མི་ལྡོག་གནས།",
    "d127:5754": "།སྔོན་གྱི་མཐའ་དང་ཕྱི་མའི་མཐའ།",
    "d127:5755": "།ད་ལྟར་མཐའ་ཡང་མཐོང་བར་འགྱུར།",
    "d127:5756": "།དེ་ལྟར་ཆོས་རྣམས་བསྟན་མོད་ཀྱི།",
    "d127:5757": "།དེ་ལ་ཆུང་ཟད་བསྟན་པ་མེད།",
    "d127:5758": "།ཡེ་ཤེས་ཀྱིས་ཀྱང་ཤེས་པ་མེད།",
    "d127:5759": "།མི་ཤེས་པས་ཀྱང་ཞུམ་མི་འགྱུར།",
    "d127:5760": "།ཡེ་ཤེས་མི་ཤེས་རྣམ་བརྟགས་ནས།",
    "d127:5761": "།སངས་རྒྱས་ཡེ་ཤེས་བརྗོད་པ་ཡིན།",
    "d127:5762": "།རྣམ་རིག་ཚིག་དང་བརྡ་རྣམས་ནི། །བྱང་ཆུབ་སེམས་དཔས་རབ་ཏུ་ཤེས། །དེ་ནི་སེམས་ཅན་དོན་རྣམས་ཀྱང་།",
    "d127:5763": "།དཔག་མེད་བསམ་ཡས་བྱེད་པར་འགྱུར།",
    "d127:5764": "།འདུ་ཤེས་ཀུན་ཏུ་ཤེས་པའི་ཕྱིར།",
    "d127:5765": "།འཛིན་པར་ཡང་ནི་དེ་བསྟན་ཏེ།",
    "d127:5766": "།འདུ་ཤེས་དེ་ནི་མི་འཛིན་པ།",
    "d127:5767": "།དབེན་པའི་དོན་དུ་རབ་ཏུ་བསྟན།",
    "d127:5768": "།དབེན་པ་གང་ཡིན་འདུ་ཤེས་ཏེ།",
    "d127:5769": "།འདུ་ཤེས་གང་ཡིན་བསྟན་པ་དེ།",
    "d127:5770": "།འདུ་ཤེས་རང་བཞིན་ཡེ་ཤེས་ཏེ།",
    "d127:5771": "།དེ་ལྟར་འདུ་ཤེས་མེད་པར་འགྱུར།",
    "d127:5772": "།འདུ་ཤེས་འདི་ནི་སྤང་སྙམ་དུ། །གང་གི་འདུ་ཤེས་འབྱུང་བ་ནི།",
    "d127:5773": "།འདུ་ཤེས་སྤྲོས་ལ་སྤྱོད་པ་སྟེ།",
    "d127:5774": "།འདུ་ཤེས་ལས་ནི་དེ་མི་འཐར།",
    "d127:5775": "།སུ་ཡི་འདུ་ཤེས་འདི་དག་བྱུང་།",
    "d127:5776": "།སུ་ཡིས་འདུ་ཤེས་འདི་བསྐྱེད་བྱས།",
    "d127:5777": "།སུས་ནི་འདུ་ཤེས་རེག་པར་བྱས།",
    "d127:5778": "།སུས་ནི་འདུ་ཤེས་བཀག་པར་གྱུར།",
    "d127:5779": "།གང་གི་འདུ་ཤེས་འབྱུང་བ་ནི།",
    "d127:5780": "།སངས་རྒྱས་ཀྱིས་ཀྱང་ཆོས་མ་བརྙེས།",
    "d127:5781": "།འདིར་ནི་དོན་དེ་བསམ་པར་གྱིས།",
    "d127:5782": "།དེ་ནས་འདུ་ཤེས་མེད་པར་འགྱུར།",
    "d127:5783": "།ནམ་ཚེ་འདུ་ཤེས་སྐྱེས་པ་ན།",
    "d127:5784": "།སུ་ཡི་འདུ་ཤེས་ཡིན་ཞེས་བརྗོད།",
    "d127:5785": "།སེམས་ཀྱི་རྒྱུད་ཀྱི་རྣམ་ཐར་ཡང་། །དེ་ལ་ཇི་ལྟར་རུང་བར་འགྱུར།",
    "d127:5786": "།གང་ཚེ་རྣམ་ཐར་རེག་པ་ན།",
    "d127:5787": "།བསམ་པ་ཐམས་ཅད་བསམ་པ་མེད།",
    "d127:5788": "།གང་ཚེ་བསམ་པ་བསམ་མེད་པ།",
    "d127:5789": "།དེ་ཚེ་བསམ་དུ་མེད་པར་འགྱུར།",
    "d127:5790": "།བསམ་པའི་ས་ལ་གནས་ནས་ནི།",
    "d127:5791": "།མཐར་གྱིས་རྣམ་པར་བསམ་བྱས་ཏེ།",
    "d127:5792": "།བསམ་པ་ཐམས་ཅད་རྣམ་སྤངས་ནས།",
    "d127:5793": "།དེ་ནས་བསམ་དུ་མེད་པར་འགྱུར།",
    "d127:5794": "།འདི་ནི་དཀར་ཆོས་རྣམ་སྨིན་ཏེ།",
    "d127:5795": "།འདུ་བྱེད་མེད་པས་མཐོང་བར་འགྱུར།",
    "d127:5796": "།སེམས་ཅན་ཀུན་གྱིས་རྣམ་བསམ་པ།",
    "d127:5797": "།སྐད་ཅིག་གཅིག་ལ་རབ་ཏུ་ཤེས།",
    "d127:5798": "།སེམས་ཅན་ཅི་འདྲ་དེ་བཞིན་བསམ།",
    "d127:5799": "།བསམ་བཞིན་རྒྱལ་བ་དེ་འདྲ་སྟེ།",
    "d127:5800": "།སངས་རྒྱས་བསམ་དུ་མེད་པ་ཡིས།",
    "d127:5801": "།བསམ་པ་འདི་ནི་རབ་ཏུ་བསྟན། །གཅིག་པུ་དབེན་སོང་གང་སེམས་པ།",
    "d127:5802": "།ནམ་ཞིག་སེམས་པ་མེད་པར་འགྱུར།",
    "d127:5803": "།བསམ་པ་དག་ནི་མི་སེམས་ན།",
    "d127:5804": "།བསམ་པ་ཐམས་ཅད་མེད་པར་འགྱུར།",
    "d127:5805": "།ཤི་འཕོས་དུས་བྱས་ཤི་བའི་ཚེ། །གང་གི་བསམ་པ་རབ་འཇུག་པ།",
    "d127:5806": "།བསམ་པའི་རྗེས་སུ་རྣམ་ཤེས་འབྲང་།",
    "d127:5807": "།བསམ་ལས་དེ་ནི་མི་ཐར་ཏོ།",
    "d127:5808": "།སུ་དག་བུད་མེད་འདུ་ཤེས་གནས།",
    "d127:5809": "།དེ་དག་འདོད་ཆགས་རབ་ཏུ་འཕེལ།",
    "d127:5810": "།འདུ་ཤེས་དག་ནི་རྣམ་བཤིག་ན།",
    "d127:5811": "།འདོད་ཆགས་ཀྱིས་ནི་གོས་མི་འགྱུར།",
    "d127:5812": "།བསམ་པ་འདི་ནི་བསམ་པ་ཆེ།",
    "d127:5813": "།ཆོས་ཀྱི་བསམ་པ་བླ་ན་མེད།",
    "d127:5814": "།ཆོས་ཀྱི་བསམ་པ་འདི་ཡིས་ནི།",
    "d127:5815": "།ཡང་དག་བསམ་པ་རབ་ཏུ་འབྱུང་།",
    "d127:5816": "།ཚུལ་མ་ཡིན་པ་རྣམ་བསམས་པས།",
    "d127:5817": "།བསམ་པ་བསམ་ཡས་མང་པོ་དག །ཡུན་རིང་དུས་སུ་རྣམ་བསམས་ཀྱང་།",
    "d127:5818": "།བསམ་པ་དག་ནི་ཟད་མ་གྱུར།",
    "d127:5819": "།གང་དག་མིང་ལ་སེམས་པ་ཡང་།",
    "d127:5820": "།ཟད་པ་ལ་ནི་ཡེ་ཤེས་མེད།",
    "d127:5821": "།སྒྲ་ཤེས་པ་ལ་ཟད་པ་མེད།",
    "d127:5822": "།ཟད་པའི་ཆོས་ཉིད་དེ་ཡིན་ནོ།",
    "d127:5823": "།སྒྲ་དང་རྣམ་རིག་ཚིག་གི་ལམ།",
    "d127:5824": "།ཟད་པའི་སྒྲར་ནི་བསྟན་པ་སྟེ།",
    "d127:5825": "།ཆོས་དེ་རྣམས་ནི་བྱེ་བྲག་མེད། །ཤེས་བཞིན་ཟད་པ་དེ་བཞིན་ཏེ།",
    "d127:5826": "།མ་སྐྱེས་ཤིང་ནི་མ་འགགས་པ།",
    "d127:5827": "།མཚན་མ་མེད་ཅིང་མཚན་ཉིད་མེད། །བསྐལ་པ་བྱེ་བར་བཤད་ཀྱང་ནི།",
    "d127:5828": "།མཚན་མ་མེད་པར་བསྟན་པ་ཡིན། །དངོས་པོ་ཐམས་ཅད་རྣམ་བཤིག་ནས།",
    "d127:5829": "།དངོས་པོ་མེད་ལ་རབ་གནས་པ།",
    "d127:5830": "།དངོས་པོ་གཞན་དུ་མ་བསྟན་ཏེ།",
    "d127:5831": "།དངོས་མེད་པ་ཡང་གཞན་མི་བསྟན།",
    "d127:5832": "།དངོས་མེད་སྒྲར་ནི་རིག་བྱས་ཏེ།",
    "d127:5833": "།དངོས་པོ་མེད་པ་རབ་ཏུ་བསྟན།",
    "d127:5834": "།སངས་རྒྱས་དག་ནི་ཀུན་གྱིས་ཀྱང་།",
    "d127:5835": "།དངོས་པོ་མེད་པ་བལྟར་མི་ནུས།",
    "d127:5836": "།དངོས་པོ་ཀུན་གྱི་དངོས་པོ་ནི།",
    "d127:5837": "།དངོས་པོ་མེད་པར་དེ་བསྟན་ཏེ།",
    "d127:5838": "།དེ་ལྟར་དངོས་པོ་རྣམ་རིག་ནི།",
    "d127:5839": "།དངོས་པོ་མེད་པར་འགྱུར་ཞེས་བསྟན།",
    "d127:5840": "།དངོས་པོ་མེད་པ་དེ་ཡང་ནི། །སུས་ཀྱང་ནམ་དུ་རེག་མི་ནུས།",
    "d127:5841": "།དངོས་པོ་མེད་པ་རེག་པ་ཡིས།",
    "d127:5842": "།ཀུན་རྫོབ་ཏུ་ནི་དེ་བསྟན་ཏོ།",
    "d127:5843": "།འཇིག་རྟེན་སངས་རྒྱས་བདག་འགྱུར་སྙམ། །དེ་ལྟར་གང་གི་བློ་འགྱུར་བ།",
    "d127:5844": "།སྲིད་པའི་སྲེད་པས་ཡོང་མི་གཟིར།",
    "d127:5845": "།མཁས་པ་བྱང་ཆུབ་རྟོགས་པར་འགྱུར།",
    "d127:5846": "།བྱང་ཆུབ་སེམས་དཔའ་མཉམ་བཞག་པ།",
    "d127:5847": "།ཆོས་ནི་གང་ལའང་སྨོན་མི་བྱེད།",
    "d127:5848": "།ཅི་ཡང་མེད་ཅིང་དམིགས་པ་མེད།",
    "d127:5849": "།དེ་ནི་བྱང་ཆུབ་བརྗོད་པ་ཡིན། །བྱང་ཆུབ་ཏུ་ནི་ངེས་ཞུགས་ཤེས།",
    "d127:5850": "།མང་དུ་དེ་སྐད་སྨྲ་མོད་ཀྱི།",
    "d127:5851": "།འཇུག་པ་འདི་ནི་མི་ཤེས་པས།",
    "d127:5852": "།དེ་དག་སངས་རྒྱས་བྱང་ཆུབ་རིང་།",
    "d127:5853": "།འདུ་བྱེད་ཐམས་ཅད་སྟོང་པར་ནི། །སྒྲ་ཡིས་ཆོས་རྣམས་རབ་ཏུ་བཤད།",
    "d127:5854": "།སྒྲ་ཡི་རང་བཞིན་གང་ཡིན་པ།",
    "d127:5855": "།ཟབ་ཅིང་ཕྲ་སྟེ་མཐོང་བར་དཀའ། །མངོན་ཤེས་ཆེ་ལ་མདོ་སྡེ་འདི།",
    "d127:5856": "།ངེས་པར་བསྟན་ཞེས་བྱ་བ་ཡིན།",
    "d127:5857": "།བྱང་ཆུབ་སེམས་དཔའི་དོན་ཕྱིར་ནི། །སངས་རྒྱས་རྣམས་ཀྱིས་བསྟན་མཛད་དོ།",
    "d127:5858": "།ཀུན་ནས་ཉོན་མོངས་ཇི་སྙེད་པ། །གཉེན་པོ་ཐམས་ཅད་དེ་ཡིས་བཅོམ།",
    "d127:5859": "།མངོན་པར་ཤེས་ལ་རབ་གནས་ཤིང་།",
    "d127:5860": "།དེ་དག་རྫུ་འཕྲུལ་ཤིན་ཏུ་བསྒོམས།",
    "d127:5861": "།བསམས་ནས་ཤེས་ལ་དེ་གནས་ཏེ།",
    "d127:5862": "།ཤེས་པ་དེ་ཡང་རྣམ་པར་བཤིག །བསམ་གྱིས་མི་ཁྱབ་དཔག་མེད་ཀྱི།",
    "d127:5863": "།ཡེ་ཤེས་ཐོབ་པས་ངོམས་པ་མེད།",
    "d127:5864": "།ཏིང་ངེ་འཛིན་དང་རྫུ་འཕྲུལ་ཕྱིར།",
    "d127:5865": "།དེ་དག་མངོན་པར་འདུ་བྱེད་མེད།",
    "d127:5866": "།དཔའ་བོའི་རྣམ་སྨིན་དེ་ཡིན་ཏེ།",
    "d127:5867": "།དུས་ཀུན་དུ་ཡང་མཉམ་པར་བཞག །རྣམ་སྨིན་སྐྱེས་པའི་རྫུ་འཕྲུལ་གྱིས།",
    "d127:5868": "།ཞིང་ནི་བྱེ་བར་དེ་འགྲོ་སྟེ།",
    "d127:5869": "།འཇིག་རྟེན་སྒྲོན་མ་མཐོང་བ་ནི།",
    "d127:5870": "།གང་གཱ་དག་གི་བྱེ་མ་སྙེད།",
    "d127:5871": "།དེ་དག་འཆི་འཕོ་སྐྱེ་བ་ཡང་།",
    "d127:5872": "།སེམས་གཞན་དུ་ནི་སྒྱུར་བར་བྱེད།",
    "d127:5873": "།སེམས་ལ་དབང་ཡང་ཐོབ་པས་ན།",
    "d127:5874": "།དེ་དག་ལུས་ནི་འོད་གསལ་ལོ།",
    "d127:5875": "།སངས་རྒྱས་དག་གི་ཉན་ཐོས་གང་། །བསྒོམས་པའི་རྫུ་འཕྲུལ་གནས་པ་ནི།",
    "d127:5876": "།འདུ་བྱེད་མེད་པའི་རྫུ་འཕྲུལ་ལ། །དེ་དག་བཅུ་དྲུག་ཆར་མི་ཕོད།",
    "d127:5877": "།ལྷ་རྣམས་ཀྱིས་ཀྱང་དེ་དག་གི།",
    "d127:5878": "།བསམ་པ་ཤེས་པར་མི་ནུས་ཏེ།",
    "d127:5879": "།འཇིག་རྟེན་གྱི་ནི་མགོན་པོ་དང་། །དེ་དག་མཚུངས་གནས་མ་གཏོགས་སོ།",
    "d127:5880": "།དེ་དག་སྤྱི་ཅེར་མི་འགྱུར་ཏེ།",
    "d127:5881": "།མགོ་ལ་སྐྲ་དཀར་མི་འབྱུང་ཞིང་།",
    "d127:5882": "།རགས་པའི་རྒ་བ་མི་འབྱུང་སྟེ།",
    "d127:5883": "།དེ་བཞིན་སྡུག་བསྔལ་འཆི་བ་མེད།",
    "d127:5884": "།ཐེ་ཚོམ་ཡིད་གཉིས་མི་འབྱུང་སྟེ།",
    "d127:5885": "།དེ་དག་ལ་ནི་ནེམ་ནུར་མེད།",
    "d127:5886": "།མདོ་སྡེ་བྱེ་བ་བརྒྱ་རྣམས་ནི། །ཉིན་མཚན་དུ་ཡང་དེ་དག་ཚོལ།",
    "d127:5887": "།ཇི་སྙེད་ཀུན་ནས་ཉོན་མོངས་ཀྱི།",
    "d127:5888": "།བག་ལ་ཉལ་ནི་རབ་ཏུ་སྤངས།",
    "d127:5889": "།དེ་དག་སེམས་ཅན་ཐམས་ཅད་ལ། །རྟག་ཏུ་མཉམ་པའི་སེམས་སུ་འགྱུར།",
    "d127:5890": "།ཏིང་འཛིན་བྱེ་བ་ཁྲག་ཁྲིག་རྣམས།",
    "d127:5891": "།ཕྱོགས་བཅུ་དག་ཏུ་ངེས་པར་སྟོན།",
    "d127:5892": "།དྲིས་པ་བྱེ་བ་སྟོང་རྣམས་ཀྱང་། །མི་གནས་པར་ནི་ལུང་སྟོན་ཏོ།",
    "d127:5893": "།ཕོ་དང་མོར་ནི་འདུ་ཤེས་དང་། །འདུ་ཤེས་ཐམས་ཅད་རྣམ་པར་བཤིག །དངོས་མེད་འདུ་ཤེས་གནས་ནས་ནི།",
    "d127:5894": "།ཡང་དག་ངེས་པར་སྟོན་པར་བྱེད།",
    "d127:5895": "།ཡོངས་སུ་དག་པའི་ཡེ་ཤེས་ཀྱིས།",
    "d127:5896": "།ཇི་བཞིན་དུ་ནི་ཆོས་སྟོན་ཏོ།",
    "d127:5897": "།ཆོས་རྣམས་ཡང་དག་བསྟན་ལ་བརྩོན།",
    "d127:5898": "།ཏིང་འཛིན་ཡེ་ཤེས་སྤྱོད་ཡུལ་ལྡན།",
    "d127:5899": "།དེ་ཡི་ཏིང་འཛིན་སྤྱོད་པ་ཡང་།",
    "d127:5900": "།དངོས་པོ་དག་ལ་མི་གནས་ཏེ།",
    "d127:5901": "།དེ་ཡི་ཚིག་ཀྱང་དོན་མེད་མིན།",
    "d127:5902": "།ཆོས་བསྟན་པ་ཡང་འབྲས་བུ་ཡོད།",
    "d127:5903": "།མདོ་སྡེ་འདི་ལ་སུ་དགའ་བ།",
    "d127:5904": "།དེས་ནི་མིར་འགྱུར་ལེགས་པར་འཐོབ།",
    "d127:5905": "།མི་ཁོམ་ཐམས་ཅད་རབ་ཏུ་སྤངས།",
    "d127:5906": "།སངས་རྒྱས་ཀུན་ལ་བྱས་པ་གཟོ།",
    "d127:5907": "།གང་གིས་རིན་ཆེན་མདོ་འདི་ལས། །ཚིག་བཞིའི་ཚིགས་བཅད་བཟུང་བ་ཡང་།",
    "d127:5908": "།དེས་ནི་འཁོར་བ་གང་བོར་བ།",
    "d127:5909": "།བསྐལ་པ་བསམ་གྱིས་མི་ཁྱབ་བོ།",
    "d127:5910": "།མདོ་སྡེ་འདི་ལ་སུ་དགའ་བ།",
    "d127:5911": "།དེ་དག་སངས་རྒྱས་ཀུན་གྱིས་གཟིགས།",
    "d127:5912": "།དེ་ནི་སངས་རྒྱས་རི་མོར་བྱས།",
    "d127:5913": "།མྱུར་དུ་བྱང་ཆུབ་ཐོབ་པར་འགྱུར།",
    "d127:5914": "།མདོ་སྡེ་འདི་ལ་སུ་དགའ་བ། །དེ་དག་ཆོས་རྣམས་ཐམས་ཅད་ལ།",
    "d127:5915": "།ཐེ་ཚོམ་དང་ནི་ནེམ་ནུར་མེད།",
    "d127:5916": "།དེ་དག་མྱ་ངན་འདས་དང་ཉེ། །བྱ་རྒོད་ཕུང་པོར་དེ་བཞིན་གཤེགས།",
    "d127:5917": "།དཔའ་བོ་ཆེན་པོ་དེ་ཡིས་མཐོང་།",
    "d127:5918": "།ཐམས་ཅད་སངས་རྒྱས་ལུང་བསྟན་ཏེ། །རྒྱལ་བ་བྱམས་པ་མཐོང་བར་འགྱུར།",
    "d127:5919": "།སངས་རྒྱས་བྱམས་པ་མཐོང་ནས་ནི།",
    "d127:5920": "།བཟོད་པ་བཟང་པོ་ཐོབ་པར་འགྱུར། །གང་སུ་ཟད་པའི་དུས་ལ་ཡང་། །མདོ་སྡེ་འདི་ལ་རབ་གནས་པ།",
    "d127:5921": "།དེ་དག་ཡང་དག་མཐའ་ལ་གནས།",
    "d127:5922": "།ཡང་དག་མཐའ་ནི་བསམ་མི་ཁྱབ།",
    "d127:5923": "།བསམ་གྱིས་མི་ཁྱབ་མཐའ་ལ་ནི།",
    "d127:5924": "།དེ་དག་ནེམ་ནུར་ཡོད་མ་ཡིན།",
    "d127:5925": "།རྡུལ་ཕྲན་ཙམ་ཡང་རྣམ་པ་ཀུན། །དེ་དག་ལ་ཡང་ཐེ་ཚོམ་མེད།",
    "d127:5926": "།རྡུལ་ཙམ་རབ་ཏུ་སྤངས་པ་ནི།",
    "d127:5927": "།དེ་དག་བྱང་ཆུབ་རྙེད་མི་དཀའ།",
    "d127:5928": "།ཟད་དུས་ཤིན་ཏུ་འཇིགས་པ་ལ།",
    "d127:5929": "།དཀའ་བ་དག་ནི་སྤྱད་བྱས་ཏེ།",
    "d127:5930": "།མདོ་སྡེ་རིན་ཆེན་འདི་བསླབས་ན།",
    "d127:5931": "།སྤོབས་པ་དག་ཀྱང་མི་ཟད་འགྱུར།",
    "d127:5932": "།མདོ་སྡེ་འདི་ནི་རབ་བཏོན་ན།",
    "d127:5933": "།སངས་རྒྱས་རྣམས་ཀྱི་མཛོད་བསྲུངས་ཏེ།",
    "d127:5934": "།འདི་ནི་སངས་རྒྱས་ཀུན་མཆོད་པ།",
    "d127:5935": "།ཆོས་ཀྱི་མཆོད་པ་བསམ་མི་ཁྱབ།",
    "d127:5936": "།མ་རུངས་ཟད་པའི་དུས་ལ་ནི། །མདོ་སྡེ་འདི་དག་གང་འཛིན་པ།",
    "d127:5937": "།དེ་དག་ཡེ་ཤེས་རྙེད་མི་དཀའ།",
    "d127:5938": "།སངས་རྒྱས་ཡེ་ཤེས་བསམ་མི་ཁྱབ།",
    "d127:5939": "།གང་གིས་སྔོན་གྱི་སངས་རྒྱས་ལས། །མདོ་སྡེ་འདི་དག་བཟུང་བ་ནི།",
    "d127:5940": "།དེ་དག་ལུས་ལ་འཆང་གྱུར་ཏེ།",
    "d127:5941": "།ཟད་པའི་དུས་ལ་རབ་ཏུ་འདོན། །སངས་རྒྱས་ཞིང་ནི་བྱེ་བར་ཡང་།",
    "d127:5942": "།འཇིག་རྟེན་མགོན་པོའི་སྤྱན་སྔར་ཡང་།",
    "d127:5943": "།ཤཱཀྱ་སེང་གེའི་སྤྱོད་པ་རྣམས།",
    "d127:5944": "།དེ་དག་སྒྲར་ཡང་སྒྲོག་པར་འགྱུར།",
    "d127:5945": "།དེ་དག་སངས་རྒྱས་སྤྱན་སྔར་ནི།",
    "d127:5946": "།རྟག་ཏུ་སེང་གེའི་སྒྲ་སྒྲོག་སྟེ།",
    "d127:5947": "།མཐའ་ཡས་པ་ཡི་སྤོབས་པ་ཡིས། །སངས་རྒྱས་བྱང་ཆུབ་འདི་ཡང་སྨྲ།",
    "d127:5948": "།ཟད་དུས་འཇིགས་པ་ཆེན་པོའི་ཚེ། །བྱང་ཆུབ་འདི་ནི་གང་སྲུང་བ། །བུ་རམ་ཤིང་གི་རིགས་སྐྱེས་རྣམས། །སངས་རྒྱས་རྣམས་ཀྱིས་ལུང་བསྟན་ཡིན།",
    "d127:5949": "།དེ་དག་གཟུགས་ནི་ཕུན་སུམ་ཚོགས།",
    "d127:5950": "།མཚན་རྣམས་ཀྱིས་ཀྱང་རྣམ་པར་བརྒྱན།",
    "d127:5951": "།སངས་རྒྱས་བྱེ་བར་ཕྱག་འཚལ་དུ། །རྣམ་པར་འཕྲུལ་པས་འགྲོ་བར་འགྱུར།",
    "d127:5952": "།སྒྱུ་མ་ཡི་ནི་མེ་ཏོག་དག །གསེར་གྱི་མདོག་འདྲར་སྣང་བ་དང་། །བཻ་དཱུརྱ་དང་ཤེལ་དག་དང་། །དངུལ་གྱི་ཡང་ནི་མེ་ཏོག་རྣམས།",
    "d127:5953": "།རིན་ཆེན་རིགས་རྣམས་ཐམས་ཅད་ཀྱང་།",
    "d127:5954": "།དེ་ཡི་ལག་ནས་འབྱུང་བར་འགྱུར།",
    "d127:5955": "།བྱང་ཆུབ་ལམ་རྣམས་ཚོལ་བའི་ཕྱིར། །དེ་དག་སངས་རྒྱས་རྣམས་ལ་འཐོར།",
    "d127:5956": "།མཆོད་པ་རྣམ་པ་སྣ་ཚོགས་དང་། །རོལ་མོ་སྒྲུབ་པ་ཕུན་སུམ་ཚོགས།",
    "d127:5957": "།གང་གཱ་ཡི་ནི་བྱེ་མ་སྙེད།",
    "d127:5958": "།བ་སྤུའི་ཁུང་ནས་འབྱུང་བར་འགྱུར།",
    "d127:5959": "།སེམས་ཅན་བྱེ་བ་བསམ་མི་ཁྱབ།",
    "d127:5960": "།གང་དག་སྒྲ་འདི་ཐོས་པ་ནི།",
    "d127:5961": "།སངས་རྒྱས་ཡེ་ཤེས་བླ་མེད་ལས། །དེ་དག་ཕྱིར་ཡང་མི་ལྡོག་འགྱུར།",
    "d127:5962": "།སངས་རྒྱས་བྱེ་བ་དེ་དག་གི། །བསྔགས་པ་བསམ་གྱིས་མི་ཁྱབ་བརྗོད། །བསམ་གྱིས་མི་ཁྱབ་ཞིང་རྣམས་སུ།",
    "d127:5963": "།དེ་དག་སྒྲ་ཡང་ཐོས་པར་འགྱུར།",
    "d127:5964": "།གང་གིས་སྒྲ་དེ་ཐོས་པ་ནི།",
    "d127:5965": "།དེ་དག་འདུ་ཤེས་འགགས་པར་འགྱུར།",
    "d127:5966": "།འདུ་ཤེས་དག་ནི་འགགས་ནས་སུ།",
    "d127:5967": "།སངས་རྒྱས་མཐའ་ཡས་མཐོང་བར་འགྱུར།",
    "d127:5968": "།དེ་འདྲ་བ་ཡི་ཡེ་ཤེས་ཀྱིས།",
    "d127:5969": "།བྱང་ཆུབ་སྤྱོད་པ་སྤྱད་ནས་ནི།",
    "d127:5970": "།སེམས་ཅན་ཀུན་གྱི་དོན་བྱས་ནས།",
    "d127:5971": "།དོན་བྱེད་པ་ཡི་རྒྱལ་བར་འགྱུར།",
    "d127:5972": "།གང་གིས་ཏིང་འཛིན་བཟུང་བ་ཡི།",
    "d127:5973": "།མཁས་པས་འདིར་ནི་གང་འཐོབ་པ།",
    "d127:5974": "།ཡོན་ཏན་ཕན་ཡོན་འདི་དག་སྟེ།",
    "d127:5975": "།གཞན་ཡང་དཔག་ཏུ་མེད་པར་འགྱུར།",
    "d127:5976": "།བུད་མེད་ཀྱིས་ཀྱང་མདོ་སྡེ་འདི། །ཐོས་ནས་ཚིགས་བཅད་གཅིག་བཟུང་ན།",
    "d127:5977": "།བུད་མེད་དངོས་པོ་རྣམ་བསྒྱུར་ནས།",
    "d127:5978": "།ཆོས་སྨྲ་བ་ཡང་དེ་འགྱུར་རོ།",
    "d127:5979": "།དེ་ནི་ཕྱིས་ཀྱང་བུད་མེད་ཀྱི།",
    "d127:5980": "།དངོས་པོ་འཛིན་པར་མི་འགྱུར་ཏེ།",
    "d127:5981": "།མཚན་རྣམས་ཀྱིས་ནི་ལེགས་བརྒྱན་ཅིང་།",
    "d127:5982": "།རྟག་ཏུ་བྱད་བཞིན་བཟང་པོར་འགྱུར།",
    "d127:5983": "།མདོ་སྡེ་མཆོག་རབ་འདི་ཡི་ནི། །ཡོན་ཏན་དག་ཀྱང་མཆོག་བཤད་པ། །དེ་ལ་དེ་དག་ཐམས་ཅད་འབྱུང་།",
    "d127:5984": "།བྱང་ཆུབ་ཉིད་ཀྱང་མྱུར་དུ་འཐོབ།",
    "d127:5985": "།སངས་རྒྱས་ཀུན་གྱི་སྤྱོད་ཡུལ་ཏེ། །མདོ་སྡེ་འདི་ནི་བཟུང་ནས་སུ།",
    "d127:5986": "།དེ་དག་སྐྱེ་བ་ཐམས་ཅད་དུ།",
    "d127:5987": "།རྟག་ཏུ་འཇིགས་པ་མེད་པར་འགྱུར། །ཏིང་འཛིན་ཞི་བ་བཤད་པ་ནི།",
    "d127:5988": "།བྱང་ཆུབ་སེམས་དཔའ་སྐྱེད་པ་སྟེ།",
    "d127:5989": "།བྱང་ཆུབ་རྟོགས་པར་སུ་འདོད་པ།",
    "d127:5990": "།མདོ་སྡེ་འདི་ནི་བརྗོད་པར་གྱིས།",
    "d127:5991": "།དེ་དག་ཐུབ་དབང་བསྙེན་པ་སྟེ།",
    "d127:5992": "།སངས་རྒྱས་བྱང་ཆུབ་ཉེ་བར་འགྱུར།",
    "d127:5993": "།དེ་དག་རིང་པོར་མི་ཐོགས་པར།",
    "d127:5994": "།མཉམ་གཞག་ཞི་བའི་ས་འདི་ཐོབ།",
    "d127:5995": "།བྱང་ཆུབ་སེམས་དཔའ་དཔའ་བོ་དག །བྱང་ཆུབ་དེ་ལ་རྟག་གནས་ནས།",
    "d127:5996": "།སངས་རྒྱས་དག་ནི་བྱེ་བ་རྣམས། །གང་གཱའི་བྱེ་སྙེད་མཐོང་བར་འགྱུར།",
    "d127:5997": "།ཏིང་འཛིན་རྡུལ་བྲལ་ཞི་བ་འདི་ནི་དེས་ཐོབ་ནས།",
    "d127:5998": "།ས་བདག་འཁོར་ལོས་སྒྱུར་བའི་རྒྱལ་པོར་དེ་འགྱུར་ཏེ།",
    "d127:5999": "།སངས་རྒྱས་རྡུལ་བྲལ་ཤིན་ཏུ་སེམས་ཞི་རྣམས་མཐོང་ནས།",
    "d127:6000": "།འཇིག་རྟེན་མགོན་པོ་དེ་དག་ཚིགས་བཅད་བརྒྱས་སྟོད་འགྱུར།",
    "d127:6001": "།ཤིན་ཏུ་གྲགས་པ་ཆེན་པོ་ལྷ་དང་མི་ཡི་མཆོག །འདྲེན་པ་དག་ལ་མཆོད་པ་མཚུངས་མེད་དེས་བྱས་ཏེ།",
    "d127:6002": "།དེས་ནི་རྒྱལ་སྲིད་མཆིལ་མ་བཞིན་དུ་ཡོངས་སྤངས་ནས།",
    "d127:6003": "།གཙང་ཞིང་རྣམ་པར་དག་པས་ཚངས་པའི་སྤྱད་པ་སྤྱོད།",
    "d127:6004": "།དེ་ནི་ཐུབ་པ་མཆོག་གི་བསྟན་ལ་རབ་བྱུང་ནས།",
    "d127:6005": "།ཏིང་འཛིན་རྡུལ་བྲལ་ཞི་བ་འདི་ཡང་རབ་ཐོབ་སྟེ།",
    "d127:6006": "།དེ་ཡང་ཚིག་དགེ་དག་ཀྱང་ཤིན་ཏུ་འཇམ་གྱུར་ནས།",
    "d127:6007": "།བློ་ལྡན་བྱིན་གྱིས་བརླབས་ཀྱིས་མདོ་སྡེ་བྱེ་བ་འཆད།",
    "d127:6008": "།སྟོང་པ་མཚན་མེད་མཆོག་ཏུ་གྱ་ནོམ་ཞི་བའི་མཆོག །རབ་ཏུ་ཞི་ཆོས་སྤྱད་པ་ཞིབ་ཅིང་ཐོགས་པ་མེད།",
    "d127:6009": "།ཤིན་ཏུ་ཞི་བ་རྟག་ཏུ་རྡུལ་བྲལ་རང་བཞིན་སྟོང་། །ཏིང་འཛིན་འདི་ཐོབ་སྐྱེ་བོ་མང་ལ་རབ་ཏུ་སྟོན།",
    "d127:6010": "།བློ་ནི་རྟག་ཏུ་ཟབ་ཅིང་བློ་ཡང་མཐའ་ཡས་ཏེ།",
    "d127:6011": "།བློ་ཡང་རྒྱ་ཆེ་དཔག་ཏུ་མེད་པའི་དོན་ལྡན་བློ།",
    "d127:6012": "།ཟབ་ཅིང་ཞི་བའི་ཏིང་ངེ་འཛིན་འདི་ཐོབ་ནས་ནི།",
    "d127:6013": "།འཇིག་རྟེན་ཐམས་ཅད་དུ་ཡང་སྣང་བ་ཐོབ་པར་འགྱུར།",
    "d127:6014": "།རྡུལ་དང་བྲལ་བའི་ཏིང་འཛིན་ཞི་བ་འདི་རྙེད་ན།",
    "d127:6015": "།དེ་ནི་ཚངས་པར་སྤྱོད་པ་རྟག་ཏུ་གཙང་བར་འགྱུར།",
    "d127:6016": "།དྲི་ང་མེད་ཅིང་རྟག་ཏུ་ཀུན་ནས་ཉོན་མོངས་མེད།",
    "d127:6017": "།སེམས་ཅན་བྱེ་བ་གཞན་ཡང་དེ་ལ་འགོད་པར་འགྱུར།",
    "d127:6018": "།རྡུལ་དང་བྲལ་བའི་ཏིང་འཛིན་ཞི་བ་འདི་བཟུང་ན།",
    "d127:6019": "།ཤེས་རབ་ཤིན་ཏུ་རྣོ་ཞིང་ཤེས་རབ་མཆོག་ཏུ་འགྱུར།",
    "d127:6020": "།དེ་ཐོས་རྒྱ་མཚོར་འགྱུར་ཞིང་རྟག་ཏུ་བློ་མཐའ་ཡས།",
    "d127:6021": "།ངག་དགེ་བློ་གྲོས་མཁས་ཤིང་ཆོ་ག་ཤེས་པར་འགྱུར།",
    "d127:6022": "།རྡུལ་དང་བྲལ་བའི་ཏིང་འཛིན་ཞི་བ་འདི་བཟུང་ན།",
    "d127:6023": "།ལས་ཀྱི་གནས་དང་དེ་བཞིན་བཟོ་ཡི་གནས་རྣམས་དང་། །སྨན་གྱི་གནས་རྣམས་དང་ནི་དེ་བཞིན་རྩི་ཡི་གནས།",
    "d127:6024": "།བརྟན་པ་དེ་ནི་ཐམས་ཅད་ཀྱི་ཡང་ཕ་རོལ་ཕྱིན།",
    "d127:6025": "།རྡུལ་དང་བྲལ་བའི་ཏིང་འཛིན་ཞི་བ་འདི་བཟུང་ན།",
    "d127:6026": "།སྙན་དངགས་བསྟན་བཅོས་བཞད་གད་རོལ་མོ་དང་། །གླུ་དང་གར་ལ་ཤིན་ཏུ་མཁས་ཤིང་ཕ་རོལ་ཕྱིན།",
    "d127:6027": "།འཇིག་རྟེན་ན་ཡང་རྟག་ཏུ་སློབ་དཔོན་འགྱུར་བ་ཡིན། །རྡུལ་དང་བྲལ་བའི་ཏིང་འཛིན་ཞི་བ་འདི་བཟུང་ན།",
    "d127:6028": "།བྱང་ཆུབ་སྤྱོད་པ་ཞི་བ་དམ་པ་མཆོག་སྤྱོད་ཅིང་། །དེ་ནི་རྟག་པར་གཡོག་དང་རབ་ཏུ་ལྡན་པར་འགྱུར། །ཕྱོགས་ཀྱང་རྟག་ཏུ་མི་ཕྱེད་འཐུན་ཞིང་འཚམ་པར་འགྱུར།",
    "d127:6029": "།རྡུལ་དང་བྲལ་བའི་ཏིང་འཛིན་ཞི་བ་འདི་བཟུང་ན།",
    "d127:6030": "།མཁས་པས་དེ་ལ་མྱ་ངན་དག་གི་ཟུག་རྔུ་དང་། །མཁས་པའི་སེམས་ལ་ནམ་ཡང་གནོད་པ་མི་འབྱུང་སྟེ།",
    "d127:6031": "།ཐམས་ཅད་དུས་སུ་རྟག་པར་ནད་ཀྱང་མེད་པར་འགྱུར། །རྡུལ་དང་བྲལ་བའི་ཏིང་འཛིན་ཞི་བ་འདི་བཟུང་ན།",
    "d127:6032": "།ལུས་ཀྱི་ནད་དང་དེ་བཞིན་སེམས་ཀྱི་ནད་རྣམས་དང་། །སོ་ཡི་ནད་དང་དེ་བཞིན་མགོ་ཡི་ནད་རྣམས་ཀྱང་། །འཚོ་བའི་འཇིག་རྟེན་དག་ན་དེ་ལ་ནད་མི་འབྱུང་།",
    "d127:6033": "།རྡུལ་དང་བྲལ་བའི་ཏིང་འཛིན་ཞི་བ་འདི་བཟུང་ན།",
    "d127:6034": "།མི་ཡི་འཇིག་རྟེན་ནད་རྣམས་མང་པོ་ཅི་ཡོད་པ།",
    "d127:6035": "།ལུས་ཀྱི་ནད་དང་དེ་བཞིན་སེམས་ཀྱི་ནད་རྣམས་དང་། །དེ་ལ་ནད་ཀྱང་དེ་དག་རྟག་ཏུ་ཡོང་མི་འབྱུང་།",
    "d127:6036": "།རྡུལ་དང་བྲལ་བའི་ཏིང་འཛིན་ཞི་བ་འདི་བཟུང་ན།",
    "d127:6037": "།སེམས་ལ་ཀུན་ནས་ཉོན་མོངས་པ་ནི་གང་ཡོད་དང་། །ལུས་ལ་ཡང་ནི་ནད་ཀྱི་རྣམ་པ་གང་ཡོད་པ། །ཀུན་ནས་ཉོན་མོངས་མང་པོ་དེ་དག་དེ་ལ་མེད།",
    "d127:6038": "།རྡུལ་དང་བྲལ་བའི་ཏིང་འཛིན་ཞི་བ་འདི་བཟུང་ན།",
    "d127:6039": "།བར་སྣང་ནམ་མཁའ་དག་ལ་གོས་པ་མེད་པ་ལྟར།",
    "d127:6040": "།རྣམ་པར་དག་ཅིང་རྒྱ་ཆེ་རབ་ཏུ་འོད་གསལ་ཏེ།",
    "d127:6041": "།དེ་བཞིན་དེ་ཡི་སེམས་ཀྱང་རྣམ་པར་དག་པར་འགྱུར།",
    "d127:6042": "།རྡུལ་དང་བྲལ་བའི་ཏིང་འཛིན་ཞི་བ་འདི་བཟུང་ན།",
    "d127:6043": "།ཟླ་བའི་འོད་དང་དེ་བཞིན་ཉི་མའི་འོད་རྣམས་ནི།",
    "d127:6044": "།དག་ཅིང་གཟུང་དུ་མེད་ལ་རབ་ཏུ་འོད་གསལ་བ།",
    "d127:6045": "།དེ་བཞིན་དེ་ཡི་སེམས་ཀྱང་ཤིན་ཏུ་འོད་གསལ་འགྱུར།",
    "d127:6046": "།ཇི་ལྟར་ཚོན་རྩི་ཐོགས་ནས་བར་སྣང་ནམ་མཁའ་ལ། །རྣམ་པ་མང་པོ་དུ་མའི་གཟུགས་རྣམས་བྲི་བར་དཀའ།",
    "d127:6047": "།དེ་བཞིན་རྡུལ་བྲལ་ཞི་བའི་ཏིང་འཛིན་འདི་བསྒོམས་ན། །དེ་ཡི་སེམས་ལ་རི་མོར་བྲི་བ་སླ་མ་ཡིན།",
    "d127:6048": "།རླུང་ནི་ཇི་ལྟར་ཕྱོགས་བཞི་དག་ནས་ལངས་པ་དང་། །ཐོགས་པ་མེད་པར་ཕྱོགས་རྣམས་ཀུན་ཏུ་འགྲོ་བར་འགྱུར།",
    "d127:6049": "།དེ་ཡི་སེམས་ཀྱི་རྒྱུད་ཀྱང་རླུང་དང་འདྲར་འགྱུར་ཏེ།",
    "d127:6050": "།དེ་ནི་འཇིག་རྟེན་དག་ན་ཐོགས་མེད་མ་ཆགས་འགྲོ།",
    "d127:6051": "།རླུང་ལངས་པ་ནི་རྒྱ་མོས་གཟུང་དུ་རུང་ཡང་སྲིད།",
    "d127:6052": "།རླུང་ནི་ཞགས་པ་དག་གིས་བཅིང་བར་ནུས་གྱུར་ཀྱང་། །རྡུལ་དང་བྲལ་བ་ཞི་བའི་ཏིང་འཛིན་འདི་བསྒོམས་ན།",
    "d127:6053": "།དེ་ཡི་སེམས་ནི་རབ་ཏུ་ཤེས་པར་སླ་མ་ཡིན།",
    "d127:6054": "།གཟུགས་བརྙན་དག་ནི་ཆུ་ཡི་ནང་དུ་གཟུང་བར་རུང་།",
    "d127:6055": "།འབྲུ་མར་གང་བའི་སྣོད་དང་ཆུ་ཡི་ནང་དུ་འབྱུང་། །དེ་བཞིན་རྡུལ་བྲལ་ཞི་བའི་ཏིང་འཛིན་འདི་བསྒོམས་ན།",
    "d127:6056": "།དེ་ཡི་སེམས་ནི་རབ་ཏུ་ཤེས་པར་སླ་མ་ཡིན།",
    "d127:6057": "།སྤྲིན་ལས་འབྲུག་ཟེར་གློག་གི་འཁྲི་ཤིང་བྱུང་བ་དག །མི་དག་གི་ནི་ལག་པས་གཟུང་བར་ནུས་གྱུར་ཀྱང་།",
    "d127:6058": "།རྡུལ་དང་བྲལ་བ་ཞི་བའི་ཏིང་འཛིན་འདི་ཐོབ་ན།",
    "d127:6059": "།དེ་ཡི་སེམས་ཀྱི་ཚད་ནི་ཤེས་པར་སླ་མ་ཡིན།",
    "d127:6060": "།ཕྱོགས་བཅུའི་སངས་རྒྱས་ཞིང་ན་སེམས་ཅན་ཅི་ཡོད་པ། །སེམས་ཅན་དེ་དག་གི་ནི་སྒྲ་སྐད་གཟུང་ནུས་ཀྱང་། །བྱང་ཆུབ་སེམས་དཔའ་ནམ་ཞིག་ཏིང་འཛིན་འདི་ཐོབ་ན།",
    "d127:6061": "།དེ་ཡི་སེམས་ཀྱི་མཐའ་ནི་ཤེས་པར་སླ་མ་ཡིན།",
    "d127:6062": "།དེས་ནི་རྡུལ་བྲལ་ཞི་བའི་ཏིང་འཛིན་འདི་ཐོབ་ནས།",
    "d127:6063": "།ཀུན་ནས་ཉོན་མོངས་མེད་ཅིང་གོས་པ་མེད་པར་འགྱུར།",
    "d127:6064": "།ནམ་ཞིག་དེས་ནི་ཏིང་འཛིན་ཞི་བ་ཐོབ་པའི་ཚེ།",
    "d127:6065": "།ཕྱིར་ཡང་སྲེད་པ་གསུམ་ལ་ནམ་ཡང་ཆགས་མི་བྱེད།",
    "d127:6066": "།ནམ་ཞིག་རྡུལ་དང་བྲལ་བའི་ཏིང་འཛིན་འདི་ཐོབ་ན།",
    "d127:6067": "།འདོད་པ་དག་ལ་མི་སྲེད་གཟུགས་ལ་མི་སྲེད་དེ།",
    "d127:6068": "།བུད་མེད་དག་ལ་མི་སྲེད་སེམས་ཀྱང་འཁྲུལ་པ་མེད།",
    "d127:6069": "།ཞི་ཞིང་རབ་ཏུ་ཞི་བ་གོས་པ་མེད་པར་འགྱུར།",
    "d127:6070": "།ནམ་ཞིག་རྡུལ་དང་བྲལ་བའི་ཏིང་འཛིན་འདི་ཐོབ་ན།",
    "d127:6071": "།བུ་ལ་མི་སྲེད་བུ་མོ་དག་ལའང་སྲེད་མི་འགྱུར།",
    "d127:6072": "།ཆུང་མ་དག་ལའང་མི་སྲེད་གཡོག་ལའང་སྲེད་པ་མེད།",
    "d127:6073": "།རབ་ཏུ་ཞི་བར་སྤྱོད་ཅིང་གོས་པ་མེད་པར་འགྱུར།",
    "d127:6074": "།གསེར་ལ་མི་སྲེད་ནོར་རྣམས་ལ་ཡང་སྲེད་མེད་དེ།",
    "d127:6075": "།མཐོ་རིས་མི་སྲེད་རིན་ཆེན་རྫས་ལ་ཆགས་མི་འགྱུར།",
    "d127:6076": "།སེམས་ཀྱང་ཤིན་ཏུ་རྣམ་པར་དག་ཅིང་མི་རྟོག་པ།",
    "d127:6077": "།འདི་ནི་ཏིང་ངེ་འཛིན་རྣམས་ཐོབ་པའི་བྱེ་བྲག་ཡིན།",
    "d127:6078": "།རྒྱལ་སྲིད་འདོད་ཕྱིར་ཚངས་པར་སྤྱོད་པ་དེ་མི་སྤྱོད།",
    "d127:6079": "།མཁས་པ་མཐོ་རིས་སྲེད་པས་རྟག་ཏུ་སྦྱིན་མི་བྱེད།",
    "d127:6080": "།བྱང་ཆུབ་སེམས་དཔའ་བྱང་ཆུབ་འདོད་པས་སྦྱིན་བྱེད་དེ།",
    "d127:6081": "།འདི་ནི་ཏིང་ངེ་འཛིན་དག་ཐོབ་པའི་བྱེ་བྲག་གོ།",
    "d127:6082": "།རྒྱལ་པོའི་སྲིད་ཕྱིར་དཀའ་ཐུབ་བརྟུལ་ཞུགས་མི་སྤྱོད་དོ།",
    "d127:6083": "།སྲིད་པ་གསུམ་དུ་དབང་ཕྱུག་འདོད་པའི་ཕྱིར་མ་ཡིན།",
    "d127:6084": "།སྐྱེ་བོ་མང་ལ་ཕན་ཕྱིར་བྱང་ཆུབ་སྲེད་པ་ཡིས། །དེ་ནི་རྡུལ་དང་བྲལ་བའི་ཏིང་འཛིན་འདི་སྒྲུབ་བོ།",
    "d127:6085": "།གླུ་ལ་མི་སྲེད་གར་ལའང་སྲེད་པ་མ་ཡིན་ཏེ།",
    "d127:6086": "།སྤོས་ལ་མི་སྲེད་བཏུང་བ་དག་ལའང་སྲེད་མ་ཡིན།",
    "d127:6087": "།ཟས་ལའང་མི་སྲེད་གོས་ལ་ཡང་ནི་སྲེད་མི་འགྱུར།",
    "d127:6088": "།འདི་ནི་ཏིང་ངེ་འཛིན་དག་ཐོབ་པའི་བྱེ་བྲག་ཡིན།",
    "d127:6089": "།མིག་ལ་མི་སྲེད་རྣ་བ་ལ་ཡང་སྲེད་མ་ཡིན།",
    "d127:6090": "།སྣ་ལ་མི་སྲེད་ལྕེ་ལ་སྲེད་པ་མ་ཡིན་ཞིང་།",
    "d127:6091": "།ལུས་ལ་མི་སྲེད་སེམས་ལ་ཡང་ནི་སྲེད་མི་འགྱུར།",
    "d127:6092": "།འདི་ནི་ཏིང་ངེ་འཛིན་དག་ཐོབ་པའི་བྱེ་བྲག་ཡིན།",
    "d127:6093": "།ཁྱིམ་ལ་མི་སྲེད་དགོན་པར་སྲེད་པ་མ་ཡིན་ཏེ།",
    "d127:6094": "།གཙུག་ལག་ཁང་ལ་མི་སྲེད་གྲོང་ལའང་སྲེད་མི་འགྱུར།",
    "d127:6095": "།ཡུལ་འཁོར་མི་སྲེད་གྲོང་ཁྱེར་ལ་ཡང་མི་སྲེད་དེ།",
    "d127:6096": "།འདི་ནི་ཏིང་ངེ་འཛིན་དག་ཐོབ་པའི་བྱེ་བྲག་ཡིན།",
    "d127:6097": "།སྦྱིན་ལ་མི་སྲེད་ཚུལ་ཁྲིམས་དག་ལ་སྲེད་མི་འགྱུར།",
    "d127:6098": "།བཟོད་ལ་མི་སྲེད་བརྩོན་འགྲུས་ལ་ཡང་སྲེད་མ་ཡིན།",
    "d127:6099": "།བསམ་གཏན་མི་སྲེད་ཤེས་རབ་ལ་ཡང་མི་སྲེད་དེ།",
    "d127:6100": "།འདི་ནི་ཏིང་ངེ་འཛིན་དག་ཐོབ་པའི་བྱེ་བྲག་ཡིན།",
    "d127:6101": "།སེམས་ཅན་ལ་ཡང་མི་སྲེད་སྲོག་ལ་མི་སྲེད་ཅིང་།",
    "d127:6102": "།སངས་རྒྱས་དག་ལ་མི་སྲེད་ཆོས་ལ་སྲེད་མི་བྱེད།",
    "d127:6103": "།དགེ་འདུན་མི་སྲེད་བྱང་ཆུབ་ལ་ཡང་སྲེད་མི་འགྱུར།",
    "d127:6104": "།འདི་ནི་ཏིང་ངེ་འཛིན་དག་ཐོབ་པའི་བྱེ་བྲག་ཡིན།",
    "d127:6105": "།ཡོད་ལ་མི་སྲེད་མེད་པ་ལ་ཡང་སྲེད་མ་ཡིན།",
    "d127:6106": "།དབུས་ལ་མི་སྲེད་མཐའ་ལའང་སྲེད་པར་མི་འགྱུར་ཞིང་།",
    "d127:6107": "།ཀུན་ལ་མི་སྲེད་སྲེད་པ་མེད་པའང་མ་ཡིན་ཏེ།",
    "d127:6108": "།འདི་ནི་ཏིང་ངེ་འཛིན་དག་ཐོབ་པའི་བྱེ་བྲག་ཡིན།",
    "d127:6109": "།རྡུལ་དང་བྲལ་བའི་ཏིང་འཛིན་ཞི་བ་འདི་ཐོབ་ན།",
    "d127:6110": "།དེ་ལ་འདོད་ཆགས་ནམ་ཡང་གནོད་པ་མི་སྐྱེད་དེ།",
    "d127:6111": "།སུ་དག་བུད་མེད་སྲེད་པ་དེ་ནི་སེམས་འཁྲུལ་འགྱུར།",
    "d127:6112": "།འདི་ལྟར་དེས་ནི་འདོད་ཆགས་རང་བཞིན་ཡོངས་སུ་ཤེས།",
    "d127:6113": "།རྡུལ་དང་བྲལ་བ་ཞི་བའི་ཏིང་འཛིན་འདི་ཐོབ་ན།",
    "d127:6114": "།དེ་ལ་ནམ་ཡང་ཞེ་སྡང་གནོད་པ་མི་སྐྱེད་དེ།",
    "d127:6115": "།མཁས་པས་འདི་ལྟར་གནོད་སེམས་རབ་ཏུ་བཤིག་པའི་ཕྱིར།",
    "d127:6116": "།བྱམས་པར་བྱེད་ཅིང་ཞེ་སྡང་ཐམས་ཅད་ཤིན་ཏུ་བཅོམ།",
    "d127:6117": "།དེ་ལ་ནམ་ཡང་གཏི་མུག་གནོད་པ་མི་སྐྱེད་དེ།",
    "d127:6118": "།ཤེས་རབ་ཀྱིས་ནི་གཏི་མུག་མ་རིག་ངེས་པར་བསལ།",
    "d127:6119": "།ཡེ་ཤེས་རབ་རིབ་མེད་པ་དཔག་ཏུ་མེད་པ་ཐོབ།",
    "d127:6120": "།ཏིང་འཛིན་ཐོབ་པའི་ཡོན་ཏན་འདི་དག་དཔག་ཏུ་མེད།",
    "d127:6121": "།མི་གཙང་བས་ནི་འདོད་ཆགས་རྟག་ཏུ་ཚར་བཅད་དེ།",
    "d127:6122": "།བྱམས་པ་ཡིས་ཀྱང་ཞེ་སྡང་ཁོར་མོར་མ་ལུས་བཅོམ།",
    "d127:6123": "།ཤེས་རབ་ཀྱིས་ནི་གཏི་མུག་ཉོན་མོངས་དྲ་བ་བསལ།",
    "d127:6124": "།ཏིང་འཛིན་ཐོབ་པ་འཇིག་རྟེན་ཀུན་ན་རབ་ཏུ་མཛེས།",
    "d127:6125": "།དེ་ལ་ནམ་ཡང་གཉིད་ནི་གནོད་པ་མི་བསྐྱེད་དེ།",
    "d127:6126": "།དེས་ནི་ཉེ་བའི་ཉོན་མོངས་རྣམ་མང་རྣམ་པར་བཤིག །དེ་ནི་གོས་པ་མེད་ཅིང་ཤིན་ཏུ་བྲལ་བར་འགྱུར།",
    "d127:6127": "།ཏིང་འཛིན་ཐོབ་པའི་ཡོན་ཏན་འདི་དག་དཔག་ཏུ་མེད། །བྱང་ཆུབ་སེམས་དཔའ་གང་དག་ཏིང་འཛིན་འདི་འཛིན་པ།",
    "d127:6128": "།དེ་ལ་ནམ་ཡང་ཆགས་པ་གནོད་པར་མི་འགྱུར་ཏེ།",
    "d127:6129": "།འདི་ལྟར་དེ་ནི་དུས་ཀུན་ཏུ་ཡང་གཏོང་ལ་དགའ།",
    "d127:6130": "།བདོག་པ་ཐམས་ཅད་གཏོང་ཞིང་བདེ་བ་སྦྱིན་པར་འགྱུར།",
    "d127:6131": "།བྱང་ཆུབ་སེམས་དཔའ་གང་དག་ཏིང་འཛིན་འདི་འཛིན་པ།",
    "d127:6132": "།དེ་ནི་དཔེ་མེད་པ་ཡི་མཐུ་དང་ལྡན་པར་འགྱུར།",
    "d127:6133": "།དེ་ནི་རྟག་པར་སྟོབས་དང་རྗེས་སུ་ལྡན་འགྱུར་ཏེ།",
    "d127:6134": "།འཇིག་རྟེན་ན་ནི་དེ་དང་མཉམ་པ་སུ་ཡང་མེད།",
    "d127:6135": "།ནམ་ཚེ་འཇིག་རྟེན་དུ་ཡང་འཁོར་ལོས་སྒྱུར་བ་ཡིན།",
    "d127:6136": "།མི་ཡི་རྒྱལ་པོར་དེ་འགྱུར་འཛམ་བུའི་གླིང་དུ་འོངས།",
    "d127:6137": "།དེ་ཚེ་སྐྱེ་བོ་མང་པོས་ཤིན་ཏུ་མཆོད་པར་འགྱུར།",
    "d127:6138": "།ཁྱད་པར་ཐོབ་པས་རབ་རིབ་མེད་ཅིང་ཤེས་རབ་མཆོག །",
    "d127:6139": "སུ་དག་གཙོ་བོར་གྱུར་ཅིང་རིགས་ཆེ་རིན་ཆེན་མཆོག །ལོངས་སྤྱོད་ཆེ་ཞིང་གཡོག་བྲན་མང་ལ་དབང་ཡང་ཆེ།",
    "d127:6140": "།གང་ལ་རྟ་དང་བལ་གླང་ཤིང་རྟ་བཞོན་མཆོག་ཡོད།",
    "d127:6141": "།གསེར་དང་ནོར་བུ་རིན་ཆེན་འགྲོན་བུ་རབ་ཏུ་མང་།",
    "d127:6142": "།སངས་རྒྱས་ཡེ་ཤེས་དམ་པ་འདི་ལ་སུ་དད་པ།",
    "d127:6143": "།དེ་དག་འཛམ་གླིང་རིན་ཆེན་རིགས་ཞེས་བྱ་བ་ཡིན།",
    "d127:6144": "།དེ་ནི་རིན་ཆེན་རིགས་མཆོག་དེ་རུ་སྐྱེས་ནས་ཀྱང་།",
    "d127:6145": "།གཉེན་བཤེས་ཤིན་ཏུ་མང་པོའི་ཚོགས་ཀྱི་དོན་ཀྱང་བྱེད།",
    "d127:6146": "།འཛམ་བུའི་གླིང་འདི་དག་ན་མ་དད་གང་ཡོད་པ། །དེ་དག་བག་ཡོད་པས་ནི་དད་པ་སྐྱེད་པར་བྱེད།",
    "d127:6147": "།སེམས་ཅན་ཚོགས་རྣམས་བྱང་ཆུབ་སེམས་ལ་གང་བཀོད་པ།",
    "d127:6148": "།དེ་དག་སངས་རྒྱས་རང་བྱུང་རྒྱལ་བ་མཆོག་ཏུ་འགྱུར།",
    "d127:6149": "།དེ་དག་མཚུངས་པ་མེད་པའི་བྱང་ཆུབ་མཆོག་ཐོབ་ནས།",
    "d127:6150": "།སངས་རྒྱས་ཞིང་དུ་མཚུངས་མེད་འཁོར་ལོ་རབ་ཏུ་བསྐོར།",
    "d127:6151": "།དེ་ཚེ་ཆོས་ཀྱི་འཁོར་ལོ་འདི་ནི་སུས་ཤེས་པ།",
    "d127:6152": "།དེ་དག་མ་ལུས་མི་སྐྱེའི་ཆོས་ལ་གནས་པར་འགྱུར།",
    "d127:6153": "།བྱང་ཆུབ་སེམས་དཔའ་དེ་དག་ཤིན་ཏུ་མང་བྱེད་དེ།",
    "d127:6154": "།དེ་དག་རྟག་ཏུ་སེམས་ཅན་རྣམས་ཀྱིས་མཆོད་པར་འགྱུར།",
    "d127:6155": "།དེ་དག་དུས་ཀུན་དུ་ཡང་མཚུངས་མེད་དོན་བྱེད་དེ།",
    "d127:6156": "།དེ་དག་སེམས་ཅན་མིག་ནི་རབ་རིབ་མེད་པར་བྱེད།",
    "d127:6157": "།བྱང་ཆུབ་སེམས་དཔའ་གང་དག་རབ་དགའ་བྱམས་པའི་སེམས།",
    "d127:6158": "།གོས་པ་མེད་པ་དེ་དག་དེ་ཚེ་སངས་རྒྱས་འགྱུར།",
    "d127:6159": "།དེ་ཚེ་བྱང་ཆུབ་སེམས་དཔའ་དེ་དག་གར་གནས་པ།",
    "d127:6160": "།སེམས་ཅན་དག་གི་དོན་ཀྱང་ཚད་མེད་བྱེད་པར་འགྱུར།",
    "d127:6161": "།ཚངས་སྤྱོད་མཚུངས་མེད་ཚུལ་ཁྲིམས་རྣམ་དག་རབ་ཏུ་བསྲུང་།",
    "d127:6162": "།བསྐལ་པ་མཐའ་ཡས་མང་པོར་ཏིང་འཛིན་སྒོམ་པར་བྱེད།",
    "d127:6163": "།རྟག་ཏུ་བསམ་གཏན་རྣམ་པར་ཐར་ལ་ཤིན་ཏུ་ངེས།",
    "d127:6164": "།དེ་ཚེ་བྱང་ཆུབ་སེམས་དཔའ་དེ་དག་སངས་རྒྱས་སྲས།",
    "d127:6165": "།དེ་དག་རྫུ་འཕྲུལ་རྐང་པ་རྟག་ཏུ་སྙེན་བྱེད་ཅིང་།",
    "d127:6166": "།ཞིང་རྣམས་མཐའ་ཡས་རྣམ་པ་མང་པོར་དེ་སོང་ནས།",
    "d127:6167": "།བདེ་བར་གཤེགས་པས་རབ་ཏུ་བཤད་པའི་ཆོས་ཉན་ཏེ།",
    "d127:6168": "།གཟུངས་ལ་རབ་ཏུ་གནས་པས་ཐམས་ཅད་འཛིན་པར་བྱེད།",
    "d127:6169": "།བྱང་ཆུབ་སེམས་དཔའ་གང་དག་གཟུངས་ལ་གནས་པ་ནི།",
    "d127:6170": "།མདོ་སྡེ་དཔག་ཏུ་མེད་པ་མཐའ་ཡས་རབ་ཏུ་སྟོན།",
    "d127:6171": "།བྱང་ཆུབ་སེམས་དཔའ་གང་དག་གཟུངས་ལ་གནས་པ་ནི།",
    "d127:6172": "།སེམས་ཅན་དག་གི་དོན་ཀྱང་དཔག་ཏུ་མེད་པ་བྱེད།",
    "d127:6173": "།སེམས་ཅན་འཆི་འཕོ་སྐྱེ་བ་དང་། །འགྲོ་བ་དང་ནི་འོང་བ་ཤེས།",
    "d127:6174": "།དེས་ནི་ཅི་འདྲའི་ལས་བྱས་པ།",
    "d127:6175": "།རྣམ་པར་སྨིན་པ་དེ་འདྲར་འགྱུར།",
    "d127:6176": "།ལས་རྣམས་འཕོ་བར་འགྱུར་བ་ཡང་།",
    "d127:6177": "།རྡུལ་ཙམ་ཡང་ནི་མི་རྙེད་དོ།",
    "d127:6178": "།བྱང་ཆུབ་སེམས་དཔའ་གྲགས་ཆེན་ནི།",
    "d127:6179": "།དེ་དག་གི་ཡང་དེ་ཤེས་སོ།",
    "d127:6180": "།སྟོང་པ་བདག་ཉིད་ཆེན་པོ་ཡི།",
    "d127:6181": "།གནས་པ་དག་གི་དམ་པ་ཡིན།",
    "d127:6182": "།སེམས་ཅན་བྱེ་བ་བསམ་ཡས་ཀྱང་།",
    "d127:6183": "།ཐེག་པ་ཆེ་ལ་རབ་ཏུ་འགོད།",
    "d127:6184": "།དེ་ལ་སྟོན་པར་བྱེད་པ་ན།",
    "d127:6185": "།སེམས་ཅན་འདུ་ཤེས་མི་འཇུག་སྟེ།",
    "d127:6186": "།ཆོས་རྣམས་འཇུག་པ་མེད་པར་ནི། །བྱང་ཆུབ་སེམས་དཔའ་རབ་ཏུ་སྟོན།",
    "d127:6187": "།ཆོས་རྣམས་རབ་ཏུ་སྟོན་པ་ན།",
    "d127:6188": "།དམིགས་པ་དག་ནི་མི་འབྱུང་སྟེ།",
    "d127:6189": "།ཡེ་ཤེས་བརྟན་ལ་རབ་གནས་ཤིང་། །སྟོང་པ་ཉིད་ལ་གནས་པར་འགྱུར།",
    "d127:6190": "།སྟོན་པ་ཀུན་གྱི་གནས་པ་ཡི། །ཏིང་འཛིན་འདི་ནི་བསྟན་བྱས་ནས།",
    "d127:6191": "།བུད་མེད་འདུ་ཤེས་རང་བཞིན་གྱིས། །དེ་ལ་འདུ་ཤེས་མི་འབྱུང་ངོ་།",
    "d127:6192": "།བུད་མེད་འདུ་ཤེས་རྣམ་བཤིག་ནས།",
    "d127:6193": "།བྱང་ཆུབ་སྙིང་པོར་འདུག་པར་འགྱུར།",
    "d127:6194": "།བྱང་ཆུབ་སྙིང་པོར་འདུག་ནས་ནི།",
    "d127:6195": "།བདུད་ཀྱི་འདུ་ཤེས་རྣམ་པར་ལྡོག །མཁས་པ་དེས་ནི་བདུད་རྣམས་དང་། །བདུད་ཀྱི་སྡེ་ཡང་མི་མཐོང་སྟེ།",
    "d127:6196": "།བདུད་ཀྱི་བུ་མོ་གསུམ་པོ་ཡང་། །དེས་ནི་མཐོང་བར་མི་འགྱུར་རོ།",
    "d127:6197": "།བྱང་ཆུབ་སྙིང་པོར་འདུག་ནས་ནི།",
    "d127:6198": "།འདུ་ཤེས་ཐམས་ཅད་རབ་ཏུ་སྤོང་།",
    "d127:6199": "།འདུ་ཤེས་ཐམས་ཅད་རབ་སྤངས་ནས།",
    "d127:6200": "།ས་འདི་ཐམས་ཅད་གཡོས་པར་གྱུར།",
    "d127:6201": "།རི་རབ་རྒྱ་མཚོར་བཅས་པ་དག །ཕྱོགས་བཅུ་ན་ཡང་ཅི་ཡོད་གཡོས།",
    "d127:6202": "།ཕྱོགས་བཅུ་དག་ན་སེམས་ཅན་རྣམས། །ཀུན་གྱིས་དེ་ནི་མི་ཤེས་སོ།",
    "d127:6203": "།ས་དག་རབ་ཏུ་གཡོས་པ་འདི།",
    "d127:6204": "།བྱང་ཆུབ་སེམས་དཔའི་རྫུ་འཕྲུལ་ཡིན། །བྱང་ཆུབ་དམ་པ་འཚང་རྒྱ་བ། །དེ་ཚེ་ས་ཡང་ལན་དྲུག་གཡོས།",
    "d127:6205": "།འདུས་བྱས་ཆོས་ནི་ཇི་སྙེད་དང་། །ཆོས་གང་འདུས་མ་བྱས་པ་ཡང་།",
    "d127:6206": "།ཆོས་དེ་ཐམས་ཅད་རབ་རྟོགས་ཏེ།",
    "d127:6207": "།ཆོས་ཀྱི་སྒྲར་ནི་བསྟན་པ་ཡིན།",
    "d127:6208": "།འདི་ལ་རྟོགས་བྱེད་གང་ཡང་མེད།",
    "d127:6209": "།སེང་གེའི་སྒྲ་ནི་འབྱུང་མོད་ཀྱི།",
    "d127:6210": "།འབྱུང་བ་དག་ཀྱང་རྣམ་རིག་ནས།",
    "d127:6211": "།འོད་བྱེད་སངས་རྒྱས་ཉིད་དུ་འགྱུར།",
    "d127:6212": "།རྟེན་ཅིང་ཆོས་རྣམས་འབྱུང་བར་འགྱུར།",
    "d127:6213": "།རྟེན་ཅིང་ཆོས་རྣམས་རབ་ཏུ་སྐྱེ། །ཆོས་རྣམས་ཀྱི་ནི་རྟེན་པ་ཡང་།",
    "d127:6214": "།མཁས་པ་དེ་དག་ཐམས་ཅད་ཤེས།",
    "d127:6215": "།ཆོས་ཀུན་གྱི་ནི་ཆོ་ག་ཤེས།",
    "d127:6216": "།སྟོང་ཉིད་རྟོགས་པར་ཁོང་དུ་ཆུད།",
    "d127:6217": "།དེ་དག་འགྲོ་བ་རབ་ཤེས་ཏེ།",
    "d127:6218": "།ཆོས་ཀུན་རྟོགས་པར་ཁོང་དུ་ཆུད།",
    "d127:6219": "།དེ་ཡི་འགྲོ་བ་བཙལ་ན་ཡང་།",
    "d127:6220": "།བྱང་ཆུབ་སེམས་དཔས་མི་རྙེད་དེ།",
    "d127:6221": "།འདི་ལྟར་སངས་རྒྱས་ཐམས་ཅད་ཀྱི།",
    "d127:6222": "།འགྲོ་བ་བསམ་ཡས་དེ་ཡིས་རིག །འགྲོ་བ་ཐམས་ཅད་ཤེས་པ་གང་།",
    "d127:6223": "།དེ་ནི་འགྲོ་བ་དེར་འགྲོ་སྟེ།",
    "d127:6224": "།དམ་ཆོས་མཚན་ཉིད་རིག་པས་ན།",
    "d127:6225": "།ངན་སོང་ཐམས་ཅད་ཆད་པ་ཡིན།",
    "d127:6226": "།དམ་ཆོས་མཚན་ཉིད་རིག་ནས་ནི།",
    "d127:6227": "།ཞིང་རྣམས་ཐམས་ཅད་རྣམ་པར་ལྟ།",
    "d127:6228": "།ཞིང་ཀུན་ལ་ཡང་རྣམ་བལྟས་ནས།",
    "d127:6229": "།བྱང་ཆུབ་སྙིང་པོར་འདུག་པར་འགྱུར།",
    "d127:6230": "།བྱང་ཆུབ་སྙིང་པོར་འདུག་ནས་སུ།",
    "d127:6231": "།སེང་གེ་ཡི་ནི་སྒྲ་སྒྲོག་སྟེ།",
    "d127:6232": "།དེ་བཞིན་ཞིང་རྣམས་བྱེ་བ་སྙེད། །བསམ་ཡས་དཔག་མེད་གྲགས་པར་བྱེད།",
    "d127:6233": "།ཞིང་དེ་རྣམས་ཀྱང་གཡོ་བྱེད་ཅིང་།",
    "d127:6234": "།སངས་རྒྱས་དཔའ་བོ་གྲགས་ཆེན་དག །སེམས་ཅན་ཇི་ལྟར་འདུལ་བ་བཞིན།",
    "d127:6235": "།སེམས་ཅན་ཁ་ལོ་སྒྱུར་ཞིང་འདུལ།",
    "d127:6236": "།བྱང་ཆུབ་དམ་པ་རེག་ནས་ནི།",
    "d127:6237": "།བྱང་ཆུབ་སྙིང་པོ་དེ་ལས་ལངས།",
    "d127:6238": "།དཔག་མེད་བསམ་གྱིས་མི་ཁྱབ་པ།",
    "d127:6239": "།སེམས་ཅན་འདུལ་བའང་རྣམ་པར་འདུལ།",
    "d127:6240": "།དེ་ནས་རྫོགས་པའི་སངས་རྒྱས་ནི།",
    "d127:6241": "།སངས་རྒྱས་སྤྲུལ་པ་མཐའ་ཡས་སྤྲུལ།",
    "d127:6242": "།ཞིང་རྣམས་བྱེ་བ་སྟོང་དུ་ཡང་། །སངས་རྒྱས་སྤྲུལ་པ་འགྲོ་བར་འགྱུར།",
    "d127:6243": "།སེམས་ཅན་བྱེ་བ་བསམ་ཡས་རྣམས།",
    "d127:6244": "།བྱང་ཆུབ་མཆོག་ལ་རབ་ཏུ་འགོད། །སྲོག་ཆགས་ཀུན་ལ་ཕན་པའི་ཕྱིར།",
    "d127:6245": "།ཆོས་ཀྱི་མཆོག་ཀྱང་སྟོན་པར་བྱེད།",
    "d127:6246": "།ཡེ་ཤེས་ཆེན་པོ་དེ་འདྲ་སྟེ།",
    "d127:6247": "།སངས་རྒྱས་ཡེ་ཤེས་བསམ་མི་ཁྱབ།",
    "d127:6248": "།དེ་ཕྱིར་འདུན་པ་རབ་སྐྱེད་ཅིག །བྱང་ཆུབ་འདུན་པ་བླ་ན་མེད།",
    "d127:6249": "།སངས་རྒྱས་དང་ནི་ཆོས་རྣམས་དང་། །འདུས་པའི་དམ་པ་དགེ་འདུན་ལ།",
    "d127:6250": "།བྱང་ཆུབ་སེམས་དཔའ་དཔའ་བོ་རྣམས།",
    "d127:6251": "།བྱང་ཆུབ་མཆོག་ཚོལ་གུས་པ་སྐྱེད།",
    "d127:6252": "།ཞུམ་པ་མེད་པའི་སེམས་ཀྱིས་ཀྱང་།",
    "d127:6253": "།གཡེལ་བ་མེད་པར་རི་མོ་གྱིས།",
    "d127:6254": "།དེ་ནས་འོད་བྱེད་སངས་རྒྱས་སུ། །རིང་པོར་མི་ཐོགས་འགྲོ་བར་འགྱུར།",
    "d127:6255": "།བྱང་ཆུབ་སེམས་དཔའ་གང་དག་ཀྱང་།",
    "d127:6256": "།ཞིང་རྣམས་སྟོང་ནས་ལྷགས་པ་རྣམས།",
    "d127:6257": "།འཇིག་རྟེན་སྒྲོན་མ་རབ་མཐོང་སྟེ།",
    "d127:6258": "།ཆོས་ཀྱིས་མཆོག་ཀྱང་འཆད་པར་མཛད། །དཔའ་བོ་ཆེན་པོ་འདྲེན་པ་ལ།",
    "d127:6259": "།རིན་ཆེན་ཆེན་པོས་འཐོར་བར་བྱེད།",
    "d127:6260": "།མན་དཱ་ར་བའི་མེ་ཏོག་དག ། བྱང་ཆུབ་ཕྱིར་ནི་འཐོར་བར་བྱེད། །བླ་ན་མེད་པའི་སངས་རྒྱས་ཞིང་།",
    "d127:6261": "།ཞིང་འདི་རབ་ཏུ་བརྒྱན་པར་བྱེད།",
    "d127:6262": "།ཕྱོགས་དང་ཕྱོགས་ནི་ཀུན་ཏུ་ཡང་།",
    "d127:6263": "།རིན་པོ་ཆེ་ཡི་དྲ་བས་གཡོགས། །བ་དན་དག་ཀྱང་གདགས་བྱས་ཤིང་།",
    "d127:6264": "།རྒྱལ་མཚན་བྱེ་བ་མངོན་པར་བསྒྲེང་། །དུ་མ་ཡི་ནི་རྒྱན་རྣམས་ཀྱིས། །ཞིང་འདི་ཤིན་ཏུ་ལེགས་པར་བརྒྱན།",
    "d127:6265": "།ཁང་པ་བརྩེགས་པ་བྱེད་པར་འགྱུར།",
    "d127:6266": "།རིན་ཆེན་ཀུན་གྱིས་རྣམ་པར་སྤྲས།",
    "d127:6267": "།ཁང་པ་པུ་ཤུ་སྟེགས་བུ་དག །ཡིད་དུ་འོང་བ་གྲངས་མེད་རྣམས།",
    "d127:6268": "།གཞལ་མེད་ཁང་དང་ཟླ་གམ་དང་། །སྐར་ཁུང་དེ་བཞིན་བྱ་རྒྱ་བྲེས།",
    "d127:6269": "།རིན་ཆེན་སྣ་ཚོགས་བརྒྱན་པ་ཡི། །བདུག་པའི་སྣོད་དུ་བདུག་པ་བདུགས།",
    "d127:6270": "།བདུག་པ་དག་ནི་བདུགས་པ་ཡིས།",
    "d127:6271": "།སངས་རྒྱས་ཞིང་འདི་རབ་ཏུ་གང་།",
    "d127:6272": "།དེ་ཡི་དྲི་ནི་ཡིད་འོང་བ།",
    "d127:6273": "།ཞིང་ཡང་བྱེ་བ་སྟོང་དུ་ལྡང་།",
    "d127:6274": "།དེ་དག་ཀུན་ཏུ་ཁྱབ་བྱས་ནས།",
    "d127:6275": "།སྤོས་ཀྱི་ཆར་ཡང་རབ་ཏུ་འབེབས།",
    "d127:6276": "།གང་གིས་དྲི་དེ་བསྣམས་པ་ཡང་།",
    "d127:6277": "།དེ་དག་སངས་རྒྱས་འདྲེན་པར་འགྱུར།",
    "d127:6278": "།དེ་དག་འདོད་ཆགས་ཟུག་རྔུ་སྤངས།",
    "d127:6279": "།ཞེ་སྡང་སྲེད་པ་ཡོང་མེད་དེ། །རྒྱ་མོ་ཆེན་པོ་རྣམ་པར་དྲལ།",
    "d127:6280": "།མུན་པ་ཀུན་ཀྱང་མེད་པར་འགྱུར།",
    "d127:6281": "།དེར་ནི་རྫུ་འཕྲུལ་ཐོབ་གྱུར་ཏེ།",
    "d127:6282": "།དབང་སྟོབས་བྱང་ཆུབ་ཡན་ལག་དང་། །བསམ་གཏན་ཐར་པ་རྣམ་པར་རེག །དེ་དག་སྦྱིན་པར་འོས་པར་འགྱུར།",
    "d127:6283": "།སྟན་ཡང་ཡིད་དུ་འོང་བ་རྣམས།",
    "d127:6284": "།བྱེ་བ་ཕྲག་ལྔ་རབ་བཤམས་ཏེ།",
    "d127:6285": "།རིན་ཆེན་དྲ་བས་བརྒྱན་པ་ཡི། །གོས་རྣམས་བྱེ་བ་རབ་ཏུ་བཏིང་།",
    "d127:6286": "།དེ་ལ་དཔའ་བོ་གྲགས་པ་ཆེ། །བྱང་ཆུབ་སེམས་དཔའ་དེ་དག་འདུག །མཚན་དང་དེ་བཞིན་དཔེ་བྱད་ཀྱིས།",
    "d127:6287": "།དེ་དག་ཤིན་ཏུ་རྣམ་པར་འབར།",
    "d127:6288": "།སངས་རྒྱས་ཞིང་འདི་ཐམས་ཅད་ཀྱང་།",
    "d127:6289": "།རིན་ཆེན་ཤིང་གིས་ལེགས་བརྒྱན་ཏེ། །ཡན་ལག་བརྒྱད་ལྡན་ཆུས་གང་བ། །རྫིང་བུ་དག་ནི་རྣམ་པར་སྤྲུལ།",
    "d127:6290": "།རྫིང་བུའི་འགྲམ་ན་གནས་པ་རྣམས།",
    "d127:6291": "།དེ་དག་དེ་ལས་ཆུ་འཐུངས་ནས།",
    "d127:6292": "།ཐམས་ཅད་སྲེད་པ་བསལ་ནས་ནི།",
    "d127:6293": "།འཇིག་རྟེན་གྱི་ཡང་མཆོད་རྟེན་འགྱུར།",
    "d127:6294": "།ཐ་དད་པ་ཡི་ཞིང་ནས་ཀྱང་།",
    "d127:6295": "།བྱང་ཆུབ་སེམས་དཔའ་ལྷགས་པ་རྣམས།",
    "d127:6296": "།ཤཱཀྱ་སེང་གེ་སྐྱོབ་པ་ཡི། །སངས་རྒྱས་བསྔགས་པ་རྗོད་པར་བྱེད།",
    "d127:6297": "།སྒྲ་དེ་སུ་དག་ཐོས་པ་ནི།",
    "d127:6298": "།དེ་དག་འཇིག་རྟེན་འདྲེན་པར་འགྱུར།",
    "d127:6299": "།ཕན་ཡོན་བསམ་གྱིས་མི་ཁྱབ་པ། །མདོ་སྡེ་འདི་ནི་ངས་རབ་བཤད།",
    "d127:6300": "།པད་མ་བྱེ་བ་བསམ་མི་ཁྱབ།",
    "d127:6301": "།འདབ་མ་དག་ནི་གསེར་ལས་བྱས།",
    "d127:6302": "།སྙིང་པོ་སྦྲུལ་གྱི་སྙིང་པོ་སྟེ། །དེར་ནི་དེ་དག་རབ་ཏུ་སྤྲུལ། །ཡལ་ག་དག་ཀྱང་བཻ་དཱུརྱ།",
    "d127:6303": "།ཁོག་པ་དག་ནི་ཤེལ་ཡིན་ཏེ།",
    "d127:6304": "།ཟེ་བ་དཔལ་གྱི་སྙིང་པོ་ཅན།",
    "d127:6305": "།དེར་ནི་མཛེས་པ་རྣམས་ཀྱང་སྤྲུལ།",
    "d127:6306": "།དེ་དག་དྲི་ཡང་བསམ་མི་ཁྱབ།",
    "d127:6307": "།རྒྱུན་མི་འཆད་པར་འབྱུང་བ་ཡིས།",
    "d127:6308": "།ཞིང་རྣམས་བྱེ་བ་ཀུན་ཏུ་གང་། །པད་མོའི་དྲི་ནི་བསམ་མི་ཁྱབ། །ཡིད་དུ་འོང་བར་འབྱུང་བ་ཡི།",
    "d127:6309": "།དྲི་དེ་སུ་ཡིས་བསྣམས་པ་ཡང་།",
    "d127:6310": "།དེ་དག་རབ་ཏུ་སེམས་དགའ་ཞིང་།",
    "d127:6311": "།ནད་རྣམས་ཐམས་ཅད་ཞི་བར་འགྱུར།",
    "d127:6312": "།འདོད་ཆགས་ཞེ་སྡང་གཏི་མུག་རྣམས།",
    "d127:6313": "།མ་ལུས་པར་ནི་ཟད་འགྱུར་ཏེ།",
    "d127:6314": "།དེ་དག་ཉེས་པ་གསུམ་ཟད་ནས།",
    "d127:6315": "།སངས་རྒྱས་བདེ་བ་སྦྱིན་པར་འགྱུར།",
    "d127:6316": "།དེ་དག་ལས་ནི་སྒྲ་འབྱུང་སྟེ།",
    "d127:6317": "།སངས་རྒྱས་སྒྲ་ནི་བསམ་མི་ཁྱབ།",
    "d127:6318": "།དམ་པའི་ཆོས་དང་དགེ་འདུན་སྒྲ། །རྣམ་པ་ཀུན་ནི་འབྱུང་བར་འགྱུར།",
    "d127:6319": "།སྟོང་པ་ཉིད་དང་མཚན་མེད་དང་། །སྨོན་པ་མེད་པའི་སྒྲ་འབྱུང་སྟེ།",
    "d127:6320": "།དེ་ཐོས་སེམས་ཅན་བྱེ་བ་མང་། །ཕྱིར་མི་ལྡོག་པར་རབ་ཏུ་འགྱུར།",
    "d127:6321": "།སྒྲ་དེ་དག་ནི་བྱུང་བ་ཡང་།",
    "d127:6322": "།ཞིང་རྣམས་བྱེ་བར་འགྲོ་བར་འགྱུར།",
    "d127:6323": "།སེམས་ཅན་བྱེ་བ་བསམ་ཡས་རྣམས། །སངས་རྒྱས་ཡེ་ཤེས་འགོད་པར་བྱེད།",
    "d127:6324": "།རྨ་བྱ་ཀ་ལ་པིང་ཀ་དང་། །ཤང་ཤང་ཏེའུ་དང་བྱ་རྣམས་ཀྱང་།",
    "d127:6325": "།དེ་དག་རབ་ཏུ་སྒྲ་འབྱིན་པ།",
    "d127:6326": "།སངས་རྒྱས་སྒྲ་ནི་བླ་ན་མེད།",
    "d127:6327": "།ཀུ་ནལ་རི་སྐེགས་ཁྲུང་ཁྲུང་དང་། །ཁུ་བྱུག་དང་ནི་བྱ་རྣམས་ཏེ།",
    "d127:6328": "།དེ་དག་སྒྲ་ནི་འབྱིན་པ་ཡང་།",
    "d127:6329": "།བསམ་གྱིས་མི་ཁྱབ་ཆོས་སྒྲ་འབྱིན།",
    "d127:6330": "།ནེ་ཙོ་ངང་པ་ཀ་རན་ད།",
    "d127:6331": "།ངུར་པ་དང་ནི་ས་ར་ས།",
    "d127:6332": "།དེ་དག་སྒྲ་རྣམས་འབྱིན་པ་ནི།",
    "d127:6333": "།བླ་མེད་དགེ་འདུན་སྒྲ་ཡང་འབྱིན།",
    "d127:6334": "།ལྷ་དག་གི་དང་མི་ཡི་ནི།",
    "d127:6335": "།བྱ་རྣམས་ཇི་སྙེད་གང་ཡོད་པ།",
    "d127:6336": "།དཀོན་མཆོག་གསུམ་གྱི་བསྔགས་པ་རྣམས། །དེ་དག་ཀུན་ཏུ་སྒྲ་ཡང་འབྱིན།",
    "d127:6337": "།རིན་པོ་ཆེ་ཡི་ཤིང་རྣམས་ནི།",
    "d127:6338": "།བྱེ་བྲག་འཕགས་ཤིང་བལྟ་ན་སྡུག །ཡིད་འོང་ནོར་བུའི་ཤིང་རྣམས་ཀྱང་། །ཞིང་འདི་ཉིད་དུ་རྣམ་པར་སྤྲུལ།",
    "d127:6339": "།ཤིང་འདི་ཀུན་ལ་རྒྱན་རྣམས་ཀྱི། །ཆུན་པོ་ཐམས་ཅད་རབ་ཏུ་འཕྱང་།",
    "d127:6340": "།སངས་རྒྱས་དག་གི་མཐུ་ཡིས་ནི།",
    "d127:6341": "།ཞིང་འདི་ཉིད་དུ་མངོན་པར་སྤྲུལ།",
    "d127:6342": "།ཞིང་འདི་ན་ནི་མི་སྣང་བ། །དེ་ལྟ་བུ་ཡི་བཀོད་པ་ནི། །ཞིང་ཀུན་ན་ཡང་ཡོང་མེད་དེ། །དེ་ཚེ་ཤིན་ཏུ་བྱེ་བྲག་འཕགས།",
    "d127:6343": "།གོང་མ་བཞིན་དུ་འདི་དག་རྣམས།",
    "d127:6344": "།ཤཱཀྱ་སེང་གེ་སྐྱོབ་པས་བཤད།",
    "d127:6345": "།བྱང་ཆུབ་སེམས་དཔའ་གྲགས་ཆེན་རྣམས།",
    "d127:6346": "།ཡེ་ཤེས་དེ་ལ་ནེམ་ནུར་མེད།",
    "d127:6347": "།གང་གི་མཐའ་འདི་རྟོགས་པ་ནི།",
    "d127:6348": "།དེ་དག་འཇུག་པ་བསམ་ཡས་ཏེ།",
    "d127:6349": "།ཡེ་ཤེས་ཀྱིས་ནི་རྣམ་པར་འཕེལ།",
    "d127:6350": "།འབབ་ཆུ་དག་གིས་རྒྱ་མཚོ་བཞིན།",
    "d127:6351": "།དེ་དག་ལ་ཡང་མཐའ་མི་རྙེད།",
    "d127:6352": "།རྒྱ་མཚོ་དག་ནི་འཐུང་བ་བཞིན།",
    "d127:6353": "།བྱང་ཆུབ་སེམས་དཔའ་རྣམས་ཀྱི་ཚུལ། །བསམ་གྱིས་མི་ཁྱབ་འདི་དག་བཤད། །དཔའ་བོ་མཐའ་འདིར་གནས་པ་ཡི།",
    "d127:6354": "།བྱང་ཆུབ་སེམས་དཔའ་གྲགས་ལྡན་རྣམས།",
    "d127:6355": "།དབྱངས་ཀྱི་ཡན་ལག་རྣམ་འབྱིན་པ།",
    "d127:6356": "།གང་གཱ་ཡི་ནི་བྱེ་མ་སྙེད།",
    "d127:6357": "།དེ་བས་དབྱངས་ཀྱང་བསམ་ཡས་ཏེ།",
    "d127:6358": "།བྱང་ཆུབ་སེམས་དཔའ་རློམ་སེམས་མེད།",
    "d127:6359": "།རློམ་སེམས་རབ་ཏུ་སྤངས་པ་ན།",
    "d127:6360": "།བྱང་ཆུབ་ཏུ་ཡང་ཉེ་བར་འགྱུར།",
    "d127:6361": "།དེ་དག་སྲོག་གི་ཕྱིར་ཡང་ནི། །ཚུལ་ཁྲིམས་འདྲལ་བར་མི་བྱེད་དེ།",
    "d127:6362": "།བྱང་ཆུབ་སེམས་དཔའ་དཀའ་ཐུབ་བརྟན།",
    "d127:6363": "།དེ་ནི་མི་འདྲལ་སྤྱོད་པར་བྱེད།",
    "d127:6364": "།འདོད་པ་ཡི་ནི་འདུ་ཤེས་ཀྱིས། །དེ་ཀུན་ཕྱིར་ཡང་མི་འདྲལ་ཏེ།",
    "d127:6365": "།འདུ་ཤེས་ཐམས་ཅད་སྤངས་པ་ལ།",
    "d127:6366": "།ཏིང་འཛིན་དག་ནི་དཔག་ཏུ་མེད།",
    "d127:6367": "།མཉམ་པར་བཞག་པས་དེ་སྤྱོད་དེ།",
    "d127:6368": "།ཏིང་འཛིན་ལ་ཡང་ཆགས་པ་མེད།",
    "d127:6369": "།ཆགས་པ་མེད་ཅིང་བག་ཡོད་པས།",
    "d127:6370": "།དེ་ནི་འཇིག་རྟེན་ཆགས་མི་བྱེད།",
    "d127:6371": "།འཇིག་རྟེན་ཁམས་ནི་འདས་ནས་ཀྱང་།",
    "d127:6372": "།བདེ་བ་ཅན་དུ་དེ་འགྲོ་སྟེ།",
    "d127:6373": "།དེར་སོང་ནས་ནི་དེ་ཡིས་ཀྱང་།",
    "d127:6374": "།སངས་རྒྱས་འོད་དཔག་མེད་པ་མཐོང་།",
    "d127:6375": "།བྱང་ཆུབ་སེམས་དཔའ་དཔའ་བོ་གང་།",
    "d127:6376": "།མཚན་རྣམས་ཀྱིས་ནི་ལེགས་པར་བརྒྱན། །མངོན་ཤེས་ལྔ་ལྡན་ཤེས་རབ་ཆེ།",
    "d127:6377": "།གཟུངས་རྣམས་སྤྱོད་ཡུལ་གྱུར་པ་དག །ཞིང་རྣམས་བྱེ་བར་རབ་འགྲོ་ཞིང་།",
    "d127:6378": "།སངས་རྒྱས་ཞབས་ལ་ཕྱག་ཀྱང་འཚལ།",
    "d127:6379": "།སངས་རྒྱས་ཞིང་ནི་བསམ་ཡས་སུ། །སྣང་བར་བྱེད་ཅིང་འགྲོ་བར་འགྱུར།",
    "d127:6380": "།སྐྱོན་རྣམས་ཐམས་ཅད་རབ་སྤངས་ཤིང་། །ཉོན་མོངས་ཐམས་ཅད་རྣམ་པར་སྦྱངས།",
    "d127:6381": "།ཉོན་མོངས་ཐམས་ཅད་རྒྱུན་བཅད་དེ།",
    "d127:6382": "།རྒྱལ་བར་སྐྱེ་བ་གཅིག་གིས་གནས། །ཞིང་དེ་ནས་ནི་མི་རྣམས་ཀྱང་།",
    "d127:6383": "།ངན་སོང་དུ་ཡང་མི་འགྲོ་སྟེ།",
    "d127:6384": "།ཞིང་དེར་ངན་སོང་ཐམས་ཅད་ཀྱང་།",
    "d127:6385": "།མ་ལུས་པར་ནི་ཆད་པར་འགྱུར།",
    "d127:6386": "།སྐྱོབ་པ་འོད་ནི་དཔག་མེད་པ།",
    "d127:6387": "།འཇིག་རྟེན་མགོན་པོས་བཤད་པ་སྟེ།",
    "d127:6388": "།དེ་ལ་ནེམ་ནུར་མ་བྱེད་ཅིག །བདེ་བ་ཅན་དུ་འགྲོ་བར་འགྱུར།",
    "d127:6389": "།མདོ་སྡེ་རིན་ཆེན་འདི་ཡི་བསྔགས་པ་རྣམས། །བུད་མེད་གང་ཐོས་སེམས་ཀྱང་དད་འགྱུར་བ།",
    "d127:6390": "།སྐྱེས་བུ་མཁས་པ་མཆོག་ཏུ་མྱུར་འགྱུར་ཏེ།",
    "d127:6391": "།རྫུ་འཕྲུལ་གྱིས་ནི་ཞིང་སྟོང་བྱེ་བར་འགྲོ།",
    "d127:6392": "།མཆོད་པ་ཚད་མེད་རྣམ་མང་ཇི་སྙེད་པ།",
    "d127:6393": "།ཞིང་ནི་བྱེ་བ་ཁྲག་ཁྲིག་གཏམས་སྙེད་དུ།",
    "d127:6394": "།སྐྱེས་བུ་མཆོག་ལ་མཆོད་པ་དེ་བྱས་པས། །བྱམས་པའི་སེམས་ལ་གྲངས་དང་ཆར་མི་ཕོད།",
    "d127:6395": "།ཚུལ་ཁྲིམས་ཏིང་འཛིན་རྟག་ཏུ་བསྙེན་བྱས་ཏེ།",
    "d127:6396": "།བསམ་གཏན་རྣམ་ཐར་དེ་བཞིན་ཚད་མེད་དང་། །སྟོང་པ་མཚན་མེད་རྟག་ཏུ་བསྙེན་བྱས་ན།",
    "d127:6397": "།རིང་པོར་མི་ཐོགས་འཇིག་རྟེན་བདེ་གཤེགས་འགྱུར།",
    "d127:6398": "།བྱང་ཆུབ་སེམས་དཔའ་ཚུལ་ཁྲིམས་ཚོགས་གནས་པ།",
    "d127:6399": "།དེས་ནི་ང་ལ་མཆོད་པ་རབ་མཆོག་བྱས།",
    "d127:6400": "།ཟད་དུས་ཐ་མར་བྱང་ཆུབ་སེམས་གནས་པ།",
    "d127:6401": "།དེས་ནི་སངས་རྒྱས་ཐམས་ཅད་རྟག་ཏུ་མཆོད།",
    "d127:6402": "།ཟད་དུས་མི་བཟད་པ་ལ་བྱང་ཆུབ་སེམས་དཔའ་གང་།",
    "d127:6403": "།བདེ་བར་གཤེགས་པས་བསྟན་པའི་ཆོས་མཆོག་འདི་སྲུང་བ།",
    "d127:6404": "།དེ་དག་ང་ཡི་སྲས་ཏེ་ཕྱི་དུས་ཆོས་སྐྱོང་བ།",
    "d127:6405": "།དེ་དག་སངས་རྒྱས་བྱེ་བ་སྟོང་གིས་ཡོངས་སུ་གཏད།",
    "d127:6406": "།མདོ་སྡེ་འཛིན་པའི་ཕན་ཡོན་གྱི་ལེའུ་སྟེ་སུམ་ཅུ་རྩ་གསུམ་པའོ།། །།འཕགས་པ་ཏིང་ངེ་འཛིན་གྱི་རྒྱལ་པོའི་མདོ།",
    "d127:6407": "བམ་པོ་བཅུ་གཅིག་པ།",
    "d127:6408": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་འདི་འདོད་པ་དང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་མཚན་མ་མེད་པ་ལ་གནས་ཏེ་དེ་བཞིན་གཤེགས་པ་བཞུགས་པའམ། ཡོངས་སུ་མྱ་ངན་ལས་འདས་པ་དག་གི་དེ་བཞིན་གཤེགས་པའི་མཆོད་རྟེན་རྣམས་ལ་མཆོད་པ་རྒྱ་ཆེར་བྱ་བ་ལ་མངོན་པར་བརྩོན་པར་བྱའོ།",
    "d127:6409": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་དེས་སེམས་ཅན་ཐམས་ཅད་ལ་དམིགས་པའི་སེམས་བསྐྱེད་པས་ཏིང་ངེ་འཛིན་འདི་འདོད་པ་དང་། །མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་མཚན་མ་མེད་པ་ལ་གནས་ཤིང་ལས་ཀྱི་རྣམ་པར་སྨིན་པ་ལ་མི་རེ་བས་རང་གི་ལུས་དང་སྲོག་གིས་ཀྱང་དེ་བཞིན་གཤེགས་པ་བཞུགས་པའམ། །ཡོངས་སུ་མྱ་ངན་ལས་འདས་པ་དག་གི་མཆོད་རྟེན་ལ་མཆོད་པ་མངོན་པར་འདུ་བྱ་བ་རྒྱ་ཆེར་བྱའོ།",
    "d127:6410": "།ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་ཡང་སྐད་གསང་མཐོ་ཞིང་ཡིད་དུ་འོང་བ་དང་། བྱེ་བྲག་ཏུ་འཕགས་པའི་ཚིག་དང་ཡི་གེ་རྒྱུན་ཆགས་པས་སྙིང་རྗེ་ཆེན་པོ་ལ་དམིགས་པའི་སེམས་དང་། ཡིད་ལ་བྱེད་པས་གཞན་ལ་རྒྱ་ཆེར་རབ་ཏུ་བསྟན་པར་བྱའོ། །རབ་ཏུ་གདོན་པར་བྱའོ།",
    "d127:6411": "།བཤད་པར་བྱའོ། །དེ་ཅིའི་ཕྱིར་ཞེ་ན།",
    "d127:6412": "གཞོན་ནུ་ཆོས་ཐམས་ཅད་ཀྱི་རྩ་བ་དང་གཞི་ནི་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་གྱི་རྒྱལ་པོ་འདི་ཡིན་ནོ།",
    "d127:6413": "།གཞོན་ནུ་གང་གི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་དང་། ཐབས་ཀྱིས་བརྟན་པའི་བརྩོན་འགྲུས་དང་ལྡན་པས་དེ་བཞིན་གཤེགས་པ་བཞུགས་པའམ། ཡོངས་སུ་མྱ་ངན་ལས་འདས་པ་དག་གི་དེ་བཞིན་གཤེགས་པའི་མཆོད་རྟེན་རྣམས་ལ་མཆོད་པ་རྒྱ་ཆེར་བྱ་བ་ལ་བརྩོན་པར་གྱུར་ཅིང་།",
    "d127:6414": "ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་གྱི་རྒྱལ་པོ་འདི་གཞན་དག་ལ་ཡང་རྒྱ་ཆེར་རབ་ཏུ་སྟོན་པ་དེའི་ཚེ་གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པའི་རྣམ་པར་ཐར་པའི་སྒོ་ལ་གནས་པར་འགྱུར་ཏེ། དེ་ཆོས་གང་ལ་ཡང་མི་དམིགས་སོ།",
    "d127:6415": "།བྱང་ཆུབ་སེམས་དཔའ་སེམས་དཔའ་ཆེན་པོ་མི་དམིགས་པའི་ཏིང་ངེ་འཛིན་གྱི་རྣལ་འབྱོར་ལ་གནས་པ་ནི་སྨོན་ལམ་ཐམས་ཅད་ལ་གནས་པར་འགྱུར་རོ།",
    "d127:6416": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་སྨོན་ལམ་ཐམས་ཅད་ལ་གནས་པ་ནི་བདག་དང་སེམས་ཅན་ཀུན་གྱི་སྨོན་ལམ་ཐམས་ཅད་ཡོངས་སུ་རྫོགས་པར་བྱེད་དེ། ཏིང་ངེ་འཛིན་འདི་ཡང་མྱུར་དུ་ཐོབ་ཅིང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱའོ།",
    "d127:6417": "།གཞོན་ནུ་རྣམ་གྲངས་འདིས་ཀྱང་འདི་ལྟར་རིག་པར་བྱ་སྟེ། གཞོན་ནུ་སྔོན་བྱུང་བ་འདས་པའི་དུས་ན་བསྐལ་པ་གྲངས་མེད་པ་བས་ཆེས་གྲངས་མེད་པ། ཡངས་པ། ཚད་མེད་པ། བསམ་གྱིས་མི་ཁྱབ་པ།",
    "d127:6418": "དཔག་ཏུ་མེད་པར་གྱུར་པ་དེའི་ཚེ་དེའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ།",
    "d127:6419": "སངས་རྒྱས་བཅོམ་ལྡན་འདས་དབྱངས་བྱིན་ཞེས་བྱ་བ་འཇིག་རྟེན་དུ་བྱུང་ངོ་། །གཞོན་ནུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་བྱིན་དེས་སེམས་ཅན་གྲངས་མེད་དཔག་ཏུ་མེད་པ་ཟག་པ་ཟད་པ།",
    "d127:6420": "དགྲ་བཅོམ་པ་ཉིད་ལ་བཀོད་དེ། རབ་ཏུ་བཀོད་ཅིང་ཡོངས་སུ་མྱ་ངན་ལས་འདས་ནས་ཀྱང་སེམས་ཅན་གྲངས་མེད་དཔག་ཏུ་མེད་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་ཡང་རབ་ཏུ་བཀོད་ནས་ཡོངས་སུ་མྱ་ངན་ལས་འདས་པར་གྱུར་ཏོ།",
    "d127:6421": "།གཞོན་ནུ་དེའི་ཚེ་དེའི་དུས་ན་འཛམ་བུའི་གླིང་ན་རྒྱལ་པོ་དཔལ་དབྱངས་ཞེས་བྱ་བས།",
    "d127:6422": "དེ་བཞིན་གཤེགས་པ་ཡོངས་སུ་མྱ་ངན་ལས་འདས་པ་ལ་མཆོད་པ་བྱ་བའི་ཕྱིར་མཆོད་རྟེན་དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་ཁྲི་བཞི་སྟོང་བྱས་ཏེ། མཆོད་རྟེན་རེ་རེ་ལ་ཡང་མར་མེའི་ཡོན་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་ཁྲི་བཞི་སྟོང་བཙུགས་སོ།",
    "d127:6423": "།དེ་བཞིན་དུ་མཆོད་རྟེན་རེ་རེ་ལ་ཡང་རོལ་མོ་དང་། སིལ་སྙན་དང་། མེ་ཏོག་དང་། བདུག་པ་དང་། སྤོས་དང་། ཕྲེང་བ་དང་། བྱུག་པ་དང་། ཕྱེ་མ་དང་། ན་བཟའ་དང་། གདུགས་དང་། རྒྱལ་མཚན་དང་། བ་དན་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་ཁྲི་བཞི་སྟོང་ཕུལ་ལོ།",
    "d127:6424": "།གཞོན་ནུ་འདི་ལྟར་རྒྱལ་པོ་དཔལ་དབྱངས་ཀྱིས་མཆོད་རྟེན་དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་ལ་མཆོད་པ་བྱས་ནས་བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་ཅུའི་བྱང་ཆུབ་སེམས་དཔའ་མང་པོ་བསོགས་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཐམས་ཅད་ལ་བདེ་བའི་ཡོ་བྱད་ཐམས་ཅད་ཀྱིས་མཆོད་པ་ལ་བརྩོན་པར་གྱུར་ཏོ།",
    "d127:6425": "།བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཐམས་ཅད་ཀྱང་ཆོས་སྨྲ་བ་ཡིན་ཏེ།",
    "d127:6426": "སྤོབས་པ་རྒྱུན་མི་འཆད་པ། ཏིང་ངེ་འཛིན་རབ་ཏུ་ཐོབ་པ། ཆགས་པ་མེད་པའི་གཟུངས་རབ་ཏུ་ཐོབ་པ།",
    "d127:6427": "ཡང་དག་པའི་ཡོན་ཏན་གྱི་ཆོས་སྟོན་པ། ཡོངས་སུ་དག་པའི་ཆོས་སྟོན་པ། བྱང་ཆུབ་སེམས་དཔའི་དབང་དམ་པའི་ཕ་རོལ་ཏུ་ཕྱིན་པ་ཤ་སྟག་གོ།",
    "d127:6428": "།གཞོན་ནུ་དེའི་ཚེ་དེའི་དུས་ན། འཁོར་དེའི་ནང་ན་བྱང་ཆུབ་སེམས་དཔའ་སེམས་དཔའ་ཆེན་པོ་བདེ་བས་བྱིན་ཞེས་བྱ་བ་ཡོད་དེ།",
    "d127:6429": "བྱིས་པ་གཞོན་ནུ་སྐྲ་ནག་པ། དང་པོའི་ལང་ཚོ་དང་ལྡན་པ། ན་ཚོད་དར་ལ་བབ་པ།",
    "d127:6430": "འདོད་པ་ལ་རྣམ་པར་མ་རྩེས་ཤིང་། །གཞོན་ནུར་ཚངས་པར་སྤྱད་པ། བསྙེན་པར་རྫོགས་ནས་ལོ་གཅིག་ལོན་པ་ཞིག་ཡོད་དོ།",
    "d127:6431": "།གཞོན་ནུ་དེའི་ཚེ་དེའི་དུས་ན་རྒྱལ་པོ་དཔལ་དབྱངས་ཀྱིས་བྱང་ཆུབ་སེམས་དཔའི་ཚོགས་ཆེན་པོ་དེ་དག་ལ་གསོལ་བ་བཏབ་པ། །འདི་ལྟ་སྟེ།",
    "d127:6432": "ཕ་རོལ་ཏུ་ཕྱིན་པ་དྲུག་དང་ལྡན་པ་ཡང་དག་པར་སྡུད་པ། བྱང་ཆུབ་སེམས་དཔའི་སྡེ་སྣོད་གཟུངས་ཆེན་པོ་དང་། ཐབས་ལ་མཁས་པ་དང་། དབང་དང་འདུལ་བ་ཆགས་པ་མེད་པ་མངོན་པར་བསྒྲུབ་པའི་ཕྱིར་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ལ་གསོལ་བ་བཏབ་ནས།",
    "d127:6433": "དེའི་ནུབ་མོ་མཆོད་རྟེན་དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་རྣམས་ཀྱི་མདུན་དུ་མར་མེའི་ཡོན་བྱེ་བ་ཁྲག་ཁྲིག་བརྒྱ་སྟོང་དག་རབ་ཏུ་འབར་བར་བྱས་ཏེ།",
    "d127:6434": "ཁྱམས་ཀྱི་དཀྱིལ་འཁོར་ཡང་ཕྱག་དར་བྱས་ཤིང་ཆག་ཆག་བཏབ་ནས་རབ་ཏུ་བྱུག་པ་བྱས། མེ་ཏོག་མངོན་པར་བཀྲམ་ཞིང་། མལ་སྟན་སྣ་ཚོགས་བཏིང་སྟེ།",
    "d127:6435": "རྒྱལ་པོ་དཔལ་དབྱངས་དེ་བཙུན་མོའི་འཁོར་དང་བཅས། གྲོང་དང་ཡུལ་མི་འཁོར་དང་བཅས། གྲོང་མིར་བཅས་པ་ཁྱིམ་གྱི་ནང་ནས་བྱུང་སྟེ།",
    "d127:6436": "རོལ་མོ་དང་སིལ་སྙན་དང་། ཕེག་རྡོབ་པ་དང་། མེ་ཏོག་དང་། བདུག་པ་དང་། སྤོས་དང་། ཕྲེང་བ་དང་། བྱུག་པ་དང་། ཕྱེ་མ་དང་། ན་བཟའ་དང་། གདུགས་དང་། རྒྱལ་མཚན་དང་། བ་དན་རྣམས་ཐོགས་ནས་མཆོད་རྟེན་དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་རྣམས་ལ་མཆོད་པ་བྱས་ནས་ཆོས་མཉན་པའི་ཕྱིར་བཙུན་མོའི་འཁོར་དང་བཅས་ཏེ་ཁང་ཐོག་ཏུ་དོང་ངོ་།",
    "d127:6437": "།ལྷ་དང་མིའི་འཁོར་ཀྱང་ཆོས་ཉན་པའི་ཕྱིར་མང་དུ་ཚོགས་ཏེ་བྱང་ཆུབ་སེམས་དཔའ་བདེ་བས་བྱིན་གྱིས་དེ་དག་མཐོང་བ་དང་། མར་མེའི་ཡོན་དུ་ཕུལ་བ་བྱེ་བ་ཁྲག་ཁྲིག་བརྒྱ་སྟོང་མང་པོ་དག་རབ་ཏུ་འབར་བར་བྱས་པས་དེའི་འོད་ཀྱིས་གཅིག་ཏུ་ཁྱབ་སྟེ།",
    "d127:6438": "ལྷ་དང་མིའི་སྐྱེ་བོ་མང་པོ་རྣམས་ཆོས་ཉན་པར་ཚོགས་པར་རིག་ནས་དེ་འདི་སྙམ་དུ་སེམས་ཏེ། བདག་ནི་ཐེག་པ་ཆེན་པོ་ལ་ཞུགས་པ་ཡིན་ན། ད་བདག་ཏིང་ངེ་འཛིན་འདི་འདོད་པའི་ཕྱིར་དེ་བཞིན་གཤེགས་པ་ལ་མཆོད་པ་ཞིག་བྱ་སྟེ།",
    "d127:6439": "དེ་བཞིན་གཤེགས་པ་ལ་མཆོད་པ་ཇི་ལྟ་བུས་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་ངོ་མཚར་དུ་འགྱུར་བ་དང་། ཡི་རངས་པ་དང་། དགའ་བ་དང་། མགུ་བ་དང་། ཡིད་བདེ་བ་སྐྱེ་བར་འགྱུར་ཞིང་། ཆོས་ཀྱི་སྣང་བ་ཐོབ་པ་དང་། རྒྱལ་པོ་དཔལ་དབྱངས་ཀྱིས་དེ་བཞིན་གཤེགས་པ་ལ་མཆོད་པ་བྱས་པ་ཐམས་ཅད་དང་ལྡན་པ་འདིའང་ཟིལ་གྱིས་མནན་ཏེ།",
    "d127:6440": "རྒྱལ་པོ་དཔལ་དབྱངས་བཙུན་མོའི་འཁོར་དང་ཞབས་འབྲིང་བར་བཅས་པ་ཡང་ངོ་མཚར་དུ་གྱུར་ཅིང་ཡི་རངས་པ་དང་། རབ་ཏུ་དགའ་བ་དང་། མགུ་བ་དང་། ཡིད་བདེ་བ་སྐྱེ་བར་འགྱུར་བར་མཆོད་པར་བྱའོ་སྙམ་མོ།",
    "d127:6441": "།དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བདེ་བས་བྱིན་དེ་ལྟར་སེམས་དགའ་ཞིང་ཡིད་བདེ་བ་སྐྱེས་ཏེ། ཆོས་ཉན་པའི་སྐྱེ་བོའི་ཚོགས་ཆེན་པོ་འདུས་པར་རིག་ནས་དེའི་ནུབ་མོ་དེ་བཞིན་གཤེགས་པའི་མཆོད་རྟེན་གྱི་མདུན་དུ་འདུག་ནས་ལག་པ་གཡས་པ་རས་ཀྱིས་དཀྲིས་ཏེ་འབྲུ་མར་གྱི་ནང་དུ་བཅུག་གོ།",
    "d127:6442": "།འབྲུ་མར་གྱི་ནང་དུ་བཅུག་ནས་འབར་བར་བྱས་སོ།",
    "d127:6443": "།དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བདེ་བས་བྱིན་ལྷག་པའི་བསམ་པ་ལ་ཞུགས་པ།",
    "d127:6444": "ལྷག་པའི་བསམ་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཞུགས་ཤིང་། བྱང་ཆུབ་ཡོངས་སུ་ཚོལ་བའི་ལག་པ་གཡས་པ་དེ་ལྟར་འབར་ཡང་སེམས་དང་བཞིན་གྱི་མདོག་འགྱུར་བ་མེད་དོ།",
    "d127:6445": "།གཞོན་ནུ་དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བདེ་བས་བྱིན་གྱི་ལག་པ་གཡས་པ་བསྲེགས་ནས་རབ་ཏུ་འབར་ཞིང་མེར་གྱུར་ཏེ། མེ་ལྕེ་གཅིག་ཏུ་འབར་བར་གྱུར་མ་ཐག་ཏུ་དེའི་ཚེ་ས་ཆེན་པོ་འདི་ཡང་རབ་ཏུ་གཡོས་པར་གྱུར་ཏོ།",
    "d127:6446": "།དེའི་ལག་པ་གཡས་པ་འབར་བར་བྱས་པའི་འོད་དེས་མར་མེ་ཡོན་དུ་ཕུལ་བ་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མ་རྣམས་མོག་མོག་པོར་བྱས་པར་གྱུར་ཏེ། ཕྱོགས་ཐམས་ཅད་དུའང་སྣང་བ་ཆེན་པོ་བྱུང་ངོ་། །འོད་དེས་ཕྱོགས་ཐམས་ཅད་སྣང་བར་གྱུར་ཏེ།",
    "d127:6447": "ཀུན་ཏུ་ཁྱབ་པར་གྱུར་པ་དང་། དེ་དགའ་ཞིང་ཡིད་བདེ་བ་སྐྱེས་ནས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདིའང་སྐད་འཇམ་ཞིང་ཡིད་དུ་འོང་བ་དང་ཚིག་བྱེ་བྲག་ཏུ་འཕགས་པ་དང་། ཚིག་དང་ཡི་གེ་རྒྱུན་ཆགས་པས་འཁོར་དེ་དག་ཐམས་ཅད་ལ་རྒྱ་ཆེར་གོ་བར་བྱེད་ཅིང་ཡང་དག་པར་རབ་ཏུ་བསྟན་ཏོ།",
    "d127:6448": "།དེར་སུམ་ཅུ་རྩ་གསུམ་རིས་ཀྱི་ལྷ་ཁྲི་ཉིས་སྟོང་ཆོས་ཉན་པར་འདུས་པ་དེ་དག་དགའ་ཞིང་ཡིད་བདེ་བ་སྐྱེས་ནས་ལྷའི་མཆོད་པ་སྣ་ཚོགས་བྱེད་པར་གྱུར་ཏོ།",
    "d127:6449": "།ལྷའི་བུ་མོ་རྣམས་ཀྱང་ལྷའི་རོལ་མོ་དག་བྱེད་དོ།",
    "d127:6450": "།རྒྱལ་པོ་དཔལ་དབྱངས་ཁང་པའི་སྟེང་ན་འདུག་པ་བདག་གི་མི་མང་པོས་བསྐོར་ཅིང་མདུན་དུ་བདར་ཏེ། བཙུན་མོའི་འཁོར་གྱི་ནང་ན་འདུག་པ།",
    "d127:6451": "གསོ་སྦྱོང་ཡན་ལག་བརྒྱད་དང་ལྡན་པ་ཡང་དག་པར་བཟུང་བས་བྱང་ཆུབ་སེམས་དཔའ་སེམས་དཔའ་ཆེན་པོ་བདེ་བས་བྱིན་གྱི་ལག་པ་འབར་བར་བྱས་ཏེ། འོད་དེ་དག་ཐམས་ཅད་ཟིལ་གྱིས་མནན་ཅིང་ལྷའི་འོད་མིའི་ལས་འདས་པས་སྣང་བར་བྱས་པ་མཐོང་ནས་དེ་འདི་སྙམ་དུ་སེམས་སོ།",
    "d127:6452": "།འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་མངོན་པར་ཤེས་པ་ཆེན་པོ་ཐོབ་པ་ཡིན་ནོ་ཞེས་བྱང་ཆུབ་སེམས་དཔའ་སེམས་དཔའ་ཆེན་པོ་བདེ་བས་བྱིན་ལ་ཤིན་ཏུ་དགའ་བ་དང་། དད་པ་དང་གུས་པ་ཉེ་བར་བཞག་སྟེ།",
    "d127:6453": "རི་མོར་བཅས་ཤིང་དགེ་བའི་རྩ་བ་དང་། བསོད་ནམས་ཀྱི་ཕུང་པོ་ཆེན་པོས་བརྟན་པས་བཙུན་མོའི་འཁོར་བརྒྱད་ཅུ་དང་ལྷན་ཅིག་ཁང་པའི་སྟེང་དེ་ནས་བདག་ཉིད་མཆོངས་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་བདེ་བས་བྱིན་བལྟ་བ་དང་རབ་ཏུ་དགའ་བར་བྱ་བའི་ཕྱིར་མཆོངས་ཏེ་སོང་ངོ་།",
    "d127:6454": "།དེ་གུས་པ་ལས་བྱུང་བའི་དགེ་བའི་རྩ་བས་ཚེ་དེ་ཉིད་ལ་འཁོར་དང་བཅས་པ། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོ་རྣམས་ཀྱིས་ཡོངས་སུ་བཟུང་བ་ཐོབ་བོ།",
    "d127:6455": "།དེ་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོ་དག་གིས་ཡོངས་སུ་བཟུང་བས་རྒྱལ་པོ་དཔལ་དབྱངས་ཀྱང་འཁོར་དང་བཅས་པ་ཁྲུ་སྟོང་ཕྲག་བརྒྱར་ཚང་བའི་ཁང་པའི་སྟེང་ནས་མཆོངས་ན་དེའི་ལུས་ལ་གནོད་པའམ། སེམས་ལ་གནོད་པའམ། སེམས་ཞུམ་པར་གྱུར་པ་མེད་དོ།",
    "d127:6456": "།དེ་ནས་རྒྱལ་པོ་དཔལ་དབྱངས་ལག་པ་གཉིས་བསྒྲེང་སྟེ། སྐྱེ་བོའི་ཚོགས་ཆེན་པོ་དང་ལྷན་ཅིག་འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་བདེ་བས་བྱིན་གྱི་ལག་པ་བསྲེགས་ཤིང་རབ་ཏུ་འབར་བ་མཐོང་ནས་སྐད་ཆེན་པོ་ཕྱུང་སྟེ་ཆོ་ངེས་བཏབ་བོ།",
    "d127:6457": "།དེ་ནས་རྒྱལ་པོ་དེ་སྐྱེ་བོའི་ཚོགས་ཆེན་པོ་དང་ལྷན་ཅིག་ངུ་ཞིང་མཆི་མ་ཕྱུང་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བདེ་བས་བྱིན་གྱི་མདུན་དུ་འདུག་གོ།",
    "d127:6458": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་བདེ་བས་བྱིན་གྱིས་རྒྱལ་པོ་དཔལ་དབྱངས་མཐོང་སྟེ། མཐོང་ནས་དེ་ལ་སྨྲས་པ། ཅིའི་སླད་དུ་རྒྱལ་པོ་ཆེན་པོ་ཁྱོད་སྐྱེ་བོའི་ཚོགས་ཆེན་པོ་འདི་དག་དང་བདག་གི་མདུན་ན་བཞུགས་ཤིང་སྐད་ཆེན་པོ་ཕྱུང་སྟེ། ཆོ་ངེས་བཏབ་ནས་བཤུམས་ཤིང་མཆི་མ་འབྱིན་པ་མཛད།",
    "d127:6459": "དེ་སྐད་ཅེས་སྨྲས་པ་དང་། རྒྱལ་པོ་དཔལ་དབྱངས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བདེ་བས་བྱིན་ལ་ཚིགས་སུ་བཅད་པའི་དབྱངས་ཀྱིས་སྨྲས་པ།",
    "d127:6460": "ཤེས་རབ་ཆེན་པོ་བདེ་བས་བྱིན། །ཆོས་སྨྲ་བ་ནི་མཁས་པ་ཡི།",
    "d127:6461": "།ཡན་ལག་མ་ཚང་རིག་ནས་ནི།",
    "d127:6462": "།སྐྱེ་བོ་འདི་དག་དེ་ཕྱིར་དུ།",
    "d127:6463": "།གཟི་བརྗིད་ཕུང་པོས་འཕགས་པ་ཡི། །འདི་ལྟ་བུ་ཡི་གཟུགས་འདི་ཡང་།",
    "d127:6464": "།ལག་པ་ཉམས་པར་ཤེས་ནས་ནི།",
    "d127:6465": "།བདག་ཀྱང་ཤིན་ཏུ་སྡུག་བསྔལ་ལོ།",
    "d127:6466": "།ཁྱོད་ཀྱི་ལག་པ་འབར་བྱས་པ།",
    "d127:6467": "།དེ་ཡི་འོད་ནི་ཕྱོགས་བཅུར་བཏང་།",
    "d127:6468": "།ཁྱོད་ལས་བྱུང་བའི་ལྷ་རྫས་ཀྱིས།",
    "d127:6469": "།མར་མེ་འདི་དག་མི་གསལ་བྱས།",
    "d127:6470": "།ས་འདི་རབ་ཏུ་གཡོས་གྱུར་ཏེ།",
    "d127:6471": "།ཁྱོད་ཀྱི་སེམས་ནི་ཞུམ་པ་མེད།",
    "d127:6472": "།དེ་ནས་བདག་གི་སེམས་སྐྱེས་པ། །མཁས་པ་ཐ་མལ་མ་ཡིན་སྙམ།",
    "d127:6473": "།བདག་ནི་བཙུན་མོའི་འཁོར་བཅས་པ། །ཁྲུ་ནི་སྟོང་ཕྲག་བརྒྱ་པ་ཡི། །ཁང་པའི་སྟེང་ནས་མཆོངས་གྱུར་ན།",
    "d127:6474": "།བདག་གི་ལུས་ལ་གནོད་པ་མེད།",
    "d127:6475": "།ལེགས་སོ་ཡེ་ཤེས་ངོ་མཚར་ཁྱོད།",
    "d127:6476": "།ལེགས་སོ་སེམས་ཀྱང་བླ་ན་མེད།",
    "d127:6477": "།བརྩོན་འགྲུས་རབ་བརྩམས་ལེགས་པ་སྟེ།",
    "d127:6478": "།བསམ་པ་ཆེ་བ་ལེགས་པ་ཡིན།",
    "d127:6479": "།གང་གི་ལག་པ་འབར་བྱས་ཀྱང་།",
    "d127:6480": "།ཁྱོད་ལ་ནམ་ཡང་གཡོ་བ་མེད།",
    "d127:6481": "།དགའ་ཞིང་རངས་པ་སྐྱེས་ནས་སུ།",
    "d127:6482": "།ཕྱིར་ཡང་ཆོས་ནི་རབ་ཏུ་འཆད།",
    "d127:6483": "།ཇི་ལྟར་ཟླ་བ་ཉ་བ་དང་། །ནམ་མཁའི་དཀྱིལ་ན་ཉི་མ་བཞིན།",
    "d127:6484": "།རི་རབ་རི་ཡི་རྒྱལ་པོ་ལྟར། །གྲོགས་པོ་དེ་ལྟར་ཤིན་ཏུ་མཛེས།",
    "d127:6485": "།བདག་ཀྱང་དེ་བཞིན་མཁས་པ་ཡི།",
    "d127:6486": "།སྨོན་ལམ་ཡོངས་སུ་རྫོགས་པར་བགྱི།",
    "d127:6487": "།ལུས་ལ་ཕངས་པ་རབ་སྤངས་ཏེ།",
    "d127:6488": "།བདག་གིས་སྲོག་ཆགས་དོན་རྣམས་བགྱིད།",
    "d127:6489": "།ཆོས་ཀྱི་དགའ་བས་རངས་གྱུར་ཏེ།",
    "d127:6490": "།བདག་གི་དགའ་བ་བསམ་མི་ཁྱབ།",
    "d127:6491": "།འདི་ལྟར་ཡན་ལག་མ་ཚང་བ།",
    "d127:6492": "།དེས་ནི་རབ་ཏུ་སྡུག་བསྔལ་ལོ།",
    "d127:6493": "།ལྷ་དང་ཀླུ་ཡི་མཆོད་པ་ཡིས།",
    "d127:6494": "།བདེ་བས་བྱིན་གྱིས་རྒྱལ་པོ་ལ།",
    "d127:6495": "།མཐའ་ཡས་པ་ཡི་སྤོབས་པ་ཡིས། །ཚིགས་སུ་བཅད་པ་འདི་དག་སྨྲས།",
    "d127:6496": "།གང་ལ་ལག་པ་མེད་པ་ཡང་།",
    "d127:6497": "།དེ་ནི་ཡན་ལག་མ་ཚང་མིན།",
    "d127:6498": "།སུ་ལ་ཚུལ་ཁྲིམས་མེད་པ་དག །དེ་ནི་ཡན་ལག་མ་ཚང་ཡིན། །རུས་པ་ཡི་ནི་ལུས་འདི་ཡིས།",
    "d127:6499": "།བསམ་གྱིས་མི་ཁྱབ་སྦྱིན་པའི་གནས།",
    "d127:6500": "།འཇིག་རྟེན་ཀུན་གྱི་མཆོད་པའི་རྟེན།",
    "d127:6501": "།དེ་བཞིན་གཤེགས་པ་བདག་གིས་མཆོད།",
    "d127:6502": "།སྟོང་གསུམ་དག་ནི་མཐའ་ཡས་པ།",
    "d127:6503": "།རིན་པོ་ཆེ་ཡིས་ཡོངས་བཀང་སྟེ། །སངས་རྒྱས་ཡེ་ཤེས་ཚོལ་བའི་ཕྱིར།",
    "d127:6504": "།འཇིག་རྟེན་མགོན་ལ་རབ་ཏུ་སྦྱིན།",
    "d127:6505": "།འཇིག་རྟེན་པ་ཡི་མཆོད་ཡོད་ཀྱང་།",
    "d127:6506": "།སུ་དག་ཆོས་རྣམས་སྟོང་རིག་ནས།",
    "d127:6507": "།ལུས་དང་སྲོག་ཀྱང་གཏོང་བ་ཡི། །མཆོད་པ་དེ་དག་བསམ་མི་ཁྱབ།",
    "d127:6508": "།བདེན་པའི་ཚིག་ནི་བརྗོད་པར་བགྱི། །རྒྱལ་པོ་ཆེན་པོ་བདག་ལ་གསོན།",
    "d127:6509": "།སྐྱེ་བོའི་ཚོགས་འདི་ཐམས་ཅད་ཀྱང་།",
    "d127:6510": "།ཚིགས་བཅད་འདི་ཡི་དོན་རིག་བགྱི།",
    "d127:6511": "།བདེན་པ་གང་གིས་སངས་རྒྱས་སུ།",
    "d127:6512": "།འཇིག་རྟེན་མཆོད་རྟེན་བདག་འགྱུར་ན།",
    "d127:6513": "།བདེན་པ་དེ་ཡིས་ས་འདི་ཡང་།",
    "d127:6514": "།རྣམ་པ་དྲུག་ཏུ་གཡོས་གྱུར་ཅིག །ཚིག་འདི་དག་ནི་སྨྲས་པ་དང་། །ས་ཡང་རབ་ཏུ་གཡོས་པར་གྱུར།",
    "d127:6515": "།ངོ་མཚར་གྱུར་ཅིང་རྨད་བྱུང་སྟེ། །ལྷ་རྣམས་བྱེ་བ་རབ་ཏུ་དགའ།",
    "d127:6516": "།ལྷ་དང་མི་དག་དགའ་ནས་ནི།",
    "d127:6517": "།བྱང་ཆུབ་ཏུ་ཡང་སེམས་བསྐྱེད་དེ།",
    "d127:6518": "།དཔག་མེད་བསམ་གྱིས་མི་ཁྱབ་པ།",
    "d127:6519": "།ཐེག་པ་མཆོག་ལ་གནས་པར་གྱུར།",
    "d127:6520": "།དགེ་སློང་བདེ་བས་བྱིན་པ་ཡིས། །ཇི་སྙེད་ཀྱི་ནི་དོན་བྱས་པ།",
    "d127:6521": "།དེ་ནི་མི་ཟད་བསམ་མི་ཁྱབ།",
    "d127:6522": "།སངས་རྒྱས་དག་གི་ཡེ་ཤེས་འཇུག །བདེན་པ་གང་གིས་ཆོས་དེ་ནི།",
    "d127:6523": "།ལག་པ་ཞེས་ཀྱང་བྱ་མེད་ན།",
    "d127:6524": "།བདེན་པ་དེ་ཡིས་སྔོན་ལྟར་བདག །ལག་པ་མྱུར་དུ་བྱུང་བར་ཤོག །བདེན་པ་གང་གིས་ཆོས་དེ་ནི།",
    "d127:6525": "།བདེ་བས་བྱིན་པ་ཡོད་མ་ཡིན།",
    "d127:6526": "།ཕྱོགས་བཅུ་རྣམས་སུ་བཙལ་ན་ཡང་།",
    "d127:6527": "།སྟོང་པ་ཡིན་པས་མི་དམིགས་སོ།",
    "d127:6528": "།སྒྲ་གང་འབྱུང་བར་འགྱུར་བ་ཡང་།",
    "d127:6529": "།དེ་ནི་སྟོང་པར་རིག་པར་གྱིས།",
    "d127:6530": "།སྒྲ་ནི་བྲག་ཅ་ལྟ་བུ་སྟེ།",
    "d127:6531": "།ཆོས་རྣམས་དེ་ལྟར་ཤེས་པར་གྱིས།",
    "d127:6532": "།ནམ་ཞིག་འཇིགས་པ་མེད་འགྱུར་ཞིང་།",
    "d127:6533": "།སྟོང་པ་རྟོགས་པར་ཁོང་དུ་ཆུད།",
    "d127:6534": "།བདེན་པ་ཡི་ནི་ཚིག་དེ་ཡིས།",
    "d127:6535": "།འཇིག་རྟེན་ཐམས་ཅད་འཚིག་མི་འགྱུར།",
    "d127:6536": "།སྲིད་གསུམ་སེམས་ཅན་ཇི་སྙེད་པ།",
    "d127:6537": "།ལྷ་རྣམས་དང་ནི་མི་རྣམས་ཀྱང་།",
    "d127:6538": "།ཐམས་ཅད་མཁྱེན་པའི་གཟི་བརྗིད་ཀྱིས།",
    "d127:6539": "།ཐམས་ཅད་མཉམ་པར་བཞག་པར་ཤོག །ཇི་སྙེད་ལྷ་དང་མི་དག་གིས།",
    "d127:6540": "།འཚེ་བར་གྱུར་པ་ཅི་ཡོད་པ།",
    "d127:6541": "།ཕྱིར་མི་ལྡོག་པའི་གཟི་བརྗིད་ཀྱིས། །དེ་དག་ཐམས་ཅད་ཞི་བར་ཤོག །ཚིགས་བཅད་འདི་དག་བཤད་པ་དང་། །ལག་པ་ཡང་ནི་སླར་སྐྱེས་ཏེ།",
    "d127:6542": "།བདེ་བས་བྱིན་པ་དེ་ཡི་ལུས།",
    "d127:6543": "།མཚན་རྣམས་ཀྱིས་ནི་རྣམ་པར་བརྒྱན།",
    "d127:6544": "།ལྷ་ཡང་བྱེ་བ་ཕྲག་སྟོང་རྣམས།",
    "d127:6545": "།བར་སྣང་ལ་ནི་འདུག་ནས་སུ།",
    "d127:6546": "།དེ་ཚེ་མེ་ཏོག་མན་དཱ་རས། །དགེ་སློང་དེ་ལ་འཐོར་བར་བྱེད།",
    "d127:6547": "།མི་མ་ཡིན་པའི་མེ་ཏོག་གིས།",
    "d127:6548": "།འཛམ་བུའི་གླིང་འདི་གང་བར་གྱུར།",
    "d127:6549": "།ལྷ་མོ་བྱེ་བ་ཁྲག་ཁྲིག་རྣམས།",
    "d127:6550": "།གླུ་དབྱངས་རོལ་མོ་རབ་ཏུ་བྱེད།",
    "d127:6551": "།དེ་ཚེ་བདེ་བས་བྱིན་པ་ཡིས།",
    "d127:6552": "།སྒྲ་འདི་དག་ནི་ཕྱུང་བ་ན།",
    "d127:6553": "།རྣམ་འཕྲུལ་འདི་ནི་སངས་རྒྱས་དག །བྱེ་བ་སྟོང་གིས་གཟིགས་པར་འགྱུར།",
    "d127:6554": "།རང་རང་གི་ནི་ཞིང་དག་ཏུ། །དགེ་སློང་ཕ་དང་དགེ་སློང་མ།",
    "d127:6555": "།དགེ་བསྙེན་མ་དང་དགེ་བསྙེན་ལ། །གྲགས་པ་ཆེན་པོ་གོ་བར་མཛད།",
    "d127:6556": "།དགེ་སློང་བདེ་བས་བྱིན་པ་དེ།",
    "d127:6557": "།མཁས་ཤིང་སྟོབས་ཀྱང་ཆེ་བ་སྟེ།",
    "d127:6558": "།སངས་རྒྱས་ཀྱི་ནི་ཡེ་ཤེས་ཕྱིར། །དེས་ནི་ལག་པ་འབར་བར་བྱས།",
    "d127:6559": "།དེ་ཡིས་ཞིང་རྣམས་སྟོང་དག་དང་། །གང་གཱ་ཡི་ནི་བྱེ་མ་སྙེད།",
    "d127:6560": "།མར་མེ་དེས་ནི་སྣང་བྱས་ཏེ།",
    "d127:6561": "།སྲེག་པའི་བསྐལ་པ་བྱུང་བ་བཞིན།",
    "d127:6562": "།མེ་ཏོག་དང་ནི་ཕྱེ་མ་ཡིས། །ཞིང་རྣམས་ཐམས་ཅད་གང་བར་གྱུར།",
    "d127:6563": "།ས་གཞི་དག་ནས་ཡན་ཆད་དུ། །པུས་ནུབ་ཙམ་དུ་གང་བར་གྱུར།",
    "d127:6564": "།རིན་ཆེན་མེ་ཏོག་ཐམས་ཅད་ཀྱིས།",
    "d127:6565": "།སངས་རྒྱས་ཞིང་ནི་གང་བར་གྱུར། །བདེ་བས་བྱིན་ལ་མཆོད་པའི་ཕྱིར།",
    "d127:6566": "།ཀླུ་རྣམས་མུ་ཏིག་ཆར་པ་འབེབས།",
    "d127:6567": "།རིན་ཆེན་བཀོད་པ་ཐམས་ཅད་ཀྱིས། །ཞིང་འདི་རབ་ཏུ་བརྒྱན་པར་གྱུར། །བདེ་བས་བྱིན་ལ་མཆོད་པའི་ཕྱིར།",
    "d127:6568": "།མུ་ཏིག་རིན་ཆེན་ཤིན་ཏུ་བཀྲམ།",
    "d127:6569": "།ལྷ་དང་ཀླུ་དང་གནོད་སྦྱིན་དང་། །མི་འམ་ཅི་དང་ལྟོ་འཕྱེར་བཅས།",
    "d127:6570": "།གང་གཱ་ཡི་ནི་བྱེ་མ་སྙེད།",
    "d127:6571": "།བྱང་ཆུབ་མཆོག་ལ་ཞུགས་པར་གྱུར།",
    "d127:6572": "།བྱ་རྒོད་སྤུངས་པའི་རི་ལ་ཡང་། །སངས་རྒྱས་ཤཱཀྱ་སེང་གེ་ནི།",
    "d127:6573": "།དགེ་སློང་དག་གི་དགེ་འདུན་མདུན།",
    "d127:6574": "།རྒྱལ་བ་སེང་གེའི་སྒྲ་སྒྲོག་པ།",
    "d127:6575": "།བསྐལ་པ་བྱེ་བ་སྟོང་དུ་ནི།",
    "d127:6576": "།བྱང་ཆུབ་སྤྱད་པ་སྤྱོད་པ་ན། །ང་ནི་བདེ་བས་བྱིན་པར་གྱུར། །མ་ཕམ་པ་ནི་དཔལ་དབྱངས་ཡིན།",
    "d127:6577": "།དགེ་སློང་བདེ་བས་བྱིན་པ་ནི།",
    "d127:6578": "།མཐོང་མ་ཐག་ཏུ་དེ་ཡི་ཚེ།",
    "d127:6579": "།བུད་མེད་དག་ཀྱང་མཐའ་ཡས་པ།",
    "d127:6580": "།བུད་མེད་དངོས་པོ་རྣམ་པར་ལོག །མི་དབང་གིས་ནི་ལུང་བསྟན་ཏེ།",
    "d127:6581": "།དེ་དག་ཕྱིར་ཡང་ལྡོག་པ་མེད།",
    "d127:6582": "།འཇིག་རྟེན་ཀུན་གྱི་འདྲེན་པ་སྟེ། །རང་འབྱུང་འགྱུར་ཞེས་ལུང་ཡང་བསྟན། །སྦྱངས་པའི་ཡོན་ཏན་བསྟན་པ་ཡི།",
    "d127:6583": "།མཁས་པས་མདོ་སྡེ་འདི་ཐོས་ནས།",
    "d127:6584": "།ལུས་ལ་ཕངས་པར་མ་བྱེད་པར།",
    "d127:6585": "།ཆོས་འདི་རྗེས་སུ་བསླབ་པར་གྱིས།",
    "d127:6586": "།བདེ་བས་བྱིན་གྱི་ལེའུ་སྟེ་སུམ་ཅུ་རྩ་བཞི་པའོ།། །།",
    "d127:6587": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་འདི་འདོད་པ་དང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་དགེ་བའི་རྩ་བ་རྣམས་ལ་ཉེ་བར་གནས་ན་ཆོས་ཀྱི་སྦྱིན་པའམ་ཟང་ཟིང་གི་སྦྱིན་པ་ལ་བརྩོན་པར་བྱའོ།",
    "d127:6588": "།བྱང་ཆུབ་སེམས་དཔའ་སེམས་དཔའ་ཆེན་པོ་དེས་སྦྱིན་པ་དེ་ཡང་བསྔོ་བ་བཞིས་ཡོངས་སུ་བསྔོ་བར་བྱའོ། །བཞི་གང་ཞེ་ན། འདི་ལྟ་སྟེ།",
    "d127:6589": "ཐབས་ལ་མཁས་པ་གང་གིས་སངས་རྒྱས་བཅོམ་ལྡན་འདས་དེ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པའི་ཐབས་མཁས་པ་དེ་དག་ཐོབ་པར་འགྱུར་བར་སྦྱིན་པ་འདིའི་དགེ་བའི་རྩ་བ་བསྐྱེད་པར་བྱའོ་ཞེས་བྱ་བ་འདི་ནི་བསྔོ་བ་དང་པོའོ།",
    "d127:6590": "།དགེ་བའི་བཤེས་གཉེན་གང་དག་ལས་ཐབས་མཁས་པ་ཐོས་ཤིང་འཛིན་པར་འགྱུར་བ་དང་། ཀུན་ཆུབ་པར་བྱ་བ་དང་འཆང་བ་དང་ཀློག་པར་འགྱུར་བ་དང་། གང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བའི་དགེ་བའི་བཤེས་གཉེན་དེ་དག་དང་བདག་རྟག་ཏུ་འགྲོགས་པར་གྱུར་ཅིག་ཅེས་དེ་ལྟར་སྦྱིན་པའི་དགེ་བའི་རྩ་བ་བསྐྱེད་པར་བྱའོ་ཞེས་བྱ་བ་འདི་ནི་བསྔོ་བ་གཉིས་པའོ།",
    "d127:6591": "།ལོངས་སྤྱོད་ཐོབ་པ་གང་འཇིག་རྟེན་ཐམས་ཅད་འཚོ་བར་འགྱུར་བའི་ལོངས་སྤྱོད་ཐོབ་པ་དེ་དག་དང་བདག་ཕྲད་པར་གྱུར་ཅིག་ཅེས་དེ་ལྟར་སྦྱིན་པའི་དགེ་བའི་རྩ་བ་དེས་བསྐྱེད་པར་བྱའོ་ཞེས་བྱ་བ་འདི་ནི་བསྔོ་བ་གསུམ་པའོ།",
    "d127:6592": "།བདག་གི་ལུས་གྲུབ་པས་སེམས་ཅན་རྣམས་ལ་ཆོས་ཀྱི་ཕན་གདགས་པ་དང་། ཟང་ཟིང་གི་ཕན་གདགས་པ་དང་ཕན་གདགས་པ་གཉིས་ཀྱིས་ཕན་འདོགས་པར་འགྱུར་བའི་བདག་གི་ལུས་གྲུབ་པར་གྱུར་ཅིག་ཅེས་སྦྱིན་པའི་དགེ་བའི་རྩ་བ་བསྐྱེད་པར་བྱའོ་ཞེས་བྱ་བ་འདི་ནི་བསྔོ་བ་བཞི་པ་སྟེ།",
    "d127:6593": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོས་བསྔོ་བ་འདི་བཞིས་དགེ་བའི་རྩ་བ་རྣམས་བསྔོ་བར་བྱའོ།",
    "d127:6594": "།གཞན་ཡང་གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་བྱུང་བ་ཡང་རུང་ཁྱིམ་པ་ཡང་རུང་སྟེ། ཏིང་ངེ་འཛིན་འདི་འདོད་པ་དང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་བྱང་ཆུབ་སེམས་དཔའ་སེམས་དཔའ་ཆེན་པོ་དག་ལ་གཡོ་མེད་པས་བསྟེན་པར་བྱ། བསྙེན་པར་བྱ། རིམ་གྲོ་བྱའོ། །དེ་ལ་གཡོ་མེད་པ་དེ་ནི་ཏིང་ངེ་འཛིན་འདི་འཛིན་པའི་དགེ་སློང་བྱང་ཆུབ་སེམས་དཔའ་སེམས་དཔའ་ཆེན་པོ་གང་ན་བར་གྱུར་ཅིང་ནད་མི་བཟད་པས་བཏབ་པར་གྱུར་པ་ལ་རང་གི་ཤ་དང་ཁྲག་གིས་ཀྱང་དགེ་སློང་དེ་ན་བ་དེ་ལས་བསླང་བར་སྤྲོ་བར་བྱའོ།",
    "d127:6595": "།གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ལྷག་པའི་བསམ་པ་ཕུན་སུམ་ཚོགས་པ་ཏིང་ངེ་འཛིན་འདི་འདོད་པ་དང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་གཡོ་བ་མེད་ཅིང་འཇིགས་པ་མེད་པས་རང་གི་ཤ་དང་ཁྲག་ཀྱང་ཡོངས་སུ་བཏང་སྟེ། དགེ་སློང་ཆོས་སྨྲ་བ་ན་བ་ལས་བསླང་བར་བྱའོ། །གཞོན་ནུ་རྣམ་གྲངས་དེས་འདི་ལྟར་རིག་པར་བྱ་སྟེ། གཞོན་ནུ་སྔོན་བྱུང་བ་འདས་པའི་དུས་ན་བསྐལ་པ་གྲངས་མེད་པ་བས་ཀྱང་ཆེས་གྲངས་མེད་པ། ཡངས་པ། ཚད་མེད་པ།",
    "d127:6596": "བསམ་གྱིས་མི་ཁྱབ་པ།",
    "d127:6597": "དཔག་ཏུ་མེད་པ་དེའི་ཚེ་དེའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ།",
    "d127:6598": "སངས་རྒྱས་བཅོམ་ལྡན་འདས་སྨོན་ལམ་བསམ་གྱིས་མི་ཁྱབ་པ། ཁྱད་པར་དུ་འཕགས་པའི་རྒྱལ་པོ་ཞེས་བྱ་བ་འཇིག་རྟེན་དུ་བྱུང་སྟེ། གཞོན་ནུ་སྨོན་ལམ་བསམ་གྱིས་མི་ཁྱབ་པ་ཁྱད་པར་དུ་འཕགས་པའི་རྒྱལ་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་གང་གི་ཉིན་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་དེའི་ཉི་མ་མ་འདས་པར་སངས་རྒྱས་ཀྱི་འཕྲུལ་པ་གྲངས་མེད་དཔག་ཏུ་མེད་པ་མངོན་པར་སྤྲུལ་ནས་སེམས་ཅན་ཚད་མེད་པ་འདུལ་བ་བྱས་ཏེ།",
    "d127:6599": "ཟག་པ་ཟད་པ་དགྲ་བཅོམ་པ་ཉིད་ལ་བཀོད་ནས་སེམས་ཅན་ཚད་མེད་པ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ལ་བཀོད་ནས་ཉི་མ་དེ་མ་འདས་པར་ཡོངས་སུ་མྱ་ངན་ལས་འདས་སོ།",
    "d127:6600": "།བཅོམ་ལྡན་འདས་ཡོངས་སུ་མྱ་ངན་ལས་འདས་པ་དེའི་དམ་པའི་ཆོས་ལོ་བྱེ་བ་ཁྲག་ཁྲིག་བརྒྱ་སྟོང་དུ་གནས་པར་གྱུར་ཏོ།",
    "d127:6601": "།གཞོན་ནུ་བཅོམ་ལྡན་འདས་སྨོན་ལམ་བསམ་གྱིས་མི་ཁྱབ་པ་ཁྱད་པར་དུ་འཕགས་པའི་རྒྱལ་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་བསྟན་པ་ནུབ་པའི་དུས་ཀྱི་ཚེ་ལྔ་བརྒྱ་ཐ་མར་གྱུར་པ་ན་དགེ་སློང་དམིགས་པའི་ལྟ་བ་ཅན་མང་པོ་བྱུང་སྟེ།",
    "d127:6602": "དེ་དག་འདི་ལྟ་བུའི་མདོ་སྡེ་ལ་མི་སྲེད་མི་མོས་ཤིང་ཕྱིར་ཟློག་པར་བྱེད།",
    "d127:6603": "སྤོང་བར་བྱེད་དེ། མདོ་སྡེ་འདི་ལྟ་བུ་འཛིན་པའི་དགེ་སློང་དག་ལ་ཡང་གནོད་པར་བྱེད་ཅིང་སྲོག་ཀྱང་གཅོད་པར་བྱེད་དེ།",
    "d127:6604": "རྙེད་པ་དང་བཀུར་སྟི་ལ་ཆགས་པ་དེ་དག་གིས་མདོ་སྡེ་འདི་ལྟ་བུ་འཛིན་པའི་དགེ་སློང་སྟོང་སྲོག་བཅད་པར་གྱུར་ཏོ།",
    "d127:6605": "།གཞོན་ནུ་དེའི་ཚེ་དེའི་དུས་ན་རྒྱལ་པོ་ཡེ་ཤེས་ཀྱི་སྟོབས་ཞེས་བྱ་བ་འཛམ་བུའི་གླིང་ལ་དབང་བ།",
    "d127:6606": "དམ་པའི་ཆོས་ཡོངས་སུ་འཛིན་པ། སྔོན་གྱི་སྨོན་ལམ་ཕུན་སུམ་ཚོགས་པ་ཞིག་བྱུང་སྟེ།",
    "d127:6607": "གཞོན་ནུ་ཡང་དེའི་ཚེ་དེའི་དུས་ན་འཛམ་བུའི་གླིང་འདིར་དགེ་སློང་ཡང་དག་བློ་གྲོས་ཞེས་བྱ་བ་ཏིང་ངེ་འཛིན་འདི་འཛིན་པ།",
    "d127:6608": "ཆོས་སྨྲ་བ་རྒྱལ་པོ་དེའི་ཕོ་བྲང་དུ་འགྲོ་ཞིང་། དགེ་བའི་བཤེས་གཉེན་བྱེད་པ། ཕན་པར་འདོད་པ། སྙིང་བརྩེ་བ་དོན་དུ་འདོད་པ་ཞིག་བྱུང་སྟེ།",
    "d127:6609": "རྒྱལ་པོ་དེ་ཡང་དེ་ལ་རྒྱུན་མི་ཆད་པར་བལྟ་བས་མི་ངོམས་ཏེ་རྟག་ཏུ་འདོད་པར་གྱུར་ཏོ།",
    "d127:6610": "།དེ་ཡང་བསྟན་པ་དང་ཆོས་ཀྱི་གཏམ་བྱ་བ་དང་ཉེ་བར་འགྲོ་བ་དང་། བསྙེན་བཀུར་བྱ་བ་དང་ཡོངས་སུ་དྲི་བ་དང་། གཟུང་བ་དང་ཚིག་གིས་གོ་བར་བྱེད་ནུས་ཤིང་དགེ་སློང་ཆོས་སྨྲ་བ་དེ།",
    "d127:6611": "སེམས་ཅན་དག་གི་གཡོ་བ་དང་སྤྱོད་ལམ་དང་མོས་པ་དང་ཁམས་དང་བག་ཆགས་ལ་མཁས་ཏེ།",
    "d127:6612": "སེམས་ཅན་རྣམས་ཀྱི་དབང་པོ་དང་སྟོབས་དང་བརྩོན་འགྲུས་ཀྱི་རིམ་པ་ཤེས་ཤིང་ཁམས་དང་བག་ཆགས་ལ་ཡང་མཁས།",
    "d127:6613": "བདེན་པ་དང་མཚམས་སྦྱར་བ་ལ་ཡང་མཁས།",
    "d127:6614": "མཚམས་དབྲལ་བ་དང་ཚིག་གི་ལན་གཏན་ལ་དབབ་པ་ལ་ཡང་མཁས།",
    "d127:6615": "སྤོབས་པ་ཟབ་ཅིང་སེམས་ཅན་ཐམས་ཅད་འདུལ་བའི་ཆོ་ག་ལ་ཡང་མཁས།",
    "d127:6616": "གསོང་པོར་སྨྲ་ཞིང་བཞིན་ལ་ཁྲོ་གཉེར་མེད་པ།",
    "d127:6617": "སེམས་ཆེན་པོར་གྱུར་པ་ལ་གནས་པ།",
    "d127:6618": "སྙིང་རྗེ་ཆེན་པོ་ལ་བརྩོན་པ།",
    "d127:6619": "ཕ་རོལ་རྒོལ་བ་ཐམས་ཅད་ཀྱིས་ཟིལ་གྱིས་མ་ནོན་པ་ཡིན་ནོ།",
    "d127:6620": "།གཞོན་ནུ་དེའི་ཚེ་དེའི་དུས་ན་རྒྱལ་པོ་ཡེ་ཤེས་ཀྱི་སྟོབས་ཀྱི་བུ་མོ་སྐྱེས་ནས་ལོ་བཅུ་དྲུག་ལོན་པ། བྱད་བཞིན་བཟང་ཞིང་མཛེས་ལ་བལྟ་ན་སྡུག་པ།",
    "d127:6621": "ཁ་དོག་བཟང་ཞིང་རྒྱས་པའི་མཆོག་དང་ལྡན་པ་ཡེ་ཤེས་ལྡན་ཞེས་བྱ་བ་ཞིག་བྱུང་སྟེ།",
    "d127:6622": "དེའི་སློབ་དཔོན་ནི་དགེ་སློང་ཡང་དག་བློ་གྲོས་ཞེས་བྱ་བ་ཡིན་ཏེ།",
    "d127:6623": "དགེ་བའི་ཆོས་རྣམས་ལ་ཡང་དག་པར་སྟོན་པ། ཡང་དག་པར་གཟེངས་སྟོད་པ། ཡང་དག་པར་རབ་ཏུ་དགའ་བར་བྱེད་པ།",
    "d127:6624": "ཡང་དག་པར་འཛིན་དུ་འཇུག་པ་ཡིན་ནོ། །གཞོན་ནུ་དེའི་ཚེ་དེའི་དུས་ན་དགེ་སློང་ཆོས་སྨྲ་བ་དེའི་བརླ་གཉིས་ལ་འབྲུམ་བུ་མེ་དབལ་ནག་པོ་ཆེན་པོ་གསོ་དཀའ་ཞིང་སྨན་དཀོན་པ་ཞིག་བྱུང་སྟེ། ན་བ་དེ་སྨན་པ་དག་གིས་སྤངས་པར་གྱུར་ཏོ།",
    "d127:6625": "།དེ་ནས་རྒྱལ་པོ་ཡེ་ཤེས་ཀྱི་སྟོབས་བཙུན་མོའི་འཁོར་དང་བཅས་པ་སྲས་དང་སྲས་མོ་དང་ཞབས་འབྲིང་བར་བཅས་པ་དགེ་སློང་དེ་ན་བར་རིག་ནས་རབ་ཏུ་ངུ་ཞིང་མཆི་མ་བྱུང་ངོ་།",
    "d127:6626": "།བུད་མེད་བརྒྱད་ཁྲིར་བཅས་པ་དང་གྲོང་དང་གྲོང་ཁྱེར་གྱི་མི་རྣམས་སུ་བཅས་པ་དང་ཡུལ་འཁོར་བ་དང་གྲོང་འདབ་པ་དང་ཡུལ་གྱི་མི་དང་རྩིས་པ་དང་བློན་པོ་དང་བློན་པོ་ཆེན་པོ་དང་སྒོ་བ་དང་འཁོར་རྣམས་སུ་བཅས་པ་དེ་དག་ཐམས་ཅད་ཀྱང་དགེ་སློང་དེ་ན་བར་ཐོས་ནས་རབ་ཏུ་ངུ་ཞིང་མཆི་མ་འབྱིན་ཏེ། དགེ་སློང་འདི་འཆི་བའི་དུས་བྱེད་པར་གྱུར་ཏ་རེ་ཞེས་སྐད་འཛེར་ཏོ།",
    "d127:6627": "།གཞོན་ནུ་དེའི་ཚེ་དེའི་དུས་ན་རྒྱལ་པོ་ཡེ་ཤེས་སྟོབས་ལ་ལྷ་མོ་སྔོན་སྣག་གི་གཉེན་མཚམས་སུ་གྱུར་པ་ཞིག་ཡོད་དེ། དེ་རྒྱལ་པོ་དེའི་ཕྱི་བཞིན་འབྲང་བས་རྨི་ལམ་དུ་བསྟན་པ། རྒྱལ་པོ་ཆེན་པོ་གལ་ཏེ་དགེ་སློང་འདི་ལ་མིའི་ཤ་དང་ཁྲག་སར་པ་མ་རུལ་པས་འབྲུམ་བུ་མེ་དབལ་ནག་པོ་འདི་ལ་བྱུགས་ཏེ། མིའི་ཤ་སར་པ་མ་རུལ་པ་ལས་རོ་སྣ་ཚོགས་སུ་གཡོས་བྱས་ཏེ་བྱིན་ན་དགེ་སློང་འདི་ནད་འདི་ལས་འཚོ་བར་འགྱུར་རོ་ཞེས་ཟེར་རོ།",
    "d127:6628": "།དེ་ནས་རྒྱལ་པོ་ཡེ་ཤེས་ཀྱི་སྟོབས་མཚན་མོ་དེ་འདས་པ་དང་གཉིད་ཀྱིས་ལོག་པ་ལས་སད་དེ་བཙུན་མོའི་འཁོར་གྱི་ནང་དུ་འོངས་ནས་རྨི་ལམ་གྱི་རྣམ་པ་དེ་དག་བཙུན་མོའི་འཁོར་རྣམས་ལ་བཟླས་ཏེ། ངའི་རྨི་ལམ་འདི་ལྟ་བུ་ཞིག་མཐོང་ངོ་ཞེས་བཟླས་ནས་གོ་བར་བྱས་ན།",
    "d127:6629": "གཞོན་ནུ་དེ་ལྟར་བུད་མེད་ཀྱི་ཁྱིམ་དེ་དང་རྒྱལ་པོའི་ཕོ་བྲང་དེ་ནས་དགེ་སློང་དེ་ལ་རྩི་དེ་སྦྱིན་པར་སུ་ཡང་སྤྲོ་བ་མེད་དོ།",
    "d127:6630": "།རྒྱལ་པོའི་བུ་མོ་ཡེ་ཤེས་ལྡན་ཡང་རྨི་ལམ་དེ་ལྟ་བུ་ཞིག་རྨིས་ནས་སད་པ་དང་བཙུན་མོའི་འཁོར་གྱི་ནང་དུ་སོང་སྟེ། རྨི་ལམ་གྱི་རྣམ་པ་དེ་དག་མ་དང་ཞབས་འབྲིང་བ་རྣམས་ལ་གཏམ་བྱས་ཀྱང་དགེ་སློང་དེ་ལ་རྩི་དེ་སྦྱིན་པར་སུ་ཡང་སྤྲོ་བ་མེད་དོ།",
    "d127:6631": "།དེ་ནས་རྒྱལ་པོའི་སྲས་མོ་ཡེ་ཤེས་ལྡན་དེ་དགའ་ཞིང་མགུ་ཡི་རངས་ཤིང་རབ་ཏུ་དགའ་བ་དང་མོས་པ་དང་ཡིད་བདེ་བ་སྐྱེས་ནས་འདི་ལྟ་བུར་བརྩོན་པར་བྱས་ཏེ།",
    "d127:6632": "འདི་ལྟར་བདག་གིས་རྩི་འདི་དག་བདག་གི་ལུས་ལས་བཅད་དེ་ཇི་སྐད་བསྟན་པ་བཞིན་དུ་ཁྲག་སར་པ་དང་ཤ་སར་པ་སྦྱིན་པར་བྱའོ།",
    "d127:6633": "།རྒྱལ་པོའི་ཕོ་བྲང་ན་བདག་ནི་ཐམས་ཅད་ཀྱི་ནང་ན་གཞོན་ཞིང་ཆུང་སྟེ། ལུས་དང་ངག་དང་ཡིད་ཀྱི་ལས་ཀྱང་ཀུན་ནས་ཉོན་མོངས་པ་མ་ཡིན་ལ།",
    "d127:6634": "ཀུན་ནས་ཉོན་མོངས་པ་མེད་པའི་ཡེ་ཤེས་བཙལ་བར་འདོད་པས་ཆོས་སྨྲ་བ་ཀུན་ནས་ཉོན་མོངས་པ་མེད་པ་ལ་བདག་གི་ལུས་ཀྱི་ཤ་དང་ཁྲག་ཕུལ་ཏེ། དགེ་སློང་འདི་ཅི་ནས་ནད་འདི་ལས་སོས་པར་བྱའོ་སྙམ་མོ།",
    "d127:6635": "།དེ་ནས་རྒྱལ་པོའི་བུ་མོ་ཡེ་ཤེས་ལྡན་དེ་རང་གི་གནས་སུ་སོང་ནས་མཚོན་རྣོན་པོ་ཐོགས་ཏེ་ཆོས་ལ་ཞུགས་པའི་ཡིད་ཀྱིས་བདག་གི་བརླ་ལས་ཤ་བཅད་ནས།",
    "d127:6636": "རོ་སྣ་ཚོགས་དང་ལྡན་པ་གྱ་ནོམ་པར་གཡོས་བྱས་ནས།",
    "d127:6637": "ཁྲག་ཀྱང་ཐོགས་ཏེ་འཕགས་པ་དེའི་དྲུང་དུ་སོང་ནས་རྒྱལ་པོ་ཡེ་ཤེས་སྟོབས་ཀྱི་མདུན་དུ་འདུག་སྟེ། ཁྲག་གིས་འབྲུམ་བུ་མེ་དབལ་ནག་པོ་དེ་བྱུགས་ནས། གཡོས་ལེགས་པར་བྱས་པའི་ཟས་དེ་དགེ་སློང་དེ་ཟར་བཅུག་སྟེ།",
    "d127:6638": "འདྲངས་པར་བྱེད་ཅིང་ལེགས་པར་བསྟབས་སོ། །དེ་ནས་དགེ་སློང་དེ་མི་ཤེས་མ་རིག་མ་དོགས་པས་ཟས་དེ་ཟོས་སོ།",
    "d127:6639": "།ཟས་དེ་ཟོས་མ་ཐག་ཏུ་དགེ་སློང་དེའི་ན་ཚ་ཐམས་ཅད་མེད་པར་གྱུར་ཏེ་ནད་དེ་ཐམས་ཅད་ཀྱང་སོས་སོ།",
    "d127:6640": "།དེ་ཡོངས་སུ་གདུང་བ་དང་བྲལ་ཞིང་བདེ་བ་དང་ལྡན་པས་དེ་ལྟ་དེ་ལྟ་བུར་ཆོས་བསྟན་ཏེ། བཙུན་མོའི་འཁོར་དེ་དང་གྲོང་པ་དང་ཡུལ་མི་དང་ཡུལ་འཁོར་བ་འདུས་པ་དེ་དག་ལས་སྲོག་ཆགས་ཁྲི་ཉིས་སྟོང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་སོ།",
    "d127:6641": "།དེ་ནས་རྒྱལ་པོ་ཡེ་ཤེས་སྟོབས་ཀྱིས་བདག་གི་བུ་མོ་ལ་ཚིགས་སུ་བཅད་པ་འདི་དག་སྨྲས་སོ།",
    "d127:6642": "།བུ་མོ་ཁྱོད་ཀྱིས་ཁྲག་འདི་ག་ལས་རྙེད།",
    "d127:6643": "།མི་ཡི་ཤ་འདི་དག་ཀྱང་གང་ནས་བླངས།",
    "d127:6644": "།བུ་མོ་ཁྱོད་ཀྱིས་ཁ་ཟས་འདི་བྱས་པས།",
    "d127:6645": "།ཆོས་སྨྲ་འདི་ཡང་འདི་ལྟར་བདེ་བར་གྱུར། །སྣ་ཚོགས་བྲོ་དང་ལྡན་པའི་གཡོས་བྱས་པ། །བསད་པ་ཡིན་ནམ་དེ་སྟེ་ཤི་བ་རྙེད།",
    "d127:6646": "།བུ་མོ་ཁྱོད་ཀྱིས་ཁྲག་འདི་ག་ལས་རྙེད།",
    "d127:6647": "།དེས་ནི་སྡིག་པའི་ནད་ལས་འདི་ཐར་བྱས།",
    "d127:6648": "།བུ་མོ་དེས་ནི་ཕ་ཡི་ཚིག་ཐོས་ནས།",
    "d127:6649": "།བུ་མོ་ཡེ་ཤེས་ལྡན་གྱིས་འདི་སྐད་སྨྲས།",
    "d127:6650": "།ཞུམ་སེམས་མེད་པར་ཚིག་ཀྱང་རབ་སྨྲས་ཏེ།",
    "d127:6651": "།བདག་ནི་ཅི་མཆི་ཡབ་ཁྱོད་གསན་དུ་གསོལ།",
    "d127:6652": "།ལྷ་ཡིས་བསྟན་པའི་རྨི་ལམ་དག །བདག་གིས་མཐོང་བར་གྱུར་ཏོ་ཡབ།",
    "d127:6653": "།ས་ཡི་བདག་པོ་བདག་ལ་གསོན།",
    "d127:6654": "།ཡང་དག་དོན་ནི་མཁྱེན་པར་མཛོད།",
    "d127:6655": "།ལྷ་དེས་བདག་ལ་འདི་སྐད་སྟོན།",
    "d127:6656": "།མི་ཡི་ཤ་དང་ཁྲག་རྣམས་ནི། །དགེ་སློང་འདི་ལ་སུས་བྱིན་ན།",
    "d127:6657": "།སྡིག་པའི་ནད་ལས་ཐར་བར་འགྱུར།",
    "d127:6658": "།བདག་ནི་མལ་ནས་ལངས་ནས་སུ།",
    "d127:6659": "།བཙུན་མོའི་འཁོར་དུ་མཆིས་ནས་ནི།",
    "d127:6660": "།བདག་གིས་དེ་ཚེ་རྨི་ལམ་རྣམས།",
    "d127:6661": "།མ་ཡི་གཙོ་ལ་བཟླས་ཤིང་སྨྲས།",
    "d127:6662": "།བྲན་མོ་རྣམས་ལ་བདག་གིས་བསྒོ།",
    "d127:6663": "།འདི་ལྟ་བུ་དག་སུ་བྱེད་ནུས།",
    "d127:6664": "།མི་ཡི་ཁྲག་དང་ཤ་རྣམས་ནི། །ཁུ་བར་བཙོས་པ་གཡོས་བྱས་ཏེ།",
    "d127:6665": "།ཟས་སུ་རབ་ཏུ་སྦྱིན་བྱ་ཞིང་།",
    "d127:6666": "།ཁྲག་དག་གིས་ཀྱང་བྱུགས་ནས་སུ།",
    "d127:6667": "།མེ་དབལ་ནག་པོ་འདི་ལས་ཀྱང་། །དགེ་སློང་ཇི་ལྟར་ཐར་བར་བྱ།",
    "d127:6668": "།ཆོ་ག་མྱུར་དུ་མ་བྱས་ན།",
    "d127:6669": "།རྩི་སྨན་དག་ནི་མ་བྱས་པས།",
    "d127:6670": "།དགེ་སློང་འདི་ནི་ནད་འདི་ཡིས། །མྱུར་དུ་འཆི་བའི་དུས་བྱེད་འགྱུར།",
    "d127:6671": "།རང་གི་ཤ་དང་ཁྲག་གཏོང་བ། །སྲིད་པ་གསུམ་ན་སེམས་ཅན་གང་།",
    "d127:6672": "།མཁས་པ་སུ་ཞིག་འདི་མཐོང་ནས།",
    "d127:6673": "།ལུས་ལ་ཡང་ནི་གནས་པར་བྱེད།",
    "d127:6674": "།བཙུན་མོའི་འཁོར་དུ་བདག་གིས་གོ་བར་བགྱིས།",
    "d127:6675": "།བུད་མེད་གཅིག་ཀྱང་སྦྱིན་ཞེས་མི་མཆི་ནས།",
    "d127:6676": "།བདག་ལ་དགེ་སློང་དེ་ཕངས་བདག་ཕངས་ཀྱང་།",
    "d127:6677": "།བྱང་ཆུབ་ཕྱིར་ནི་བདག་གིས་ཤ་ཁྲག་བཏང་།",
    "d127:6678": "།བྱང་ཆུབ་ཞི་བ་མྱ་ངན་མེད་ཚོལ་བ།",
    "d127:6679": "།དེ་དག་ལུས་ལ་མོས་ཤིང་རྟེན་པ་མིན།",
    "d127:6680": "།བདག་ཉིད་ལ་ཡང་རྡུལ་ཙམ་ཕངས་པ་མེད།",
    "d127:6681": "།བདག་ཉིད་བཏང་ཡང་ཡིད་ནི་མི་དགའ་མེད།",
    "d127:6682": "།བཙུན་མོའི་འཁོར་རྣམས་དེ་ཐོས་ནས།",
    "d127:6683": "།ཐམས་ཅད་རྨུགས་པ་བཞིན་དུ་གྱུར།",
    "d127:6684": "།བྱ་བ་དེ་དག་སྦྱར་བར་ནི། །སུ་ཡང་སྤྲོ་བར་མ་གྱུར་ཏོ།",
    "d127:6685": "།དེ་ནས་བདག་གི་སེམས་སྐྱེས་པ།",
    "d127:6686": "།དགེ་སློང་འདི་ནི་ཟས་བྱིན་ཏེ།",
    "d127:6687": "།བདག་གི་ཤ་ཡང་བཅད་ནས་ནི།",
    "d127:6688": "།ཁྲག་རྣམས་ཀྱིས་ཀྱང་བསྐུ་བར་བྱ།",
    "d127:6689": "།བདག་གི་བརླ་ལས་ཤ་བཅད་དེ།",
    "d127:6690": "།ཤ་རྣམས་དང་ནི་ཁྲག་བླངས་ནས།",
    "d127:6691": "།ཤ་ཡི་སྣ་གུ་བདག་གིས་བསྐལ།",
    "d127:6692": "།བྲོ་བ་སྣ་ཚོགས་གཡོས་ལེགས་བགྱིས།",
    "d127:6693": "།དགེ་སློང་ན་བ་དེ་ལ་ནི།",
    "d127:6694": "།མི་ཤ་ཡི་ནི་ཁ་ཟས་དང་། །ཁྲག་རྣམས་ཀྱིས་ཀྱང་བྱུག་པ་དག །བདག་གིས་ཡབ་ཀྱི་སྤྱན་སྔར་སྩལ།",
    "d127:6695": "།མི་ཡི་བདག་པོ་བདག་གི་ཚིག་ལ་གསོན།",
    "d127:6696": "།ས་བདག་མི་ཤ་དག་ནི་མ་རྙེད་ནས།",
    "d127:6697": "།བདག་གི་བརླ་ལས་ཤ་དག་བཅད་ནས་སུ།",
    "d127:6698": "།དེ་བསྒྲུབས་ཆོས་སྨྲ་འདི་ལ་སྩལ་པ་ལགས།",
    "d127:6699": "།བདག་གིས་བླ་མེད་བྱང་ཆུབ་དོན་ཕྱིར་དུ།",
    "d127:6700": "།རང་གི་ལུས་ཀྱིས་དོན་ཆེན་འདི་དག་བགྱིས།",
    "d127:6701": "།དགེ་སློང་འདི་ཡང་ཐར་བགྱིས་མི་བདེ་མེད།",
    "d127:6702": "།བདག་གི་བསོད་ནམས་དག་ནི་ཚད་མེད་བགྱིས།",
    "d127:6703": "།བུ་མོ་དེ་ལ་རྒྱལ་པོས་འདི་སྐད་སྨྲས། །བུ་མོ་ཁྱོད་ཀྱིས་རྩིར་ནི་བྱ་བའི་ཕྱིར།",
    "d127:6704": "།ཇི་ལྟར་ལུས་ལས་རང་གི་ཤ་བཅད་ན།",
    "d127:6705": "།ཁྱོད་ཀྱི་ལུས་ལ་ན་ཚར་མ་གྱུར་ཏམ།",
    "d127:6706": "།རྒྱལ་པོའི་བུ་མོ་བློ་ལྡན་འཇིགས་མེད་པས།",
    "d127:6707": "།དེ་ཚེ་སྨྲས་པ་རྒྱལ་པོ་ས་བདག་གསོན།",
    "d127:6708": "།ལས་ཀྱི་རྣམ་སྨིན་བསམ་ཡས་དེ་འདྲ་བས། །དེ་དག་གསན་ནས་ཚུལ་བཞིན་མཁྱེན་པར་མཛོད།",
    "d127:6709": "།ཡབ་ཅིག་སྡིག་པའི་ལས་རྣམས་བགྱིས་པ་ཡིས།",
    "d127:6710": "།སེམས་ཅན་སེམས་དམྱལ་མི་བཟད་ལྟུང་གྱུར་ཏེ།",
    "d127:6711": "།ཤ་མེད་གྱུར་ནས་ཕྱིར་ཡང་ཤ་དག་སྐྱེ།",
    "d127:6712": "།ལས་ཀྱི་འབྲས་བུ་བསམ་གྱིས་མི་ཁྱབ་གཟིགས།",
    "d127:6713": "།སྡིག་པའི་ལས་ཀྱིས་ཤ་ཁྲག་མེད་གྱུར་ཅིང་།",
    "d127:6714": "།སྐད་ཅིག་ཏུ་ཡང་ཤ་ཁྲག་འབྱུང་འགྱུར་ན།",
    "d127:6715": "།དགེ་བའི་ལས་དང་མོས་པ་དེ་དག་ལས།",
    "d127:6716": "།ཤ་དང་ཁྲག་རྣམས་སྐྱེ་བ་སྨོས་ཅི་འཚལ།",
    "d127:6717": "།ཤ་བཅད་བདག་ལ་ན་ཚ་མ་མཆིས་ཏེ།",
    "d127:6718": "།ཁྲག་ཕྱུང་བདག་ལ་གཡོ་བ་ཡོང་མ་མཆིས།",
    "d127:6719": "།བདག་གི་ཤ་རྣམས་ཐམས་ཅད་བཅད་ན་ཡང་།",
    "d127:6720": "།ཆོས་ཀྱི་ལུས་ལ་རྨ་དང་སྐྱོན་མ་མཆིས།",
    "d127:6721": "།བདག་གིས་ཆོས་ལ་དགའ་བ་མཆོག་བསྐྱེད་ནས།",
    "d127:6722": "།རང་གི་བརླ་ལས་ཤ་བཅད་རབ་ཏུ་སྩལ།",
    "d127:6723": "།རྨ་དང་སྡུག་བསྔལ་བདག་ལ་མ་མཆིས་ཏེ།",
    "d127:6724": "།བདག་གི་ལུས་ཀྱང་སྔོན་གྱི་བཞིན་དུ་གྱུར། །འདི་འདྲ་བ་ཡི་ཆོས་སྨྲ་འདི་ལྟ་བུ། །བརྒྱ་ལམ་ན་ཡང་འཛམ་བུའི་གླིང་དུ་འབྱུང་།",
    "d127:6725": "།ཡབ་ཅིག་ཨུ་དུམ་བཱ་རའི་མེ་ཏོག་བཞིན། །བསྐལ་པ་བྱེ་བ་མང་ལ་རེས་འགའ་གདའ།",
    "d127:6726": "།ཇི་ལྟར་འཛམ་བུའི་ཆུ་བོ་གསེར་འབར་བ། །སེམས་ཅན་ལྟ་བས་ངོམས་པར་མི་འགྱུར་ཏེ། །དེ་བཞིན་དུ་ནི་ཆོས་སྨྲ་དེ་འདྲ་བ།",
    "d127:6727": "།ལྷ་དང་མི་དག་མཐོང་བས་ཆོག་མི་ཤེས།",
    "d127:6728": "།སྐྱེ་བོ་སྐོམ་པ་དང་བའི་ཆུ་འཐུངས་ནས། །སྐོམ་པས་གདུངས་པ་སྐོམ་པ་མེད་པར་འགྱུར།",
    "d127:6729": "།དེ་བཞིན་ཆོས་སྨྲ་མཁས་པ་འདི་དག་ཀྱང་།",
    "d127:6730": "།ཆོས་ཀྱི་བདུད་རྩིས་སྲོག་ཆགས་སྲེད་པ་སེལ། །དགེ་སློང་མི་བཟད་ན་བ་འདི་ལ་ཡང་།",
    "d127:6731": "།ཤ་དང་ཁྲག་ནི་བདག་གིས་རབ་ཏུ་བཏང་།",
    "d127:6732": "།ཆོས་སྨྲ་བ་ནི་མེ་དབལ་རབ་ཞི་སྟེ།",
    "d127:6733": "།བདག་གིས་སངས་རྒྱས་བསྔགས་པའི་རིམ་གྲོ་བགྱིས།",
    "d127:6734": "།མང་དུ་ཐོས་ཤིང་སྤྱོད་དང་ལྡན་པ་སྟེ།",
    "d127:6735": "།ཏིང་འཛིན་དམ་པ་འདི་ནི་འཛིན་པ་ལ། །འདི་ལྟར་བདག་གིས་རང་གི་ཤ་བཏང་བས།",
    "d127:6736": "།ཆོས་འདི་རྣམས་ཀྱང་བདག་གིས་ཐོབ་པར་ཤོག །ཇི་ལྟར་སྤོས་རབ་དྲི་ཞིམ་ཡིད་འོང་བ།",
    "d127:6737": "།དུས་འབྲང་དང་ནི་ཙན་དན་དམར་པོ་ཡི།",
    "d127:6738": "།དྲི་དག་ཕྱོགས་བཅུ་རྣམས་སུ་ལྡང་བ་ལྟར།",
    "d127:6739": "།ཆོས་སྨྲ་དེ་ཡི་དྲི་ཡང་དེ་བཞིན་ནོ།",
    "d127:6740": "།ཇི་ལྟར་རི་རབ་ཕྱོགས་སུ་རབ་སྣང་ཞིང་།",
    "d127:6741": "།ཀུན་ནས་མཛེས་པ་མཐོང་ན་དགའ་བར་འགྱུར།",
    "d127:6742": "།ཕྱོགས་སུ་རབ་ཏུ་སྣང་ཞིང་གསལ་བར་བགྱིད།",
    "d127:6743": "།དེ་བཞིན་ཆོས་སྨྲ་འདི་ཡང་རི་རབ་འདྲ།",
    "d127:6744": "།ཇི་ལྟར་མཆོད་རྟེན་ལ་ལ་ཞིག་པ་ནི། །སྐྱེས་བུ་མཁས་པས་བཅོས་ཤིང་སླར་བསླང་སྟེ།",
    "d127:6745": "།མཆོད་རྟེན་དེ་ལ་དད་པར་བགྱིད་པ་ནི།",
    "d127:6746": "།དེ་ལྟར་བསླང་བ་དེ་ཡང་དེ་ཡི་རྒྱུ།",
    "d127:6747": "།དེ་བཞིན་ཆོས་ཀྱི་མཆོད་རྟེན་ན་བ་ཡང་།",
    "d127:6748": "།ཆོས་ལ་གུས་པར་རང་གི་ཤ་དང་ནི། །ཁྲག་གིས་བྱུག་པ་དག་གིས་ཐར་བར་བགྱིས།",
    "d127:6749": "།འཛམ་བུའི་གླིང་དུ་བདག་གིས་མར་མེ་བལྟམ།",
    "d127:6750": "།དགེ་སློང་འདི་ནི་འཆི་བའི་དུས་བགྱིས་ན།",
    "d127:6751": "།འཛམ་བུའི་གླིང་དུ་ཏིང་འཛིན་སྒྲ་ཡང་ནི།",
    "d127:6752": "།སེམས་ཅན་རྣམས་ལ་རྟག་ཏུ་ནུབ་པར་འགྱུར།",
    "d127:6753": "།འདི་གསོས་པས་ནི་ཏིང་འཛིན་རྣམས་ཀྱང་འཐོབ།",
    "d127:6754": "།དགེ་སློང་འདི་ནི་འཇིག་རྟེན་ཀུན་གྱི་སྐྱབས།",
    "d127:6755": "།འཇིག་རྟེན་ལྡོངས་པ་དག་ལ་མིག་སྦྱིན་པ།",
    "d127:6756": "།འདོད་ཆགས་དང་ནི་ཞེ་སྡང་གཏི་མུག་ལ། །སྨན་པའི་རྒྱལ་པོ་ཆེན་པོ་གསོ་བར་བགྱིད།",
    "d127:6757": "།ཆེན་པོར་གྱུར་པར་རྟག་ཏུ་སེམས་གནས་ཏེ།",
    "d127:6758": "།དེ་ཡི་སྤྱོད་པ་དག་ནི་ཚད་མི་རྙེད།",
    "d127:6759": "།ངེས་པའི་དོན་དང་ཚིག་ལ་ཤིན་ཏུ་བསླབས།",
    "d127:6760": "།ཕ་རོལ་རྒོལ་བ་ཀུན་གྱིས་ཟིལ་མི་ནོན། །ཆོས་སྨྲ་བ་ལ་རིམ་གྲོ་མཆོག་བགྱིས་པས། །བསྐལ་པ་བྱེ་བ་ཕྲག་ནི་སྟོང་དུ་ཡང་།",
    "d127:6761": "།བདག་ལ་ཕྱིར་ཡང་ལོག་ལྟུང་འཇིགས་མ་མཆིས།",
    "d127:6762": "།བུད་མེད་དངོས་པོར་བདག་ནི་ཕྱིས་མི་འགྱུར། །དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ།",
    "d127:6763": "གཞོན་ནུ་དེ་ལྟ་བས་ན་ཤིན་ཏུ་དཀའ་བ་སྤྱད་པ་ངོ་མཚར་རྨད་དུ་བྱུང་བའི་བྱང་ཆུབ་སེམས་དཔའི་ཆོས་འདི་ཐོས་ནས་ཆོས་སྨྲ་བ་ན་བ་ལ་སྨན་ཤིན་ཏུ་དཀོན་པས་རིམ་གྲོ་བྱ་བ་ལ་བརྩོན་ཞིང་བདག་གི་ཤ་དང་ཁྲག་གིས་ཀྱང་རིམ་གྲོར་བྱས་ཏེ།",
    "d127:6764": "ཐ་ན་སོར་མོ་གཅིག་ཙམ་སྦྱིན་པས་ཀྱང་འགྲོ་བའི་ཆོས་ཀྱི་མཆོད་རྟེན་ལ་རིམ་གྲོར་བྱའོ།",
    "d127:6765": "།དེ་ནས་དེའི་ཚེ་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་སྔོན་བྱུང་བའི་གཏམ་ངེས་པར་བསྟན་པ་འདི་རྒྱ་ཆེར་ཚིགས་སུ་བཅད་པའི་དབྱངས་ཀྱིས་ཡང་དག་པར་རབ་ཏུ་བསྟན་ཏོ། །གང་གིས་གང་གཱའི་བྱེ་སྙེད་སངས་རྒྱས་ཞིང་། །རིན་ཆེན་བཀང་ནས་འདྲེན་ལ་ཕུལ་བ་བས།",
    "d127:6766": "།གང་གིས་རྐང་པའི་སོར་མོ་གཅིག་བྱིན་ན། །དེ་བས་བསོད་ནམས་མཆོག་འདི་བྱེ་བྲག་འཕགས།",
    "d127:6767": "།བུ་མོ་དེ་ནི་འདི་ནས་ཤི་འཕོས་ནས།",
    "d127:6768": "།སངས་རྒྱས་བྱེ་བ་སྟོང་དག་མཐོང་བར་གྱུར།",
    "d127:6769": "།ཀུན་གྱི་བསྟན་པ་ལ་ཡང་རབ་བྱུང་ནས།",
    "d127:6770": "།ཏིང་འཛིན་ཞི་བའི་མཆོག་འདི་རབ་ཏུ་བཟུང་།",
    "d127:6771": "།རྐང་གཉིས་གཙོ་བོ་དེ་དག་ཐམས་ཅད་ནི།",
    "d127:6772": "།ཡོངས་སུ་མྱ་ངན་འདས་པ་ཕྱི་དུས་ན།",
    "d127:6773": "།དེ་ནི་རྟག་པར་རབ་ཏུ་བྱུང་གྱུར་ཏེ།",
    "d127:6774": "།བདེ་གཤེགས་སྲས་མོ་ཀུན་ནས་ཉོན་མོངས་མེད།",
    "d127:6775": "།མར་མེ་མཛད་པ་དེ་བཞིན་གཤེགས་པ་ཡི། །བསྟན་པ་ལ་ཡང་ཚངས་པར་སྤྱོད་པ་སྤྱད།",
    "d127:6776": "།དེར་ཡང་བུད་མེད་དངོས་པོ་བསྒྱུར་ནས་སུ།",
    "d127:6777": "།དེ་ཚེ་དེ་ནི་དགེ་སློང་ཆོས་སྨྲར་གྱུར།",
    "d127:6778": "།རྟག་ཏུ་དམ་པའི་ཆོས་ནི་ཡོངས་འཛིན་པ། །མི་དབང་ཡེ་ཤེས་སྟོབས་ནི་བྱམས་པ་ཡིན།",
    "d127:6779": "།མར་མེ་མཛད་ནི་ཆོས་སྨྲ་དེར་གྱུར་ཏེ།",
    "d127:6780": "།དེ་ཚེ་ང་ནི་རྒྱལ་པོའི་བུ་མོར་གྱུར།",
    "d127:6781": "།ལྷ་མོ་སྔོན་གྱི་སྣག་གི་གཉེན་གྱུར་པ།",
    "d127:6782": "།མི་དབང་ཡེ་ཤེས་སྟོབས་ཀྱི་ཕྱིར་འབྲང་ཞིང་།",
    "d127:6783": "།རྒྱལ་པོའི་རྨི་ལམ་དུ་ཡང་སྟོན་པ་ནི། །མི་འཁྲུགས་སྤྱད་པ་སྤྱོད་ཚེ་དེར་གྱུར་ཏོ།",
    "d127:6784": "།ཏིང་འཛིན་འདི་ནི་རབ་ཏུ་འདོད་པའི་ཕྱིར།",
    "d127:6785": "།གཡོ་སྒྱུ་ཐམས་ཅད་ཡོངས་སུ་སྤངས་ནས་སུ། །བདག་གི་ཤ་དག་དང་ནི་ཁྲག་གིས་ཀྱང་། །ཆོས་སྨྲ་བ་ལ་ངས་ཀྱང་རིམ་གྲོར་བྱས། །དགེ་སློང་ན་བ་ན་ཚས་གཟིར་བ་དེ།",
    "d127:6786": "།གང་དག་མཐོང་ནས་དེ་ཚེ་ངུས་པ་ཡང་།",
    "d127:6787": "།ཕྱིར་མི་ལྡོག་པར་དེ་དག་རབ་གྱུར་ཏེ།",
    "d127:6788": "།ལོག་པར་ལྟུང་བའི་སར་ནི་ཡོང་མ་སོང་།",
    "d127:6789": "།དེ་དག་རྟག་ཏུ་མིག་ཀྱང་ན་བ་མེད།",
    "d127:6790": "།ཀླད་པའི་ནད་མེད་རྣ་བའི་ནད་མེད་དེ།",
    "d127:6791": "།སྣ་ཡི་ནད་མེད་ལྕེ་ཡི་ནད་ཀྱང་མེད། །སོ་ཡང་ན་བར་ནམས་ཀྱང་མ་གྱུར་ཏོ།",
    "d127:6792": "།དགེ་སློང་ན་བ་དེ་ཚེ་སུས་བསྙེན་པ།",
    "d127:6793": "།དེ་དག་རྟག་ཏུ་ཀུན་ནས་མཛེས་པར་གྱུར།",
    "d127:6794": "།སུམ་ཅུ་རྩ་གཉིས་བསོད་ནམས་བརྒྱ་པའི་མཚན། །དཔལ་དང་གཟི་བརྗིད་དག་གིས་ལུས་ཀྱང་འབར།",
    "d127:6795": "།དེ་དག་ང་ཡི་བསྟན་ལ་རབ་བྱུང་ནས།",
    "d127:6796": "།རབ་ཏུ་འཇིག་དུས་བྱང་ཆུབ་དམ་པ་འདི།",
    "d127:6797": "།དེ་བཞིན་གཤེགས་པའི་མཛོད་ཀྱང་བཟུང་ནས་ནི།",
    "d127:6798": "།སངས་རྒྱས་བྱེ་བ་སྟོང་དག་མཐོང་བར་འགྱུར།",
    "d127:6799": "།བྱང་ཆུབ་མཆོག་འདི་ལེགས་པར་བཟུང་ནས་སུ།",
    "d127:6800": "།རྟག་ཏུ་རི་མོ་བྱས་ཤིང་བཅང་བྱས་ན།",
    "d127:6801": "།དེ་དག་སྐྱེ་དགུའི་དོན་ཆེན་བྱས་ནས་ནི།",
    "d127:6802": "།མི་ཡི་གཙོ་བོ་མི་འཁྲུགས་མཐོང་བར་འགྱུར།",
    "d127:6803": "།དེ་དག་སྤྱོད་པ་བླ་མེད་འདི་ཐོས་ནས།",
    "d127:6804": "།དགའ་བ་ཟང་ཟིང་མེད་པ་འཕགས་པ་འཐོབ།",
    "d127:6805": "།དེ་དག་བདག་གི་སྔོན་སྤྱད་ཐོས་ནས་ནི།",
    "d127:6806": "།སངས་རྒྱས་དག་ལ་མཆོད་པ་རྒྱ་ཆེར་བྱེད།",
    "d127:6807": "།དགེ་སློང་མཁས་པ་ཚུལ་ཁྲིམས་ལྡན་མཐོང་ནས།",
    "d127:6808": "།གཡོ་མེད་པར་ནི་རྟག་ཏུ་བསྙེན་པར་བྱ།",
    "d127:6809": "།ཞེ་སྡང་ཐ་བ་དག་ཀྱང་རྣམ་སྤངས་ཏེ།",
    "d127:6810": "།དགེ་སློང་ཆོས་སྨྲ་རྟག་ཏུ་བསྙེན་པར་གྱིས།",
    "d127:6811": "།གནོད་སེམས་ཁྲོ་བ་དག་ཀྱང་རྣམ་སྤངས་ལ།",
    "d127:6812": "།ང་ཡི་སྲས་པོ་ཆོས་སྐྱོང་མཆོད་པར་གྱིས།",
    "d127:6813": "།བསྐལ་པ་བྱེ་བ་མང་པོར་ལོང་བ་དང་། །ལོག་པར་ལྟུང་ཞིང་སྡུག་བསྔལ་གྱུར་ཏ་རེ།",
    "d127:6814": "།གཅིག་ལ་གཅིག་ཀྱང་གནོད་སེམས་བྱས་ན་ནི།",
    "d127:6815": "།དེ་ལ་ཚུལ་ཁྲིམས་ཐོས་པ་སྐྱོབ་མི་ནུས།",
    "d127:6816": "།བསམ་གཏན་མི་སྐྱོབ་དགོན་གནས་སྐྱོབ་མི་ནུས།",
    "d127:6817": "།སྦྱིན་པ་མི་སྐྱོབ་སངས་རྒྱས་མཆོད་པ་མིན།",
    "d127:6818": "།ཡེ་ཤེས་ལྡན་གྱི་ལེའུ་སྟེ་སུམ་ཅུ་རྩ་ལྔ་པའོ།། །།",
    "d127:6819": "དེ་ནས་ཡང་ཚེ་དང་ལྡན་པ་ཀུན་དགའ་བོ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།",
    "d127:6820": "།གལ་ཏེ་ཞུས་ནས་ཞུ་བ་ལུང་བསྟན་པའི་སླད་དུ་བཅོམ་ལྡན་འདས་ཀྱིས་བདག་ལ་སྐབས་ཕྱེ་ན། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་བདག་ཕྱོགས་འགའ་ཞིག་ཞུའོ།",
    "d127:6821": "།དེ་སྐད་ཅེས་གསོལ་པ་དང་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །དེའི་ཕྱིར་ཀུན་དགའ་བོ་བདག་གི་སྟན་ལ་འདུག་ལ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཅི་དང་ཅི་འདོད་པ་དྲིས་ཤིག་དང་དྲིས་པ་དེ་དང་དེ་ལུང་བསྟན་པས་ངས་ཁྱོད་ཀྱི་སེམས་རངས་པར་བྱའོ།",
    "d127:6822": "།དེ་སྐད་ཅེས་བཀའ་སྩལ་པ་དང་། ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།",
    "d127:6823": "།ཞུས་པ་ལུང་བསྟན་པའི་སླད་དུ་བཅོམ་ལྡན་འདས་བདག་ལ་སྐབས་ཕྱེའོ།",
    "d127:6824": "།བདེ་བར་གཤེགས་པ་བདག་ལ་སྐབས་ཕྱེའོ།",
    "d127:6825": "།དེ་ནས་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་ཀྱིས་གནང་བ་དང་། བཅོམ་ལྡན་འདས་ཀྱི་སྤྱན་སྔར་སྟན་ལ་འདུག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གང་གི་རྒྱུ་གང་གི་རྐྱེན་གྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱང་ཆུབ་སེམས་དཔའི་སྤྱད་པ་མཐའ་ཡས་པ་སྤྱོད་པ་དག་ལག་པ་བཅད་པ་དང་། རྐང་པ་བཅད་པ་དང་། རྣ་བ་བཅད་པ་དང་། སྣ་བཅད་པ་དང་། མིག་དབྱུང་བ་དང་། མགོ་བཅད་པ་དང་ལུས་བཅད་པ་དང་ཡན་ལག་བཅད་པར་གྱུར། སྡུག་བསྔལ་རྣམ་པ་སྣ་ཚོགས་གཞན་དག་ཀྱང་མྱོང་བར་གྱུར་ཅིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཀྱང་ཉམས་པར་མི་འགྱུར་བའི་རྒྱུ་གང་ལགས་རྐྱེན་གང་ལགས། དེ་སྐད་ཅེས་གསོལ་པ་དང་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ།",
    "d127:6826": "།ཀུན་དགའ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ཡང་དག་པར་སྒྲུབ་པ་ན།",
    "d127:6827": "ངས་སྡུག་བསྔལ་ཇི་སྙེད་མྱོང་བར་གྱུར་པ་ཁྱོད་ཀྱིས་ཤེས་ཤིང་དེ་དག་དྲན་ན་ཅིའི་ཕྱིར་དེ་བཞིན་གཤེགས་པ་ལ་འདི་ཡོངས་སུ་འདྲི་བར་སེམས།",
    "d127:6828": "ཀུན་དགའ་བོ་འདི་ལྟ་སྟེ་དཔེར་ན་འདི་ལ་སྐྱེས་བུ་ལ་ལ་ཞིག་རྐང་པ་ནས་སྤྱི་བོའི་བར་དུ་འབར་བར་གྱུར་ཏེ། རབ་ཏུ་འབར་ཞིང་མེ་ལྕེ་གཅིག་ཏུ་གྱུར་པ་དེ་ལ་སྐྱེས་བུ་ལ་ལ་ཞིག་དེར་ཉེ་བར་འོངས་ཏེ། འདི་སྐད་དུ་ཀྱེ་སྐྱེས་བུ་ཚུར་ཤོག །ལུས་ལ་མེ་འབར་བ་མ་ཞི་བར་འདོད་པའི་ཡོན་ཏན་ལྔ་དང་ཕྲད་ཅིང་ལྡན་པར་རྩེས་ཤིག །དགའ་བར་གྱིས་ཤིག །ཡོངས་སུ་སྤྱོད་ཅིག་ཅེས་ཟེར་ན། ཀུན་དགའ་བོ་འདི་ཇི་སྙམ་དུ་སེམས།",
    "d127:6829": "སྐྱེས་བུ་དེ་ལུས་ལ་མེ་འབར་བ་མ་ཞི་བར་འདོད་པའི་ཡོན་ཏན་ལྔ་དང་ཕྲད་ཅིང་ལྡན་པར་གྱུར་ཏེ། རྩེ་བ་དང་། དགའ་བ་དང་། ཡོངས་སུ་སྤྱོད་པར་བྱེད་དམ།",
    "d127:6830": "ཀུན་དགའ་བོས་གསོལ་པ། བཅོམ་ལྡན་འདས་དེ་ལྟ་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ།",
    "d127:6831": "ཀུན་དགའ་བོ་ཡོངས་སུ་བརྟག་པ་བཟུང་སྟེ། སྐྱེས་བུ་དེ་ལུས་ལ་མེ་འབར་བ་མ་ཞི་བར་འདོད་པའི་ཡོན་ཏན་ལྔ་དང་ཕྲད་ཅིང་ལྡན་པར་གྱུར་ཏེ་རྩེ་བ་དང་དགའ་བ་དང་ཡོངས་སུ་སྤྱོད་པ་བྱེད་དུ་ཟིན་ཀྱང་དེ་བཞིན་གཤེགས་པ་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན་སེམས་ཅན་རྣམས་ངན་སོང་གསུམ་གྱི་སྡུག་བསྔལ་བར་གྱུར་ཅིང་དབུལ་བ་དག་མཐོང་ནས་ཡིད་བདེ་བའམ་སེམས་དགའ་བ་མ་བྱུང་ངོ་།",
    "d127:6832": "།ཀུན་དགའ་བོ་བྱང་ཆུབ་སེམས་དཔའ་སེམས་དཔའ་ཆེན་པོ་གང་དག་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན་ཚུལ་ཁྲིམས་མ་ཉམས་པ་དང་ཚུལ་ཁྲིམས་མ་ཞིག་པ་དང་། ཚུལ་ཁྲིམས་འདྲེན་མ་མ་ཡིན་པ་དང་། ཚུལ་ཁྲིམས་སྲ་སྲེར་མ་གྱུར་པ་དང་། ཚུལ་ཁྲིམས་མ་འབགས་པ་དང་ཚུལ་ཁྲིམས་མ་གཡོས་པ་དང་ཚུལ་ཁྲིམས་མ་བླངས་པ་དང་། ཚུལ་ཁྲིམས་མ་འཁྲུགས་པ་དང་། ཚུལ་ཁྲིམས་མི་ཡང་བ་དང་། ཚུལ་ཁྲིམས་གཞན་ལ་སྟོན་པ་མ་ཡིན་པ་དང་། ཚུལ་ཁྲིམས་མི་སླུ་བ་དང་། ཚུལ་ཁྲིམས་དྲང་བ་དང་། ཚུལ་ཁྲིམས་དམ་བཅས་པ་བཞིན་དུ་བྱེད་པ་དང་། ཚུལ་ཁྲིམས་སེམས་ཅན་རྣམས་ལ་ཕན་འདོགས་པ་ཡིན་ཏེ།",
    "d127:6833": "དེ་ལྟ་བུའི་ཚུལ་ཁྲིམས་དང་ལྡན་པར་འགྱུར་རོ།",
    "d127:6834": "།ཀུན་དགའ་བོ་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱད་པ་མཐའ་ཡས་པ་སྤྱོད་པ་དེ་དག་ནི་ལག་པ་བཅད་པས་ཡོངས་སུ་ཉམས་པར་མི་འགྱུར། རྐང་པ་བཅད་པས་ཡོངས་སུ་ཉམས་པར་མི་འགྱུར། རྣ་བ་བཅད་པ་དང་སྣ་བཅད་པས་ཡོངས་སུ་ཉམས་པར་མི་འགྱུར། མིག་ཕྱུང་བ་དང་མགོ་བཅད་པས་ཡོངས་སུ་ཉམས་པར་མི་འགྱུར། ལུས་དང་ཡན་ལག་བཅད་པས་ཡོངས་སུ་ཉམས་པར་མི་འགྱུར་ཏེ།",
    "d127:6835": "སྡུག་བསྔལ་སྣ་ཚོགས་ཀྱང་མི་མྱོང་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་མྱུར་དུ་མངོན་པར་རྫོགས་པར་འཚང་རྒྱའོ།། །།འཕགས་པ་ཏིང་ངེ་འཛིན་གྱི་རྒྱལ་པོའི་མདོ། བམ་པོ་བཅུ་གཉིས་པ།",
    "d127:6836": "ཀུན་དགའ་བོ་རྣམ་གྲངས་འདིས་ཀྱང་འདི་ལྟར་རིག་པར་བྱ་སྟེ།",
    "d127:6837": "ཀུན་དགའ་བོ་སྔོན་བྱུང་བ་འདས་པའི་དུས་ན་བསྐལ་པ་གྲངས་མེད་པ་བས་ཀྱང་ཆེས་གྲངས་མེད་པ། ཚད་མེད་པ། བསམ་གྱིས་མི་ཁྱབ་པ། གཞལ་དུ་མེད་པ། མཚུངས་པ་མེད་པར་གྱུར་པ་དེའི་ཚེ་དེའི་དུས་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ།",
    "d127:6838": "སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་། མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རིན་པོ་ཆེའི་པད་མའི་ཟླ་བ་རྣམ་པར་དག་པ་མངོན་པར་འཕགས་པའི་རྒྱལ་པོ་ཞེས་བྱ་བ་འཇིག་རྟེན་དུ་བྱུང་ངོ་། །ཡང་དེའི་ཚེ་དེའི་དུས་ན་རིན་པོ་ཆེའི་པད་མའི་ཟླ་བ་རྣམ་པར་དག་པ་མངོན་པར་འཕགས་པའི་རྒྱལ་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཚེའི་ཚད་ནི་བསྐལ་པ་བྱེ་བ་ཁྲག་ཁྲིག་ཕྲག་དགུ་བཅུ་རྩ་དགུར་གྱུར་ཏོ།",
    "d127:6839": "།ཉི་མ་ཐམས་ཅད་ལ་ཉིན་རེ་ཞིང་ཡང་སེམས་ཅན་བྱེ་བ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་དགུ་དགུ་སངས་རྒྱས་ཀྱི་ཆོས་ལས་ཕྱིར་མི་ལྡོག་པ་ལ་བཀོད་དོ།",
    "d127:6840": "།རབ་ཏུ་བཀོད་ཅིང་ཡོངས་སུ་མྱ་ངན་ལས་འདས་ནས་སེམས་ཅན་གྲངས་མེད་དཔག་ཏུ་མེད་པ་རྣམས་ཟག་པ་ཟད་པ་དགྲ་བཅོམ་པ་ཉིད་ལ་བཀོད་དོ།",
    "d127:6841": "།རབ་ཏུ་བཀོད་ཅིང་ཡོངས་སུ་མྱ་ངན་ལས་འདས་ན་སེམས་ཅན་གྲངས་མེད་དཔག་ཏུ་མེད་པ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ལ་བཀོད་དེ་ཡོངས་སུ་མྱ་ངན་ལས་འདས་པར་གྱུར་ཏོ།",
    "d127:6842": "།ཀུན་དགའ་བོ་དེའི་ཚེ་བཅོམ་ལྡན་འདས་རིན་པོ་ཆེའི་པད་མའི་ཟླ་བ་རྣམ་པར་དག་པ་མངོན་པར་འཕགས་པའི་རྒྱལ་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་ཡོངས་སུ་མྱ་ངན་ལས་འདས་ནས་ལྔ་བརྒྱ་པ་ཐ་མ་ལ་དམ་པའི་ཆོས་ནུབ་པར་འགྱུར་བའི་དུས་ཀྱི་ཚེ་དམ་པའི་ཆོས་རབ་ཏུ་འཇིག་པར་འགྱུར་བ་ན། ཀུན་དགའ་བོ་རྒྱལ་པོ་དཔའ་བས་བྱིན་ཞེས་བྱ་བ་ཞིག་བྱུང་སྟེ།",
    "d127:6843": "རྒྱལ་པོ་དཔའ་བས་བྱིན་དེ་ལ་བཙུན་མོའི་འཁོར་ནི་བུད་མེད་བརྒྱད་ཁྲི་བཞི་སྟོང་ཡོད་དོ།",
    "d127:6844": "།བུ་ནི་སྟོང་ཡོད་དོ། །བུ་མོ་ནི་ལྔ་བརྒྱ་ཡོད་དོ།",
    "d127:6845": "།དེའི་ཚེ་དེའི་དུས་ན་རྒྱལ་པོ་དཔའ་བས་བྱིན་གྱི་རྒྱལ་པོའི་ཕོ་བྲང་འཁོར་རིན་ཆེན་ལྡན་ཞེས་བྱ་བ་ཡངས་ཤིང་རྒྱ་ཆེ་ལ་སྒོ་བཞི་ཡོད་པ།",
    "d127:6846": "སྟེགས་བུ་དང་སྒོ་ཁང་དང་རྟ་བབས་དང་སྐར་ཁུང་དང་པུ་ཤུ་དང་ཁང་པ་དང་ཁང་པ་བརྩེགས་པ་དང་། སྐྱེད་མོས་ཚལ་གྱིས་བརྒྱན་ཅིང་རྣམ་པར་བཀྲ་བ།",
    "d127:6847": "བལྟ་ན་སྡུག་པ། ལྷའི་གནས་བཞིན་སྣང་བ།",
    "d127:6848": "སེམས་ཅན་གྲངས་མེད་དཔག་ཏུ་མེད་པའི་གནས་སུ་གྱུར་པ་ཞིག་ཡོད་དོ།",
    "d127:6849": "།ཀུན་དགའ་བོ་དེའི་ཚེ་དེའི་དུས་ན་མདོ་སྡེ་འདི་ལྟ་བུ་དག་ནི་སྐྱེ་བོ་མང་པོས་སྨད་ཅིང་སྐྱེ་བོ་མང་པོས་སྤངས་ཏེ།",
    "d127:6850": "སྐྱེ་བོ་མང་པོ་དང་མི་འཕྲོད་ཅིང་སྐྱེ་བོ་མང་པོས་བོར་བར་གྱུར་ཏེ།",
    "d127:6851": "འཇིགས་པ་ཆེན་པོ་མི་བཟད་པའི་དུས་སུ་གྱུར་པ།",
    "d127:6852": "གཙེ་བ་མང་ཞིང་ཆར་ཆེས་པའི་དུས་ཀྱི་ཚེ་ཆར་མི་འབབ་པའི་དུས་ཀྱི་ཚེ། དུས་མ་ཡིན་པར་ཆར་འབབ་པའི་དུས་ཀྱི་ཚེ།",
    "d127:6853": "སྦྲུལ་འབྱུང་བའི་དུས་ཀྱི་ཚེ།",
    "d127:6854": "ལྕེ་འབབ་པའི་དུས་ཀྱི་ཚེ།",
    "d127:6855": "མུ་གེ་འབྱུང་བའི་དུས་ཀྱི་ཚེ།",
    "d127:6856": "ལོག་པར་ལྟ་བའི་དུས་ཀྱི་ཚེ།",
    "d127:6857": "ཡང་དག་པ་མ་ཡིན་པར་ལྟ་བའི་དུས་ཀྱི་ཚེ།",
    "d127:6858": "མུ་སྟེགས་ཅན་གྱི་གསང་སྔགས་ཡོངས་སུ་ཚོལ་བའི་དུས་ཀྱི་ཚེ།",
    "d127:6859": "སངས་རྒྱས་ཀྱི་བྱང་ཆུབ་རབ་ཏུ་འཇིག་པར་འགྱུར་བའི་དུས་ཀྱི་ཚེ།",
    "d127:6860": "བྱང་ཆུབ་སེམས་དཔའ་བདུན་སྟོང་གྲོང་དང་གྲོང་ཁྱེར་དང་། གྲོང་རྡལ་དང་། ཡུལ་འཁོར་དང་། རྒྱལ་པོའི་ཕོ་བྲང་འཁོར་དང་ལྗོངས་ནས་བསྐྲད་ནས་དེ་དག་ཆོས་སྨྲ་བ་མེ་ཏོག་ཟླ་མཛེས་དང་ལྷན་ཅིག་ཀུན་དུ་བཟང་པོ་ཞེས་བྱ་བའི་ནགས་ཁྲོད་དེར་རྟེན་ཅིང་གནས་ཏེ་དགེ་སློང་དེ་དག་ལ་གཟུངས་ཀྱི་ཆོས་ཀྱི་རྣམ་གྲངས་འདི་སྟོན་ཏོ།",
    "d127:6861": "།ཀུན་དགའ་བོ་ནགས་ཁྲོད་དེ་ཡང་དུས་ཐམས་ཅད་དུ་སྣང་བའི་མེ་ཏོག་སྣ་ཚོགས་དང་། སྙེ་མ་དང་། འཁྲི་ཤིང་དང་། འབྲས་བུ་དག་དང་ལྡན་པ། དཔག་བསམ་གྱི་ཤིང་དང་འདྲ་བ།",
    "d127:6862": "ཤིང་སྣ་ཚོགས་ཀྱིས་གང་ཞིང་སའི་གཞི་ཡང་གཟུགས་དང་ཁ་དོག་དུ་མ་དང་ས་བོན་དང་མྱུ་གུ་ཐམས་ཅད་ཀྱིས་བརྒྱན་པ།",
    "d127:6863": "བྲག་དང་རྡོ་བ་སྣ་ཚོགས་མཛེས་ཤིང་དྲི་མ་མེད་པ། ཡངས་ཤིང་མཐོ་བ་དང་གསེར་གྱི་རི་དག་གིས་མཛེས་པར་བྱས་ཤིང་སྡུག་པ།",
    "d127:6864": "གྲུབ་པའི་རིག་སྔགས་འཆང་དང་དྲི་ཟའམ་སྐྱེས་བུའམ་དྲང་སྲོང་དང་མིའམ་ཅི་དག་གནས་པ།",
    "d127:6865": "བྱད་གཟུགས་དང་ཁ་དོག་ཆེ་ཞིང་རྣམ་པ་སྣ་ཚོགས་མང་པོ་གནས་པ།",
    "d127:6866": "སངས་རྒྱས་དུ་མ་བཞུགས་བཞུགས་པ།",
    "d127:6867": "དགའ་ཚལ་དང་འདྲ་བ་ཀུན་ཏུ་བཟང་ཞིང་རྣལ་འབྱོར་དང་འཐུན་པའི་ནགས་ཚལ་དམ་པ་ཀུན་ཏུ་བཟང་པོ་དེ་ན་བྱང་ཆུབ་སེམས་དཔའ་དེ་དག་རྣལ་འབྱོར་ལ་རྗེས་སུ་བརྩོན་ཞིང་གནས་པར་གྱུར་ཏོ།",
    "d127:6868": "།ཡང་ཀུན་དགའ་བོ་ཆོས་སྨྲ་བ་མེ་ཏོག་ཟླ་མཛེས་དེ་གཅིག་པུ་དབེན་པར་སོང་ནས།",
    "d127:6869": "ནང་དུ་ཡང་དག་འཇོག་ལ་ཞུགས་ཏེ། ལྷའི་མིག་རྣམ་པར་དག་པ་མིའི་ལས་འདས་པས་བལྟས་ན། བྱང་ཆུབ་སེམས་དཔའ་ཁྲག་ཁྲིག་མང་པོ་དགེ་བའི་རྩ་བ་བསྐྱེད་པ་སངས་རྒྱས་ཀྱི་ཞིང་སྣ་ཚོགས་ནས་འདིར་སྐྱེས་ཏེ།",
    "d127:6870": "དེ་དག་གཟུངས་ཀྱི་ཆོས་ཀྱི་རྣམ་གྲངས་འདི་མཉན་པ་རྙེད་ན་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར།",
    "d127:6871": "གལ་ཏེ་གཟུངས་ཀྱི་ཆོས་ཀྱི་རྣམ་གྲངས་འདི་མཉན་པ་མ་རྙེད་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་ལྡོག་པ་དག་མཐོང་ངོ་།",
    "d127:6872": "།དེ་ནས་ཆོས་སྨྲ་བ་མེ་ཏོག་ཟླ་མཛེས་དྲན་ཞིང་ཤེས་བཞིན་དུ་ཏིང་ངེ་འཛིན་དེ་ལས་ལངས་ནས་བྱང་ཆུབ་སེམས་དཔའི་ཚོགས་ཆེན་པོ་ག་ལ་ཡོད་པ་དེར་སོང་སྟེ་ཕྱིན་ནས་བྱང་ཆུབ་སེམས་དཔའི་ཚོགས་ཆེན་པོ་དེ་ལ་འདི་སྐད་ཅེས་སྨྲས་སོ།",
    "d127:6873": "།རིགས་ཀྱི་བུ་དག་ཁོ་བོ་ནི་འགྲོའོ། །གྲོང་དང་། གྲོང་ཁྱེར་དང་། གྲོང་འདབ་དང་། ལྗོངས་དང་། ཡུལ་འཁོར་དང་། རྒྱལ་པོའི་ཕོ་བྲང་འཁོར་དུ་སོང་ལ་སེམས་ཅན་རྣམས་ལ་ཆོས་བསྟན་པར་བྱའོ། །དེ་ནས་བྱང་ཆུབ་སེམས་དཔའི་ཚོགས་ཆེན་པོ་དེ་དག་གིས་ཆོས་སྨྲ་བ་མེ་ཏོག་ཟླ་མཛེས་ལ་འདི་སྐད་ཅེས་སྨྲས་སོ།",
    "d127:6874": "།ཁྱོད་ནགས་ཁྲོད་འདི་ནས་གྲོང་དང་། གྲོང་ཁྱེར་དང་། གྲོང་འདབ་དང་། ལྗོངས་དང་། ཡུལ་འཁོར་དང་། རྒྱལ་པོའི་ཕོ་བྲང་འཁོར་དུ་འགྲོ་བ་འདི་ནི་ཁོ་བོ་ཅག་འདོད་པ་མ་ཡིན་ནོ། །དེ་ཅིའི་ཕྱིར་ཞེ་ན།",
    "d127:6875": "དགེ་སློང་དང་དགེ་སློང་མ་དང་། དགེ་བསྙེན་དང་དགེ་བསྙེན་མ་ལྷག་པའི་ང་རྒྱལ་ཅན་མང་པོ་དམ་པའི་ཆོས་སྤོང་བ་དག་བྱུང་བའི་དུས་ལ་བབ་ཀྱིས།",
    "d127:6876": "དེ་དག་ཚེ་དང་ལྡན་པའི་སྲོག་གཅོད་པར་གྱུར་ན་མ་ལེགས་སོ།",
    "d127:6877": "།ཚེ་དང་ལྡན་པ་ནི་ཤིན་ཏུ་མཛེས་ཤིང་བྱད་བཞིན་བཟང་ལ་བལྟ་ན་སྡུག་སྟེ། དང་པོའི་ལང་ཚོ་དང་ལྡན་ཞིང་། ན་ཚོད་དར་ལ་བབ་སྟེ། མདོག་ནི་གསེར་བཙོ་མ་བཟང་པོ་འདྲ།",
    "d127:6878": "དཔྲལ་བ་ནི་དུང་དང་ཟླ་བ་དང་མེ་ཏོག་ཀུན་དའི་ཁ་དོག་ལྟ་བུའི་མཛོད་སྤུས་བརྒྱན།",
    "d127:6879": "སྐྲ་དང་གཙུག་ཏོར་ནི་མཐོན་མཐིང་ལ་ལྕང་ལོར་འཁྱིལ་པ་ཡིན་པས་རྒྱལ་པོའམ་རྒྱལ་པོའི་བློན་པོའམ། དེ་དང་འདྲ་བ་གཞན་དག་ཀྱང་ཕྲག་དོག་དང་འཇུངས་པས་ནོན་པའི་སེམས་ཀྱིས་ཁྱོད་ཀྱི་སྲོག་བཅད་ན་མ་ལེགས་སོ།",
    "d127:6880": "།དེ་ནས་ཆོས་སྨྲ་བ་མེ་ཏོག་ཟླ་མཛེས་ཀྱིས་བྱང་ཆུབ་སེམས་དཔའི་ཚོགས་ཆེན་པོ་དེ་ལ་འདི་སྐད་དུ་གལ་ཏེ་ཁོ་བོས་བདག་ཉིད་བསྲུང་བ་བྱས་ན་ཁོ་བོས་འདས་པ་དང་མ་བྱོན་པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་བསྟན་པ་བསྲུང་བར་མི་འགྱུར་རོ། །ཞེས་ཟེར་ནས་དེའི་ཚེ་ཚིགས་སུ་བཅད་པ་འདི་དག་སྨྲས་སོ། །བདག་ཏུ་འདུ་ཤེས་འདི་ལ་གནས་ནས་སུ།",
    "d127:6881": "།བསྟན་པ་འདི་ལ་བསྲུང་བར་ཡོང་མི་ནུས།",
    "d127:6882": "།མི་བཟད་ཕྱི་དུས་བདེ་བར་གཤེགས་པ་ཡི།",
    "d127:6883": "།བྱང་ཆུབ་བསྟན་པ་བཀོད་པ་ཆེན་པོ་ཡིན།",
    "d127:6884": "།གང་གིས་བདག་ཏུ་འདུ་ཤེས་ཀུན་སྤངས་ཤིང་།",
    "d127:6885": "།སེམས་ཅན་འདི་དང་གང་ཟག་སྨྲ་གནས་དང་། །གཟུགས་དང་སྒྲ་དང་དྲི་དང་རོ་རྣམས་དང་། །རེག་བྱ་སྤོང་བ་དེ་ནི་བསྟན་པ་བསྲུང་།",
    "d127:6886": "།བསྐལ་པ་བྱེ་བ་གང་གཱའི་བྱེ་སྙེད་དུ།",
    "d127:6887": "།དང་བའི་སེམས་ཀྱིས་ཟས་དང་སྐོམ་རྣམས་དང་། །གདུགས་དང་བ་དན་མར་མེའི་ཕྲེང་བ་ཡིས།",
    "d127:6888": "།སངས་རྒྱས་བྱེ་བ་ཁྲག་ཁྲིག་རིམ་གྲོ་བྱས།",
    "d127:6889": "།གང་གིས་དམ་ཆོས་རབ་ཏུ་འཇིག་པ་དང་། །བདེ་གཤེགས་བསྟན་པ་འགག་པར་འགྱུར་བའི་ཚེ། །ཉིན་མཚན་དུ་ནི་བསླབ་པ་གཅིག་སྤྱོད་པ།",
    "d127:6890": "།བསོད་ནམས་འདི་ནི་དེ་བས་བྱེ་བྲག་འཕགས།",
    "d127:6891": "།སྐྱེས་བུ་ཁྱུ་མཆོག་གི་ནི་དམ་པའི་ཆོས། །འཇིག་པར་འགྱུར་ཚེ་གང་དག་བཏང་སྙོམས་སྒོམ།",
    "d127:6892": "།དེ་ཡིས་རྒྱལ་བ་བཀུར་སྟི་བྱས་མ་ཡིན།",
    "d127:6893": "།འདྲེན་པ་དག་ལ་རི་མོར་དེས་མ་བྱས།",
    "d127:6894": "།ཁྱེད་བདེ་རང་གི་དོན་གྱིས་ལ།",
    "d127:6895": "།བདག་ཉིད་རབ་ཏུ་བསྲུང་བར་གྱིས།",
    "d127:6896": "།ཁྱེད་ནི་རྟག་ཏུ་བྱམས་གནས་ཤིང་།",
    "d127:6897": "།འདུལ་བ་འདི་ལ་བག་ཡོད་གྱིས།",
    "d127:6898": "།མ་འདྲེས་དག་གཙང་དྲི་མེད་པ། །ཚུལ་ཁྲིམས་དྲང་པོར་བསྲུང་བར་གྱིས།",
    "d127:6899": "།གང་གིས་ཚུལ་ཁྲིམས་དྲི་མ་མེད།",
    "d127:6900": "།སངས་རྒྱས་བསྔགས་པ་བསྲུངས་པ་ནི།",
    "d127:6901": "།དེ་ཡིས་ཇི་སྙེད་སྔོན་བྱུང་བ། །བདེ་གཤེགས་ཐམས་ཅད་རི་མོར་བྱས།",
    "d127:6902": "།དེ་ཡིས་ཐམས་ཅད་བསྐྱབས་པ་ཡིན།",
    "d127:6903": "།སྐྱེ་བོའི་ཚོགས་རྣམས་བྱང་ཆུབ་བཀོད།",
    "d127:6904": "།སྔོན་གྱི་སངས་རྒྱས་དག་གིས་བསྟོད་པ་ཡི། །ཚུལ་ཁྲིམས་དྲི་མ་མེད་པ་སུས་བསྲུངས་པ།",
    "d127:6905": "།དེ་དག་གིས་ནི་སེམས་ཅན་མང་པོ་ཡང་།",
    "d127:6906": "།སེམས་ཅན་དམྱལ་བ་དང་ནི་སྡིག་ལས་དྲངས།",
    "d127:6907": "།ཆོས་མཆོག་རིན་ཆེན་སྦྱིན་པ་སྦྱིན་པར་གྱིས།",
    "d127:6908": "།བཟོད་པ་དག་ཀྱང་རྟག་ཏུ་བསྲུང་གྱིས་ལ།",
    "d127:6909": "།དགོན་པར་གནས་ཤིང་ཏིང་འཛིན་མཁས་པ་དང་། །འཇམ་ཞིང་མཉེན་པ་དག་ཀྱང་བསྒོམ་པར་གྱིས།",
    "d127:6910": "།རྣམ་པ་ཀུན་ཏུ་རྩོད་པ་མ་བྱེད་པར།",
    "d127:6911": "།སྤྱད་པ་ཞི་མཆོག་འདི་ལ་རྣམ་པར་སྤྱོད།",
    "d127:6912": "།བདག་ནི་སེམས་ཅན་རྣམས་ཀྱང་བསྐྱབ་པའི་ཕྱིར། །གྲོང་དང་རྒྱལ་པོའི་ཕོ་བྲང་འགྲོ་བར་བྱ།",
    "d127:6913": "།བློ་གྲོས་ཆེ་འཆང་སེམས་ཅན་དམ་པའི་མཆོག །དྲང་སྲོང་དེ་ནི་འགྲོ་བར་བྱས་པ་དང་། །ཁ་ཅིག་རྐང་པ་ལ་ཡང་འཇུ་བར་བྱེད།",
    "d127:6914": "།སྙིང་རྗེ་བར་ཡང་ངུ་ཞིང་མཆི་མ་ཟག །མཁས་པ་བློ་གྲོས་ཆེན་པོ་མ་བཞུད་པར།",
    "d127:6915": "།སྒྲ་འཇམ་ཡིད་དུ་འོང་ཞིང་མཛེས་པ་ཡི། །ཤིང་འདི་རྣམས་ལ་གཟིགས་ཤིང་རྟོགས་པ་མཛོད།",
    "d127:6916": "།བདག་ཉིད་བསྲུང་བ་མཛོད་ལ་མ་བཞུད་ཅིག །སྔོན་གྱི་སྟོབས་བཅུ་འདྲེན་པ་དེ་དག་ཀྱང་།",
    "d127:6917": "།དབང་པོ་ཞི་ཞིང་ཤིན་ཏུ་དེས་པ་རྣམས།",
    "d127:6918": "།ནགས་ཚལ་བྲག་དང་རི་ཡི་རྩེར་གཤེགས་ནས། །བྱང་ཆུབ་དམ་པ་དག་ནི་ཐུགས་སུ་ཆུད།",
    "d127:6919": "།བྱང་ཆུབ་རྒྱུར་ཡང་སྤྱོད་པ་དམ་པ་སྤྱད།",
    "d127:6920": "།དེ་དག་བསོད་ནམས་ཡེ་ཤེས་མཆོག་དང་ལྡན།",
    "d127:6921": "།དེ་དག་རྗེས་སློབས་ནགས་ཁྲོད་གནས་པར་མཛོད།",
    "d127:6922": "།བརྟུལ་ཞུགས་བཟང་པོ་འདི་ནས་མ་བཞུད་ཅིག །ལུས་ནི་ཤིན་ཏུ་མཛེས་པའི་མཚན་གྱིས་བརྒྱན།",
    "d127:6923": "།ཁྱོད་ཀྱི་སྐྲ་ཡང་མཐོན་མཐིང་ཁ་དོག་སྟེ།",
    "d127:6924": "།གསེར་གྱི་ཁ་དོག་དང་འདྲ་འོད་བྱེད་པ།",
    "d127:6925": "།ས་འདི་ཀུན་ཀྱང་རབ་ཏུ་སྣང་བར་གྱུར།",
    "d127:6926": "།ཁྱོད་ཀྱི་མཛོད་སྤུ་བཞིན་གྱི་སྨིན་མཚམས་ན།",
    "d127:6927": "།ཤིན་ཏུ་མཛེས་པ་དུང་དང་འདྲ་བའི་འོད།",
    "d127:6928": "།རྒྱལ་པོ་དག་ཀྱང་དེ་བཞིན་སྲིད་ཀྱི་ཕྱིར།",
    "d127:6929": "།ཕྲག་དོག་བསྐྱེད་ནས་ཁྱོད་ཀྱི་ལུས་བཤིག་འགྱུར།",
    "d127:6930": "།དེ་ནས་ཆོས་སྨྲ་བ་མེ་ཏོག་ཟླ་མཛེས་ཀྱིས་བྱང་ཆུབ་སེམས་དཔའི་ཚོགས་ཆེན་པོ་དེ་ལ་ཚིགས་སུ་བཅད་པས་སྨྲས་པ།",
    "d127:6931": "ཇི་སྙེད་སྔོན་གྱི་བདེ་གཤེགས་བྱུང་བ་ནི།",
    "d127:6932": "།ཐམས་ཅད་མཁྱེན་ཅིང་ཟག་པ་ཟད་པ་རྣམས།",
    "d127:6933": "།དེ་དག་ཐམས་ཅད་འཇིག་རྟེན་དོན་མཛད་དེ།",
    "d127:6934": "།སྲིད་པ་གསུམ་དུ་བྱང་ཆུབ་དམ་པ་རྟོགས།",
    "d127:6935": "།སྤྱད་པའི་དམ་པ་བྱང་ཆུབ་རྒྱུ་སྤྱད་དེ།",
    "d127:6936": "།དེ་དག་བསོད་ནམས་ཡེ་ཤེས་མཆོག་དང་ལྡན།",
    "d127:6937": "།དེ་ཡི་རྗེས་བསླབས་བྱང་ཆུབ་སེམས་དཔའ་ཡང་།",
    "d127:6938": "།སེམས་ཅན་ཁྲག་ཁྲིག་རྣམས་ཀྱི་སྐྱབས་བྱེད་འདོད།",
    "d127:6939": "།དྲང་སྲོང་མཁས་ལ་ཀུན་གྱིས་བསྐོར་བྱས་ཏེ།",
    "d127:6940": "།རྐང་པ་ལ་ཡང་ཕྱག་འཚལ་ཤུགས་ཕྱུང་ནས།",
    "d127:6941": "།མི་བཟད་སྙིང་རྗེ་བར་ནི་སྒྲ་འབྱིན་ཅིང་།",
    "d127:6942": "།ཉམ་ཐག་མི་བདེ་ཆོ་ངེས་འབེབས་པར་བྱེད།",
    "d127:6943": "།ཁ་ཅིག་རབ་ཏུ་འགྱེལ་ཅིང་བརྒྱལ་ནས་སུ།",
    "d127:6944": "།ས་ལ་ལྷུང་བ་སཱ་ལ་བཅད་འགྱེལ་བཞིན།",
    "d127:6945": "།འོན་ཀྱང་དྲང་སྲོང་སེམས་ཅན་དོན་འདོད་པ།",
    "d127:6946": "།བསོད་ནམས་བསགས་པས་དེ་ལས་ཕྱིར་མི་ལྡོག །དྲང་སྲོང་ཆོས་གོས་ལྷུང་བཟེད་ཐོགས་ནས་ཆས།",
    "d127:6947": "།ཇི་ལྟར་སེང་གེ་རལ་པ་ཅན་དག་བཞིན།",
    "d127:6948": "།དེ་ནི་ཆོས་ཀྱི་རང་བཞིན་གནས་པས་ན།",
    "d127:6949": "།དེ་ལ་ཡོན་ཏན་ཉེས་པར་བྱ་བ་མེད།",
    "d127:6950": "།འཇིག་རྟེན་འདིར་ན་ནགས་ཁྲོད་བདག་གནས་པས།",
    "d127:6951": "།སེམས་ཅན་ངན་སོང་སོང་ན་མ་ལེགས་ཤེས།",
    "d127:6952": "།དེ་ནི་སེམས་ཅན་བསྐྱབ་པའི་དོན་གྱི་ཕྱིར།",
    "d127:6953": "།གྲོང་ཁྱེར་ཕོ་བྲང་མཆོག་ཏུ་སོང་བར་གྱུར།",
    "d127:6954": "།དེ་ནས་ཆོས་སྨྲ་བ་མེ་ཏོག་ཟླ་མཛེས་གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། ཡུལ་འཁོར་དང་། རྒྱལ་པོའི་ཕོ་བྲང་དུ་འོངས་ནས་སེམས་ཅན་རྣམས་ལ་ཆོས་བསྟན་ཏེ།",
    "d127:6955": "དེའི་སྔ་དྲོ་དེར་འོངས་ནས་སྲོག་ཆགས་ཁྲག་ཁྲིག་ཕྲག་དགུ་བཅུ་རྩ་དགུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ལ་བཀོད་དོ།",
    "d127:6956": "།ད་དུང་རྒྱལ་པོའི་ཕོ་བྲང་དེར་མ་ཕྱིན་པས་དེ་མཐར་གྱིས་རྒྱལ་པོའི་ཕོ་བྲང་འཁོར་རིན་ཆེན་ལྡན་པ་དེར་ཕྱིན་པ་དང་། རྒྱལ་པོའི་ཕོ་བྲང་འཁོར་རིན་ཆེན་ལྡན་པ་དེར་ཉེ་བར་སོང་སྟེ། ཤིང་བླག་ཤ་དང་སཱ་ལའི་དྲུང་དུ་འདུག་གོ།",
    "d127:6957": "།དེ་དེའི་ནུབ་མོ་འདས་པ་དང་རྒྱལ་པོའི་ཕོ་བྲང་འཁོར་རིན་ཆེན་ལྡན་དུ་ཞུགས་པར་གྱུར་ཏེ།",
    "d127:6958": "ཞུགས་ནས་སྲོག་ཆགས་བྱེ་བ་ཁྲག་ཁྲིག་ཕྲག་སུམ་ཅུ་རྩ་དྲུག་སངས་རྒྱས་ཀྱི་ཆོས་ལས་ཕྱིར་མི་ལྡོག་པར་བཀོད་ཀྱང་ད་དུང་ཟས་ཀྱི་བྱ་བ་མ་བྱས་སོ།",
    "d127:6959": "།དེ་ཟས་གཅད་པ་བཅད་ནས་རྒྱལ་པོའི་ཕོ་བྲང་འཁོར་རིན་ཆེན་ལྡན་ནས་བྱུང་སྟེ། བཅོམ་ལྡན་འདས་ཀྱི་སེན་མོའི་མཆོད་རྟེན་གང་ན་ཡོད་པ་དེར་སོང་སྟེ།",
    "d127:6960": "འགྲེང་བཞིན་དུ་ཉིན་མཚན་འདས་པར་བྱས་སོ།",
    "d127:6961": "།དེ་དེའི་ནུབ་མོ་འདས་ནས་དེ་སྔ་དྲོ་གཉིས་པ་ལ་རྒྱལ་པོའི་ཕོ་བྲང་འཁོར་རིན་ཆེན་ལྡན་དུ་ཞུགས་ནས་སྲོག་ཆགས་བྱེ་བ་ཕྲག་ཉི་ཤུ་རྩ་གསུམ་སངས་རྒྱས་ཀྱི་ཆོས་ལས་ཕྱིར་མི་ལྡོག་པར་བཀོད་དེ་ད་དུང་ཟས་ཀྱི་བྱ་བ་མ་བྱས་སོ།",
    "d127:6962": "།དེ་ཟས་གཉིས་པ་གཅད་པ་བཅད་ནས་རྒྱལ་པོའི་ཕོ་བྲང་འཁོར་རིན་ཆེན་ལྡན་ནས་བྱུང་སྟེ། བཅོམ་ལྡན་འདས་ཀྱི་སེན་མོའི་མཆོད་རྟེན་གང་ན་ཡོད་པ་དེར་སོང་སྟེ།",
    "d127:6963": "འགྲེང་བཞིན་དུ་ཉིན་མཚན་འདས་པར་བྱས་སོ།",
    "d127:6964": "།དེ་དེའི་ནུབ་མོ་འདས་ནས་དེ་སྔ་དྲོ་གསུམ་པ་ལ་རྒྱལ་པོའི་ཕོ་བྲང་འཁོར་རིན་ཆེན་ལྡན་དུ་ཞུགས་ནས་སྲོག་ཆགས་བྱེ་བ་བརྒྱ་སྟོང་ཕྲག་དགུ་བཅུ་རྩ་དགུ་སངས་རྒྱས་ཀྱི་ཆོས་ལས་ཕྱིར་མི་ལྡོག་པར་བཀོད་དེ་ད་དུང་ཟས་ཀྱི་བྱ་བ་མ་བྱས་སོ།",
    "d127:6965": "།དེ་ཟས་གསུམ་པ་གཅད་པ་བཅད་ནས་རྒྱལ་པོའི་ཕོ་བྲང་འཁོར་རིན་ཆེན་ལྡན་ནས་བྱུང་སྟེ། བཅོམ་ལྡན་འདས་ཀྱི་སེན་མོའི་མཆོད་རྟེན་གང་ན་ཡོད་པ་དེར་སོང་ནས་འགྲེང་བཞིན་དུ་ཉིན་མཚན་འདས་པར་བྱས་སོ།",
    "d127:6966": "།དེ་དེའི་ནུབ་མོ་འདས་ནས་དེ་སྔ་དྲོ་བཞི་པ་ལ་རྒྱལ་པོའི་ཕོ་བྲང་འཁོར་རིན་ཆེན་ལྡན་དུ་ཞུགས་ནས་སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་དགུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་བཀོད་དེ་ད་དུང་ཟས་ཀྱི་བྱ་བ་མ་བྱས་སོ།",
    "d127:6967": "།དེ་ཟས་བཞི་པ་གཅད་པ་བཅད་ནས་རྒྱལ་པོའི་ཕོ་བྲང་འཁོར་རིན་ཆེན་ལྡན་ནས་བྱུང་སྟེ། བཅོམ་ལྡན་འདས་ཀྱི་སེན་མོའི་མཆོད་རྟེན་གང་ན་ཡོད་པ་དེར་སོང་ནས་འགྲེང་བཞིན་དུ་ཉིན་མཚན་འདས་པར་བྱས་སོ།",
    "d127:6968": "།དེ་དེའི་ནུབ་མོ་འདས་ནས་དེ་སྔ་དྲོ་ལྔ་པ་ལ་བཙུན་མོའི་འཁོར་གྱི་ནང་དུ་སོང་ནས་བུད་མེད་བརྒྱད་ཁྲི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་བཀོད་དོ།",
    "d127:6969": "།གྲོང་ཁྱེར་དེ་ནས་ཀྱང་སེམས་ཅན་གྲངས་མེད་དཔག་ཏུ་མེད་པ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་བཀོད་དེ་ད་དུང་ཟས་ཀྱི་བྱ་བ་མ་བྱས་སོ།",
    "d127:6970": "།དེ་ཉི་མ་ལྔ་ཟས་གཅད་པ་བཅད་ནས་རྒྱལ་པོའི་ཕོ་བྲང་འཁོར་རིན་ཆེན་ལྡན་ནས་བྱུང་སྟེ།",
    "d127:6971": "བཅོམ་ལྡན་འདས་ཀྱི་སེན་མོའི་མཆོད་རྟེན་གང་ན་ཡོད་པ་དེར་སོང་ནས་འགྲེང་བཞིན་དུ་ཉིན་མཚན་འདས་པར་བྱས་སོ།",
    "d127:6972": "།དེ་དེའི་ནུབ་མོ་འདས་ནས་དེ་སྔ་དྲོ་དྲུག་པ་ལ་རྒྱལ་པོའི་ཕོ་བྲང་འཁོར་རིན་ཆེན་ལྡན་དུ་ཞུགས་ནས་རྒྱལ་པོའི་བུ་སྟོང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་བཀོད་དེ་ད་དུང་ཟས་ཀྱི་བྱ་བ་མ་བྱས་སོ།",
    "d127:6973": "།དེ་ཉི་མ་དྲུག་ཟས་གཅད་པ་བཅད་ནས། རྒྱལ་པོའི་ཕོ་བྲང་འཁོར་རིན་ཆེན་ལྡན་ནས་བྱུང་སྟེ། བཅོམ་ལྡན་འདས་ཀྱི་སེན་མོའི་མཆོད་རྟེན་གང་ན་ཡོད་པ་དེར་སོང་ནས་འགྲེང་བཞིན་དུ་ཉིན་མཚན་འདས་པར་བྱས་སོ།",
    "d127:6974": "།དེ་དེའི་ནུབ་མོ་འདས་ནས་དེ་སྔ་དྲོ་བདུན་པ་ལ་རྒྱལ་པོའི་ཕོ་བྲང་འཁོར་རིན་ཆེན་ལྡན་དུ་ཞུགས་པ་དང་རྒྱལ་པོ་དཔའ་བས་བྱིན་སྐྱེད་མོས་ཚལ་དུ་འགྲོ་བ་མཐོང་སྟེ། གསེར་གྱི་ཤིང་རྟ་ལ་ངོས་ནི་དངུལ་མདའ་ནི་སྦྲུལ་གྱི་སྙིང་པོའི་ཙན་དན། འཁོར་ལོ་ནི་བཻ་དཱུརྱ། གདུགས་དང་། རྒྱལ་མཚན་དང་། བ་དན་བསྒྲེང་བ་དང་། རིན་པོ་ཆེའི་ཤིང་རྟ་སྣ་ཚོགས་ཀྱིས་བརྒྱན་པ།",
    "d127:6975": "ཤིང་རྟའི་མདའ་ལ་དར་གྱིས་དཀྲིས་ཤིང་རས་བཅོས་བུ་ཕྲུགས་ཀྱིས་གཡོགས་པ་དེ་བུ་མོ་གཞོན་ནུ་བརྒྱད་བརྒྱས་རིན་པོ་ཆེའི་ཐ་གུས་བཏགས་ཤིང་འདྲེན་ཏེ།",
    "d127:6976": "དེ་དག་བྱད་བཞིན་བཟང་ཞིང་མཛེས་པ། བལྟ་ན་སྡུག་པ། ཁ་དོག་བཟང་པོ་རྒྱས་པའི་མཆོག་དང་ལྡན་པ།",
    "d127:6977": "བྱིས་པ་རྣམས་དགའ་བར་བྱེད་ཅིང་ཚིམ་པར་བྱེད་པ་སྟེ། མཁས་པ་རྣམས་ལ་ནི་མ་ཡིན་ནོ།",
    "d127:6978": "།རྒྱལ་རིགས་ཤིང་སཱ་ལ་ཆེན་པོ་ལྟ་བུ་བརྒྱད་ཁྲི་བཞི་སྟོང་ཡང་ཞབས་འབྲིང་མཐོན་དམན་དུ་འགྲོའོ། །བྲམ་ཟེ་ཤིང་སཱ་ལ་ཆེན་པོ་ལྟ་བུ་བརྒྱད་ཁྲི་བཞི་སྟོང་ཡང་ཞབས་འབྲིང་མཐོན་དམན་དུ་འགྲོའོ།",
    "d127:6979": "།ཁྱིམ་བདག་ཤིང་སཱ་ལ་ཆེན་པོ་ལྟ་བུ་བརྒྱད་ཁྲི་བཞི་སྟོང་ཡང་ཞབས་འབྲིང་མཐོན་དམན་དུ་འགྲོའོ།",
    "d127:6980": "།རྒྱལ་པོའི་བུ་མོ་ལྔ་བརྒྱ་ཡང་རིན་པོ་ཆེའི་ཁྱོགས་ཀྱི་ནང་དུ་ཞུགས་ནས་མདུན་ཐོག་ཐག་ཏུ་འགྲོ་སྟེ། དེ་དག་གིས་དགེ་སློང་དེ་མཐོང་མ་ཐག་ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ།",
    "d127:6981": "།བཙུན་མོའི་འཁོར་བརྒྱ་སྟོང་ཕྲག་དྲུག་ཅུ་རྩ་བརྒྱད་ཀྱང་དགེ་སློང་དེ་མཐོང་མ་ཐག་ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ།",
    "d127:6982": "།སྐྱེ་བོའི་ཚོགས་ཆེན་པོ་དེ་དག་ཀྱང་ནོར་བུ་དང་གདུ་བུ་རྣམས་བཀྲོལ་ཏེ་ལྷམ་རྣམས་བཞག་ནས་བླ་གོས་ཕྲག་པ་གཅིག་ཏུ་གཟར་ཏེ་པུས་མོ་གཡས་པའི་ལྷ་ང་ས་ལ་བཙུགས་ནས། དགེ་སློང་དེ་ག་ལ་བ་དེ་ལོགས་སུ་ཐལ་མོ་སྦྱར་ཏེ་ཕྱག་འཚལ་ཞིང་འཁོད་དོ།",
    "d127:6983": "།དེ་ནས་བུ་མོ་གཞོན་ནུ་དེ་དག་ཀྱང་སྔོན་གྱི་དགེ་བའི་རྩ་བ་དག་གིས་བསྐུལ་བས་ཁྱོགས་དེ་དག་ལས་བབས་ནས་ནོར་བུ་དང་གདུ་བུ་དག་བཀྲོལ་ཏེ་ལྷམ་རྣམས་བཞག་ནས་བླ་གོས་ཕྲག་པ་གཅིག་ཏུ་གཟར་ཏེ་པུས་མོ་གཡས་པའི་ལྷ་ང་ས་ལ་བཙུགས་ནས་དགེ་སློང་དེ་ག་ལ་བ་དེ་ལོགས་སུ་ཐལ་མོ་སྦྱར་ཏེ་ཚིགས་སུ་བཅད་པ་འདི་དག་སྨྲས་སོ།",
    "d127:6984": "།དགེ་སློང་འདི་ནི་བྱོན་པའི་ཚེ།",
    "d127:6985": "།ཉི་མ་ལྟ་བུར་ཐམས་ཅད་དུ།",
    "d127:6986": "།འདི་དག་རབ་ཏུ་སྣང་བར་བགྱིས།",
    "d127:6987": "།སྐྱེ་བོའི་ཚོགས་ཀྱང་འདུན་པར་གྱུར།",
    "d127:6988": "།འདོད་ཆགས་ཞེ་སྡང་རྒྱུན་བཅད་ཅིང་།",
    "d127:6989": "།གཏི་མུག་དག་ཀྱང་བསལ་བར་གྱུར།",
    "d127:6990": "།དེ་ཚེ་ཞེ་སྡང་ཁྲོ་བ་དང་། །ཕྲག་དོག་ཐམས་ཅད་བཅད་པར་གྱུར།",
    "d127:6991": "།རྒྱལ་པོ་དཔའ་བས་བྱིན་པ་ཡི།",
    "d127:6992": "།ཞབས་འབྲིང་སྲས་ལ་སོགས་པ་ཡང་།",
    "d127:6993": "།སུ་ཡང་རྒྱལ་པོ་མི་ལྟ་སྟེ།",
    "d127:6994": "།སུ་ཡང་ཞབས་འབྲིང་མི་བགྱིད་དོ།",
    "d127:6995": "།ཇི་ལྟར་ཟླ་བ་ཉ་བ་ནི།",
    "d127:6996": "།སྐར་མ་དག་གིས་བསྐོར་བ་བཞིན། །རྒྱལ་པོའི་བུ་ཡི་མདུན་བདར་བས།",
    "d127:6997": "།དགེ་སློང་འདི་ཡང་མཛེས་པར་གྱུར།",
    "d127:6998": "།ཇི་ལྟར་གསེར་གཟུགས་རི་མོ་དག །མཁས་པས་རི་མོར་བྲིས་པ་དང་། །སཱ་ལའི་རྒྱལ་པོ་རྒྱས་པ་ལྟར།",
    "d127:6999": "།དེ་བཞིན་དགེ་སློང་མཛེས་པར་གྱུར།",
    "d127:7000": "།མཐུ་ཆེན་བརྒྱ་བྱིན་ལྷ་ཡི་དབང་པོ་ནི།",
    "d127:7001": "།གྲོང་ཁྱེར་འཇིག་པ་བདག་པོ་མིག་སྟོང་ལྡན།",
    "d127:7002": "།རི་རབ་སྤྱི་ལ་སུམ་ཅུ་རྩ་གསུམ་དབང་།",
    "d127:7003": "།དེ་བཞིན་དགེ་སློང་བྱོན་པ་འདི་ཡང་མཛེས།",
    "d127:7004": "།ཚངས་པའི་འཇིག་རྟེན་ཚངས་པ་གནས་པ་འདྲ།",
    "d127:7005": "།རབ་འཕྲུལ་ལྷ་ཡི་བུ་ནི་ལྷ་དབང་བཞིན།",
    "d127:7006": "།འདོད་ཁམས་འཐབ་བྲལ་མཆོག་གི་ལྷ་བཞིན་དུ།",
    "d127:7007": "།དགེ་སློང་བྱོན་པ་འདི་ཡང་དེ་བཞིན་མཛེས།",
    "d127:7008": "།ཉི་མ་བཞིན་དུ་བར་སྣང་ལྷན་ནེར་བགྱིས།",
    "d127:7009": "།འོད་ཟེར་སྟོང་ལྡན་མུན་ནག་རབ་ཏུ་སེལ།",
    "d127:7010": "།ཕྱོགས་རྣམས་ཀུན་ཏུ་སྣང་བར་བགྱིད་པ་ལྟར།",
    "d127:7011": "།དེ་བཞིན་དགེ་སློང་བྱོན་པ་མཛེས་པར་གྱུར།",
    "d127:7012": "།བསྐལ་པ་མཐའ་ཡས་རྒྱ་ཆེར་སྦྱིན་པ་བྱིན།",
    "d127:7013": "།ཚུལ་ཁྲིམས་མ་འདྲེས་རྟག་ཏུ་བསྲུང་བ་བགྱིས།",
    "d127:7014": "།བཟོད་པ་མཚུངས་མེད་འཇིག་རྟེན་ཀུན་ཏུ་བསྒོམས།",
    "d127:7015": "།དེ་ནི་མཚན་གྱིས་བརྒྱན་ཅིང་འདི་ལྟར་མཛེས།",
    "d127:7016": "།འཕགས་པའི་སྐྱེ་བོས་རབ་བསྟོད་བརྩོན་འགྲུས་བསྐྱེད།",
    "d127:7017": "།བསམ་གཏན་བཞི་ཡང་ཞུམ་མེད་སེམས་ཀྱིས་བསྙེན།",
    "d127:7018": "།ཉོན་མོངས་དྲ་བ་བསལ་ཅིང་ཤེས་རབ་བསྐྱེད། །དེ་ཕྱིར་དགེ་སློང་འཇིག་རྟེན་ཀུན་ཏུ་གདའ།",
    "d127:7019": "།སངས་རྒྱས་བསྟན་པ་མཚུངས་མེད་སེམས་ཅན་སྙིང་པོ་སྟེ།",
    "d127:7020": "།དཔའ་བོ་འདས་པས་ཆོས་མཆོག་དག་ཀྱང་རབ་ཏུ་བཤད།",
    "d127:7021": "།མ་འོངས་དུས་དང་དེ་བཞིན་ད་ལྟར་བྱུང་བ་ཡི།",
    "d127:7022": "།ཆོས་ཀྱི་རྒྱལ་པོ་དབང་བརྙེས་རྣམས་ཀྱི་སྲས་དེ་ལགས།",
    "d127:7023": "།དགེ་སློང་ཁྱོད་ནི་མི་རྟག་ནམ་ཡང་མ་གྱུར་ཅིག །གཟུགས་ནི་འདི་ལྟར་འཇིག་རྟེན་ཀུན་ན་རབ་ཏུ་ལྷན།",
    "d127:7024": "།གཟི་བརྗིད་ཆེ་ཞིང་དབྱངས་སྒྲ་ཤིན་ཏུ་སྙན་པར་གདའ།",
    "d127:7025": "།རྒྱལ་པོའི་གཟི་བརྗིད་ཤིན་ཏུ་ལྷམ་མེ་སྣང་མི་བགྱིད།",
    "d127:7026": "།ཆོས་འདི་ཇི་ལྟར་ཁྱོད་བདག་ཉིད་ཀྱིས་རབ་རྟོགས་ཤིང་།",
    "d127:7027": "།སངས་རྒྱས་དག་གིས་བཀའ་སྩལ་འཇིག་རྟེན་ཀུན་ཏུ་རྒྱུ།",
    "d127:7028": "།དེ་བཞིན་བདག་ཅག་བུད་མེད་དངོས་པོ་ཀུན་སྤངས་ཏེ།",
    "d127:7029": "།བདག་ཅག་ཐམས་ཅད་དགེ་སློང་འདི་བཞིན་འགྱུར་བར་བགྱི།",
    "d127:7030": "།དེ་དག་ཐམས་ཅད་སོར་བཅུ་ཐལ་མོ་སྦྱར་བྱས་ནས།",
    "d127:7031": "།ཚིགས་བཅད་འདི་དག་སྨྲས་ཏེ་གོས་རྣམས་འཐོར་བར་བྱེད།",
    "d127:7032": "།གསེར་གྱི་ཕྲེང་བ་དང་ནི་རིན་ཆེན་དོ་ཤལ་དང་། །རྣ་བའི་རྒྱན་དང་མགུལ་གྱི་རྒྱན་དག་རྣམ་མང་འཐོར།",
    "d127:7033": "།ཇི་ལྟར་འཁོར་ལོས་སྒྱུར་བའི་རྒྱལ་པོ་དག །སྟོབས་ལྡན་ས་འདི་ཀུན་ལ་རྣམ་པར་ལྟ།",
    "d127:7034": "།སྲས་སུ་འདུ་ཤེས་དག་ནི་ཉེ་བར་འཇོག །གླིང་རྣམས་བཞི་པོ་འདི་དག་ཀུན་ཏུ་འགྲོ།",
    "d127:7035": "།རྒྱལ་རིགས་དང་ནི་ཚོང་དཔོན་བྲམ་ཟེ་དང་། །ཁྱིམ་བདག་མཁར་གྱི་རྒྱལ་པོ་བདག་གི་མི།",
    "d127:7036": "།དེ་དག་གཅིག་ལ་ལྷག་པར་སྡུག་པ་མེད། །ཐམས་ཅད་ལ་ཡང་བྱམས་པ་མཉམ་པར་བསྐྱེད།",
    "d127:7037": "།དེ་བཞིན་དགེ་སློང་དེས་པ་འདི་ཡང་ནི།",
    "d127:7038": "།གཟུངས་དང་དབང་རྣམས་ལ་ནི་ཤིན་ཏུ་བསླབས།",
    "d127:7039": "།བྱང་ཆུབ་ཡན་ལག་སྟོབས་དང་དབང་པོ་དང་། །ཡན་ལག་བརྒྱད་ལྡན་ལམ་ཡང་རྣམ་པར་འབྱེད།",
    "d127:7040": "།མཚན་མོ་ཟླ་བ་སྐར་ཚོགས་དབུས་ན་ཡང་། །ཇི་ལྟར་རབ་ཏུ་མཛེས་པར་སྣང་བ་བཞིན།",
    "d127:7041": "།ཇི་ལྟར་ཉི་མའི་དཀྱིལ་འཁོར་འཆར་བའི་ཚེ།",
    "d127:7042": "།གཟི་བརྗིད་ལྡན་ཞིང་རྣམ་པར་སྣང་བགྱིད་བཞིན།",
    "d127:7043": "།དབང་པོ་ཞི་ཞིང་སྟོབས་བཅུ་ལྡན་པ་ཡི། །སངས་རྒྱས་ངེས་པ་ཀུན་ལ་ཕྱག་འཚལ་ལོ།",
    "d127:7044": "།དེ་དག་གིས་ནི་བསྔགས་པ་བསྐལ་པ་བརྒྱས། །ཟད་པར་བྱེད་ནུས་སྐྱེས་བུ་སུ་ཡང་མེད།",
    "d127:7045": "།བསྐལ་པ་བྱེ་བ་སྟོང་ཕྲག་མང་པོར་ནི། །ཡོན་ཏན་བརྗོད་ཀྱང་ཟད་པ་ཡོང་མེད་དེ།",
    "d127:7046": "།འཇིག་རྟེན་རབ་མཆོག་གི་ནི་སྤུ་གཅིག་ཀྱང་། །བསྔགས་པ་དག་ནི་ཟད་པར་མི་འགྱུར་རོ།",
    "d127:7047": "།དེས་ནི་མཚུངས་མེད་འཁོར་ལོ་རབ་ཏུ་བསྐོར།",
    "d127:7048": "།ཡེ་ཤེས་དག་གི་གནས་ཀྱང་ཤིན་ཏུ་བསྟན།",
    "d127:7049": "།ཞིབ་ཅིང་རྡུལ་བྲལ་ཆོས་རྣམས་བཤད་པ་མཛད།",
    "d127:7050": "།དེ་ནི་གང་ནའང་སྣང་བར་འགྱུར་བ་མེད།",
    "d127:7051": "།དགེ་སྦྱོང་དང་ནི་བྲམ་ཟེ་ལྷ་དང་ཀླུ།",
    "d127:7052": "།ལྷ་མིན་བདུད་དང་ཚངས་པར་བཅས་ལ་སོགས།",
    "d127:7053": "།སངས་རྒྱས་ཐམས་ཅད་མཁྱེན་པའི་ཡོན་ཏན་གྱིས། །རྒྱ་མཚོ་དག་ནི་ཟད་པར་ཡོང་མི་ནུས། །གང་གིས་ཐུགས་སྲས་འདི་འདྲ་མངའ་བ་ཡི།",
    "d127:7054": "།སྨན་རྒྱལ་མཚུངས་མེད་རྒྱལ་ལ་ཕྱག་འཚལ་ལོ།",
    "d127:7055": "།ཚིགས་བཅད་འདི་དག་སྨྲས་ནས་དེ་ཡི་ཚེ། །རྒྱལ་པོའི་བུ་མོ་གཞོན་ནུ་ཐམས་ཅད་དགའ།",
    "d127:7056": "།གསེར་དང་གསེར་ཕྱེ་དག་ཀྱང་འཐོར་བར་བྱེད།",
    "d127:7057": "།གོས་རྣམས་ཀྱང་ནི་རབ་ཏུ་འདིང་བར་བྱེད།",
    "d127:7058": "།གཙུག་གི་ནོར་བུ་དོ་ཤལ་མཛེས་པ་དག །རིན་ཐང་བྱེ་བ་ཕྲག་ནི་བརྒྱ་རི་བས།",
    "d127:7059": "།དགེ་སློང་དེ་ལ་མངོན་པར་གཡོགས་ནས་ནི།",
    "d127:7060": "།དགའ་ནས་བྱང་ཆུབ་ཕྱིར་ཡང་རབ་ཏུ་ཞུགས།",
    "d127:7061": "།དེ་ནས་རྒྱལ་པོ་དཔའ་བས་བྱིན་འདི་སྙམ་དུ་སེམས་ཏེ།",
    "d127:7062": "ཀྱེ་མ་བཙུན་མོའི་འཁོར་འདི་དག་ནི་ལོག་པར་ཞུགས་ཏེ་སྐྱེ་བོའི་ཚོགས་ཀྱང་ལོག་གོ་སྙམ་མོ།",
    "d127:7063": "།སྐྱེ་བོ་དེ་དག་ཀྱང་ནོར་བུ་དང་གདུ་བུ་བཀྲོལ་ལྷམ་བཞག་ནས་གོས་ཕྲག་པ་གཅིག་ཏུ་བགོས་ཏེ། པུས་མོ་གཡས་པའི་ལྷ་ང་ས་ལ་བཙུགས་ནས་དགེ་སློང་དེ་ག་ལ་བ་དེ་ལོགས་སུ་ཐལ་མོ་སྦྱར་ནས་ཕྱག་འཚལ་ལོ།",
    "d127:7064": "།དགེ་སློང་དེ་བྱད་གཟུགས་བཟང་བ་ཙམ་དུ་རྒྱལ་པོ་དཔའ་བས་བྱིན་བྱད་བཞིན་མི་བཟང་། དེ་ཙམ་དུ་བལྟ་ན་སྡུག་པ་མ་ཡིན། དེ་ཙམ་དུ་མཛེས་པ་མ་ཡིན་ཏེ།",
    "d127:7065": "དེ་རྒྱལ་པོའི་སྲིད་ཀྱི་ཕྱིར་ཤིན་ཏུ་སྡངས་པར་གྱུར་ཏོ།",
    "d127:7066": "།དགེ་སློང་དེའི་གཟུགས་ཀྱི་ལུས་ཡོངས་སུ་རྫོགས་པ་མཐོང་ནས་ཤིན་ཏུ་ཁྲོས་སོ།",
    "d127:7067": "།དགེ་སློང་དེ་རྒྱལ་པོའི་ལམ་ན་འདུག་པའི་མིག་ཏུ་རྡུལ་སོང་བ་དང་དེ་འདི་སྙམ་དུ་སེམས་ཏེ།",
    "d127:7068": "དགེ་སློང་འདིས་ཆགས་པའི་སེམས་ཀྱིས་ངའི་བཙུན་མོའི་འཁོར་ལ་བལྟས་ཏེ། འདིས་མིག་གིས་ཀྱང་བརྡ་བྱས་སོ།",
    "d127:7069": "།དེ་འདི་སྙམ་དུ་སེམས་ཏེ། ད་དགེ་སློང་འདི་ལ་སྲོག་གཅོད་པར་བྱེད་པ་སུ་ཡོད་སྙམ་མོ།",
    "d127:7070": "།དེ་ནས་རྒྱལ་པོ་དཔའ་བས་བྱིན་གྱི་ཞབས་འབྲིང་དུ་བུ་སྟོང་འབྲང་བ་དེ་དག་བོས་ནས་གཞོན་ནུ་དག་དགེ་སློང་འདི་སྲོག་དང་ཕྲོལ་ཅིག་ཅེས་བྱས་ན།",
    "d127:7071": "གཞོན་ནུ་དེ་དག་རྒྱལ་པོ་དཔའ་བས་བྱིན་ལ་སླར་ཟློག་གོ། །དགེ་སློང་དེའི་ཕྱིར་དེ་འདི་སྙམ་དུ་སེམས་ཏེ། བདག་གི་བུ་དག་ཀྱང་བཀའ་མི་ཉན་ཏེ།",
    "d127:7072": "བདག་གཅིག་པུ་གཉིས་སུ་མེད་པར་བཞག་ན་ད་དགེ་སློང་འདི་སྲོག་དང་བྲལ་བར་བྱེད་པ་སུ་ཡོད་སྙམ་མོ།",
    "d127:7073": "།དེ་ནས་རྒྱལ་པོ་དཔའ་བས་བྱིན་ལ་གསོད་པའི་གཤེད་མ་དགའ་བྱེད་ཅེས་བྱ་བ་གཏུམ་པོ་བཙམ་པ་མེད་པ་མ་རུངས་པ་ཞིག་ཡོད་པ་དེ་རྒྱལ་པོའི་ལམ་ན་རྒྱལ་པོ་དཔའ་བས་བྱིན་དང་ཧ་ཅང་ཡང་མི་རིང་བ་ཞིག་ན་འདུག་གོ།",
    "d127:7074": "།རྒྱལ་པོ་དཔའ་བས་བྱིན་གྱིས་དེ་མཐོང་ནས་དགའ་མགུ་ཡི་རངས་ཏེ། རབ་ཏུ་དགའ་བ་དང་མོས་པ་དང་ཡིད་བདེ་བ་སྐྱེས་ནས་དེ་སེམས་འདི་སྙམ་དུ་སེམས་ཏེ། དགའ་བྱེད་འདིས་དགེ་སློང་འདི་སྲོག་དང་དབྲལ་བར་བྱེད་སྙམ་མོ།",
    "d127:7075": "།དེ་ནས་གསོད་པའི་གཤེད་མ་དགའ་བྱེད་རྒྱལ་པོ་དཔའ་བས་བྱིན་གང་ན་འདུག་པ་དེར་འོངས་པ་དང་དགའ་བྱེད་ལ་འདི་སྐད་ཅེས་སྨྲས་སོ།",
    "d127:7076": "།ཁྱོད་བྱ་དགའ་ཆེར་སྦྱིན་ན་དགའ་བྱེད་ཁྱོད་དགེ་སློང་འདི་སྲོག་དང་བྲལ་བར་བྱེད་ནུས་སམ།",
    "d127:7077": "དགའ་བྱེད་ཀྱིས་སྨྲས་པ། ལྷ་ཤིན་ཏུ་རྔོ་ཐོགས་སོ། །བཀའ་བཞིན་འཚལ།",
    "d127:7078": "ད་དགེ་སློང་འདི་སྲོག་དང་དབྲལ་བར་འཚལ་ལོ། །རྒྱལ་པོས་སྨྲས་པ།",
    "d127:7079": "དགའ་བྱེད་དེའི་ཕྱིར་དེའི་དུས་ལ་དབབ་པར་ཤེས་ན་མཚོན་རྣོན་པོ་ཐོགས་ལ་དགེ་སློང་འདིའི་ལག་པ་དང་རྐང་པ་ཆོད་ཅིག །རྣ་བ་དང་སྣ་ཡང་ཆོད་ཅིག །འདིས་ཆགས་པའི་སེམས་ཀྱིས་ངའི་བཙུན་མོའི་འཁོར་ལ་བལྟས་ཀྱིས་དེའི་ཕྱིར་འདིའི་མིག་ཀྱང་སྐམ་པས་ཕྱུང་ཤིག་ཅེས་བྱས་སོ།",
    "d127:7080": "།དེ་ནས་གསོད་པའི་གཤེད་མ་དགའ་བྱེད་ཀྱིས་དེའི་ཚེ་རལ་གྲི་རྣོན་པོ་ཐོགས་ནས་དགེ་སློང་དེའི་ལག་པ་དང་རྐང་པ་བཅད་དོ། །རྣ་བ་དང་སྣ་ཡང་བཅད་དོ། །མིག་གཉིས་ཀྱང་ཕྱུང་ངོ་།",
    "d127:7081": "།དེ་ནས་དགེ་སློང་དེའི་མགོ་དང་རྣ་བ་དང་རྐང་ལག་བཅད་པ་ལས་འོད་ཟེར་བྱེ་བ་ཁྲག་ཁྲིག་བརྒྱ་སྟོང་དུ་མ་ཡང་བྱུང་། འོ་མའི་རྒྱུན་དུ་མ་ཡང་བྱུང་སྟེ། ཕྱོགས་བཅུར་བསྐོར་ནས་སླར་ཡང་དགེ་སློང་དེའི་ལུས་ཀྱི་ནང་དུ་ནུབ་བོ།",
    "d127:7082": "།བཅད་ཅིང་གཏུབས་པའི་འཕྲོ་ནས་དཔལ་བེའུ་དང་བཀྲ་ཤིས་དང་འཁོར་ལོ་ལ་སོགས་པ་ནང་ནས་བྱུང་སྟེ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀུན་ཏུ་སྣང་ངོ་།",
    "d127:7083": "།དེ་ནས་རྒྱལ་པོ་དེ་སྐྱེ་བོའི་ཚོགས་ཆེན་པོ་དང་དོང་ནས་སྐྱེ་བོའི་ཚོགས་ཆེན་པོ་དེས་དགེ་སློང་དེ་ལམ་ན་བཅད་གཏུབས་ཤིང་འདུག་པ་མཐོང་ནས། དེ་དག་སྡུག་བསྔལ་ཞིང་ཡིད་མི་བདེ་སྟེ།",
    "d127:7084": "ངོ་མཚར་དུ་གྱུར་ནས་ངུ་ཞིང་ཆོ་ངེས་བཏབ་སྟེ་སྨྲེ་སྔགས་བཏོན་ནས་ཕྱིར་ཡང་རྒྱལ་པོའི་ཕོ་བྲང་འཁོར་རིན་ཆེན་ལྡན་པར་སོང་ངོ་།",
    "d127:7085": "།དེ་ནས་རྒྱལ་པོ་དཔལ་བས་བྱིན་ཞག་བདུན་འདས་པ་དང་སྐྱེད་མོས་ཚལ་མཆོག་ན་འདུག་པ་མི་དགའ། མི་རྩེ་ཡོངས་སུ་མི་སྤྱོད་དེ།",
    "d127:7086": "སྐྱེད་མོས་ཚལ་ནས་དེ་ལོགས་ནས་ཞག་བདུན་འདས་པ་དང་རྒྱལ་པོའི་ཕོ་བྲང་འཁོར་རིན་ཆེན་ལྡན་དུ་ཞུགས་པ་དང་དེས་དགེ་སློང་དེ་རྒྱལ་པོའི་ལམ་དུ་བོར་བ་ཤི་ནས་ཞག་བདུན་ལོན་ཡང་ལུས་ཀྱི་མདོག་མ་གྱུར་པ་མཐོང་ནས་དེ་འདི་སྙམ་དུ་སེམས་ཏེ།",
    "d127:7087": "དགེ་སློང་འདིའི་ལུས་ཀྱི་མདོག་མ་གྱུར་པ་ལས་བལྟས་ན་དགེ་སློང་འདི་ནི་གདོན་མི་ཟ་བར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཡིན་ཏེ།",
    "d127:7088": "བདག་གིས་སེམས་ཅན་དམྱལ་བ་ཆེན་པོར་སྐྱེ་བར་འགྱུར་བའི་སྡིག་པའི་ལས་བྱས་ཀྱིས་བདག་ནི་མྱུར་དུ་སེམས་ཅན་དམྱལ་བ་ཆེན་པོར་ལྟུང་བར་འགྱུར་རོ་ཞེས་དེ་དེ་ལྟར་སེམས་པ་ན།",
    "d127:7089": "སྟེང་གི་བར་སྣང་ལས་ལྷའི་བུ་བརྒྱད་ཁྲིས་སྒྲ་སྐད་དབྱངས་གཅིག་ཏུ་སྨྲས་པ། རྒྱལ་པོ་ཆེན་པོ་འདི་ནི་དེ་བཞིན་ཏེ།",
    "d127:7090": "ཁྱོད་ཇི་སྐད་ཟེར་བ་ལྟར་དགེ་སློང་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཡིན་ནོ་ཞེས་ཟེར་རོ།",
    "d127:7091": "།བར་སྣང་ལས་ལྷ་དག་གི་སྒྲ་ཐོས་ནས་དེ་ཤིན་ཏུ་འཇིགས་ཤིང་སྐྲག་ནས་བག་ཚ་ཞིང་སྤུ་ཟིང་ཞེས་བྱེད་དེ་འགྱོད་པར་གྱུར་ཏོ།",
    "d127:7092": "།དེ་ནས་རྒྱལ་པོ་དཔའ་བས་བྱིན་སྡུག་བསྔལ་ཞིང་ཡིད་མི་བདེ་སྟེ་འགྱོད་པར་གྱུར་པས་དེའི་ཚེ་ཆོ་ངེ་ཆེར་བཏབ་ནས་ཚིག་འདི་སྐད་ཟེར་རོ།",
    "d127:7093": "།རྒྱལ་པོའི་སྲིད་དང་རྒྱལ་པོའི་ཕོ་བྲང་དང་། །ནོར་བུ་རིན་ཆེན་མུ་ཏིག་གསེར་དབྱིག་སྤང་།",
    "d127:7094": "།བདག་ཉིད་མཚོན་ཐོགས་བདག་ཉིད་འཆི་བར་བྱ།",
    "d127:7095": "།བདག་ནི་བྱིས་པའི་བློ་ཅན་ལས་ངན་ལྡན།",
    "d127:7096": "།དགེ་སློང་མེ་ཏོག་ཟླ་མཛེས་འདིར་བྱུང་བ།",
    "d127:7097": "།སུམ་ཅུ་རྩ་གཉིས་མཚན་གྱི་གོ་བགོས་ཏེ།",
    "d127:7098": "།སྣང་བར་བྱེད་ཅིང་རྒྱལ་པོའི་ཕོ་བྲང་འོངས།",
    "d127:7099": "།ཟླ་བ་ཉ་ཚེ་སྐར་མའི་རྒྱལ་པོ་བཞིན།",
    "d127:7100": "།འདོད་པའི་ལོངས་སྤྱོད་ངན་པས་བདག་དཀྲུགས་ཏེ།",
    "d127:7101": "།རབ་ཏུ་དགའ་བར་བུད་མེད་ཚོགས་རྣམས་དང་། །ཤིང་རྟའི་ནང་དུ་ཞུགས་ཏེ་དེ་ནས་དོང་།",
    "d127:7102": "།རྒྱལ་རིགས་རྣམས་ཀྱིས་ཡོངས་སུ་འཁོར་བར་བསྐོར།",
    "d127:7103": "།དགེ་སློང་དྲི་མཆོག་མིག་བཟང་འདི་ཉིད་ནི། །འདིར་བྱོན་དགེ་སློང་དེ་ཡང་མཐོང་ནས་སུ།",
    "d127:7104": "།བུད་མེད་ཚོགས་རྣམས་རབ་ཏུ་དགར་གྱུར་ཅིང་།",
    "d127:7105": "།མོས་པ་སྐྱེས་ནས་གསེར་གྱི་ཕྲེང་བ་གཏོར།",
    "d127:7106": "།ཐམས་ཅད་སོར་བཅུའི་ཐལ་མོ་སྦྱར་བྱས་ནས།",
    "d127:7107": "།ཚིགས་བཅད་དབྱངས་ཀྱིས་དགེ་སློང་དེ་ལ་བསྟོད། །རྒྱལ་པོ་ཡི་ནི་ཀླུ་ཡི་དབྱངས་སྒྲ་རྣམས། །དེ་དག་ཐམས་ཅད་རབ་ཏུ་ཞི་བར་གྱུར།",
    "d127:7108": "།དེ་ཡང་ཤིང་རྟའི་ནང་དུ་ཞུགས་ནས་ནི།",
    "d127:7109": "།རྒྱལ་རིགས་རྣམས་ཀྱིས་ཡོངས་སུ་བསྐོར་བར་གྱུར།",
    "d127:7110": "།བདེ་བར་གཤེགས་པའི་སྲས་མཆོག་མཐུ་ཆེ་བ།",
    "d127:7111": "།དགེ་སློང་དྲི་མཆོག་མིག་བཟང་འདིར་བྱོན་ན།",
    "d127:7112": "།བདག་གི་སེམས་ནི་རབ་ཏུ་ངན་གྱུར་ཏེ། །དགེ་སློང་རྒྱལ་པོའི་ཕོ་བྲང་འཇུག་པའི་ཚེ།",
    "d127:7113": "།བུད་མེད་ཚོགས་ཆེན་དགའ་བར་ལྟ་མཐོང་ནས། །རྨོངས་པས་དེ་ལ་ཕྲག་དོག་ཁྲོ་བ་བསྐྱེད།",
    "d127:7114": "།ཕྱོགས་བཞི་ཀུན་ཏུ་སྣང་བར་བགྱིས་པ་ནི།",
    "d127:7115": "།ཟླ་བ་སྒྲ་གཅན་ཟིན་ཐར་མཛེས་པ་བཞིན།",
    "d127:7116": "།དགེ་སློང་རྒྱལ་པོའི་ཕོ་བྲང་འཇུག་མཐོང་ནས། །བུད་མེད་ཚོགས་རྣམས་དགའ་ཞིང་སྒྲ་ཡང་འབྱིན།",
    "d127:7117": "།བདག་གིས་དེར་ནི་གཏུམ་པོའི་ཚིག་སྨྲས་ཏེ།",
    "d127:7118": "།བུ་སྟོང་དག་ལ་ང་ཉིད་ཁྱོད་སོང་ལ།",
    "d127:7119": "།དགེ་སློང་འདི་ནི་དུམ་བུ་དུམ་བུར་གྱིས།",
    "d127:7120": "།འདི་ནི་ང་ཡི་དགྲ་མཆོག་མ་རུངས་པ།",
    "d127:7121": "།གཞོན་ནུ་ཐམས་ཅད་མཉེན་ཞིང་ཚུལ་ལྡན་ཏེ།",
    "d127:7122": "།བདག་ལ་ཕན་སེམས་དགེ་སློང་དེ་ལ་འདུད།",
    "d127:7123": "།རྒྱལ་པོ་འདི་འདྲའི་བཀའ་བཞིན་བགྱིར་མི་རུང་།",
    "d127:7124": "།དེ་ཚེ་བདག་ནི་མྱ་ངན་ནོན་པར་གྱུར།",
    "d127:7125": "།དགེ་སློང་ཤིན་ཏུ་ཚུལ་ཁྲིམས་མཆོག་ལྡན་པ། །བྱམས་ལྡན་ཕ་བཞིན་ཞུགས་པ་མཐོང་ནས་ནི།",
    "d127:7126": "།ཤིན་ཏུ་གཏུམ་པའི་སེམས་ཀྱིས་གསོད་དུ་བཏང་།",
    "d127:7127": "།ཕྱི་དུས་བདག་ནི་ལྷུང་ནས་མནར་མེད་སྲེག །དགའ་བྱེད་དེ་ནི་རྒྱལ་པོའི་ལམ་འདིར་གནས།",
    "d127:7128": "།མ་རུངས་ལས་བགྱིད་མི་ལ་སྡུག་བསྔལ་སྐྱེད།",
    "d127:7129": "།བདག་གི་བཀའ་བཞིན་དེ་འདྲར་དེས་བགྱིས་ཏེ།",
    "d127:7130": "།མེ་ཏོག་ཕྲེང་བརྒྱུས་འདྲ་བའི་དགེ་སློང་གཏུབས།",
    "d127:7131": "།ནགས་མཆོག་ཀུན་ཏུ་བཟང་པོ་དགའ་བ་ན།",
    "d127:7132": "།བྱ་ཡིས་གང་ཞིང་མེ་ཏོག་དྲི་ཞིམ་རྒྱས།",
    "d127:7133": "།དེ་ན་དགེ་སློང་ཚོགས་གཞན་རབ་མང་བ།",
    "d127:7134": "།བུ་གཅིག་པ་ནི་མ་དང་བྲལ་བ་བཞིན།",
    "d127:7135": "།དགེ་སློང་བཞེངས་ལ་ནགས་སུ་གནས་པར་མཛོད།",
    "d127:7136": "།མི་ཡི་དོན་ཀྱང་ཤིན་ཏུ་རྒྱ་ཆེར་བགྱིས། །རྒྱལ་པོའི་ཕོ་བྲང་འཁོར་འདིར་བྱོན་པའི་ཚེ།",
    "d127:7137": "།དགེ་སློང་ཤིན་ཏུ་སྙིང་རྗེར་ངུ་ཞིང་ཚོལ།",
    "d127:7138": "།ལག་པ་གཡས་པས་མེ་ཏོག་རྒྱལ་མཚན་ཐོགས།",
    "d127:7139": "།གཡོན་པ་ཡིས་ཀྱང་བལྟ་སྡུག་མཛེས་པ་གཞན། །ལམ་ཡང་སྦྱངས་ཤིང་གོས་ཀྱིས་ཁེབས་པར་གཡོགས།",
    "d127:7140": "།དགེ་སློང་བཞེངས་ལ་ཆོས་མཆོག་བཤད་པ་མཛོད།",
    "d127:7141": "།རྒྱལ་པོའི་ཁབ་འདིར་ཁྱོད་ཞུགས་རིང་ལོན་ཀྱང་།",
    "d127:7142": "།དགེ་སློང་རབ་ཏུ་སྙིང་རྗེར་ངུ་ཞིང་ཚོལ།",
    "d127:7143": "།རྒྱལ་བ་མཆོག་གི་བསྟན་པ་འཇིག་པའི་ཚེ། །ཁྱོད་ཀྱི་སྲོག་གི་བར་ཆད་འགྱུར་དུ་དོགས།",
    "d127:7144": "།ཇི་ལྟར་སྐྱེས་བུ་མཐུ་ཆེན་ལ་ལ་དག །ཕྱོགས་དང་ཕྱོགས་མཚམས་རྟག་ཏུ་སྒྲ་གྲགས་པ།",
    "d127:7145": "།སྲིད་གསུམ་འདི་ཀུན་ཐམས་ཅད་ཟིལ་མནན་ནས།",
    "d127:7146": "།གཡངས་ཆེན་པོར་མཆོངས་ཏེ་སར་ལྷུང་ལྟར།",
    "d127:7147": "།དེ་བཞིན་དགེ་སློང་མཚན་མཆོག་རབ་བརྒྱན་པ། །བྱད་བཞིན་བཟང་པོ་ས་འདིར་འགྱེལ་བར་གྱུར།",
    "d127:7148": "།མེ་ཏོག་ཟླ་མཛེས་ཞེ་སྡང་གཏུམ་མེད་པ།",
    "d127:7149": "།བདག་གི་སྡིག་པའི་སེམས་ཀྱིས་དུམ་བུར་རླགས། །མེ་ཏོག་ཟླ་མཛེས་བཀྲོངས་ནས་སར་ལྷུང་བ།",
    "d127:7150": "།ཆོས་སྨྲ་འདི་ནི་མཐོང་ནས་མྱུར་བར་ཡང་།",
    "d127:7151": "།དགེ་སློང་ཐམས་ཅད་སྡུག་བསྔལ་གཟིར་གྱུར་ཏེ།",
    "d127:7152": "།མི་དགའ་སྐྱེས་འགྱུར་དེ་བཞིན་སེམས་མི་བདེ།",
    "d127:7153": "།མེ་ཏོག་ཟླ་མཛེས་རི་ཡི་རྒྱལ་པོ་ལྟར།",
    "d127:7154": "།སུམ་ཅུ་རྩ་གཉིས་མཚན་གྱི་གོ་བགོས་ཏེ།",
    "d127:7155": "།ཕྲེང་བ་བརྒྱུས་པ་བུད་མེད་ཐོགས་པ་འདྲ། །འདིར་ནི་དུམ་བུ་དུམ་བུར་རྣམ་པར་བཅད།",
    "d127:7156": "།བདག་གིས་དངོས་སྡིག་ཤིན་ཏུ་མི་བཟད་བགྱིས།",
    "d127:7157": "།མགོན་མེད་མནར་མེད་གཤིན་རྗེའི་ཡུལ་དུ་མཆི།",
    "d127:7158": "།འདིར་ཡང་དགེ་སློང་དུམ་བུར་རླགས་པ་ཡིས།",
    "d127:7159": "།བདག་ནི་སངས་རྒྱས་རྣམས་དང་རིང་བས་རིང་། །བདག་གིས་ཤིན་ཏུ་ལས་ངན་བགྱིས་པས་ན།",
    "d127:7160": "།བུ་དང་གཉེན་བཤེས་ཚོགས་རྣམས་སྐྱབས་མི་འགྱུར།",
    "d127:7161": "།བློན་པོ་དང་ནི་ཞབས་འབྲིང་བཀྲབས་པ་ཡང་།",
    "d127:7162": "།དེ་དག་དམྱལ་བར་བདག་སོང་སྐྱབས་མི་འགྱུར།",
    "d127:7163": "།སངས་རྒྱས་འདས་དང་དེ་བཞིན་མ་བྱོན་དང་། །ཕྱོགས་བཅུ་དག་ན་གང་སུ་བཞུགས་པ་ཡི།",
    "d127:7164": "།དེད་དཔོན་སྟོབས་བཅུ་ཉོན་མོངས་མེད་པ་རྣམས།",
    "d127:7165": "།རྡོ་རྗེ་སྟུག་སྲ་སྐུ་མངའི་སྐྱབས་སུ་མཆི།",
    "d127:7166": "།དེར་ནི་དགེ་སློང་དུམ་བུར་བྱས་མཐོང་ནས། །ལྷ་རྣམས་རབ་ཏུ་སྙིང་རྗེ་ཆོ་ངེས་འདེབས།",
    "d127:7167": "།དེ་དག་དེར་སོང་དགེ་འདུན་གོ་བར་བྱས།",
    "d127:7168": "།མེ་ཏོག་ཟླ་མཛེས་རྒྱལ་པོའི་ཁབ་འདིར་བསད།",
    "d127:7169": "།ཆོས་སྨྲ་བ་ནི་མཁས་ཤིང་རྟོགས་པ་དེ།",
    "d127:7170": "།མཐུ་ཆེན་ཕྱོགས་དང་ཕྱོགས་མཚམས་རབ་ཏུ་གྲགས།",
    "d127:7171": "།བྱང་ཆུབ་སེམས་དཔའ་གཟུངས་ལ་གནས་པ་དེ།",
    "d127:7172": "།མེ་ཏོག་ཟླ་མཛེས་རྒྱལ་པོའི་ཁབ་འདིར་བསད།",
    "d127:7173": "།བསྐལ་པ་མཐའ་ཡས་སྦྱིན་པ་སྣ་ཚོགས་བྱིན།",
    "d127:7174": "།ཚུལ་ཁྲིམས་མི་གཡོ་སྐྱོན་མེད་གང་སྲུང་ཞིང་།",
    "d127:7175": "།འཇིག་རྟེན་ཀུན་ཏུ་མཚུངས་མེད་བཟོད་སྒོམ་པ།",
    "d127:7176": "།མེ་ཏོག་ཟླ་མཛེས་རྒྱལ་པོའི་ཁབ་འདིར་བསད།",
    "d127:7177": "།བསྐལ་པ་མཐའ་ཡས་རྟག་ཏུ་བརྩོན་ལྡན་ཞིང་།",
    "d127:7178": "།ཞུམ་མེད་སེམས་ཀྱིས་བསམ་གཏན་བཞི་ལ་སྒོམ།",
    "d127:7179": "།ཉོན་མོངས་འཇོམས་པའི་ཤེས་རབ་གང་བསྟེན་པ།",
    "d127:7180": "།མེ་ཏོག་ཟླ་མཛེས་རྒྱལ་པོའི་ཁབ་འདིར་བསད།",
    "d127:7181": "།ལུས་ལ་ཕངས་པ་ཐམས་ཅད་རབ་སྤངས་ཤིང་། །དེ་བཞིན་སྲོག་ལ་མ་ཆགས་གྱུར་ནས་ནི།",
    "d127:7182": "།ཀུན་ཏུ་བཟང་པོའི་ནགས་ནས་བབས་ནས་སུ།",
    "d127:7183": "།མེ་ཏོག་ཟླ་མཛེས་རྒྱལ་པོའི་ཁབ་འདིར་བསད།",
    "d127:7184": "།ལྷ་ཡི་ཆོ་ངེའི་སྙིང་རྗེ་ཐོས་ནས་ནི།",
    "d127:7185": "།དགེ་སློང་དེ་ཀུན་ཤིན་ཏུ་སྡུག་བསྔལ་ནས། །མེ་ཏོག་ཟླ་མཛེས་ཉེས་མེད་བསད་པ་ལ།",
    "d127:7186": "།ལྟ་བའི་ཕྱིར་ཡང་ཐམས་ཅད་གྲོང་དུ་ལྷགས།",
    "d127:7187": "།དེས་པ་དེ་དག་རྒྱལ་པོའི་ཁབ་འོངས་ནས།",
    "d127:7188": "།དགེ་སློང་དུམ་བུ་དུམ་བུར་བྱས་མཐོང་སྟེ།",
    "d127:7189": "།ཉམ་ཐག་སྐད་ཀྱིས་མི་བཟད་ཆོ་ངེས་འདེབས། །དེ་དག་ཐམས་ཅད་བརྒྱལ་ནས་ས་ལ་འགྱེལ།",
    "d127:7190": "།དགེ་སློང་དགེ་འདུན་རྒྱལ་པོ་དེ་ལ་སྨྲ། །ཚུལ་ཁྲིམས་སྐྱོན་མེད་ཤིན་ཏུ་བསྡམས་པ་ཡི།",
    "d127:7191": "།དགེ་སློང་འདིས་ནི་ཉེས་པ་ཅི་ཞིག་བྱས།",
    "d127:7192": "།འདི་ནི་སྔོན་གྱི་སྐྱེ་བ་བསམ་ཡས་དྲན།",
    "d127:7193": "།འདི་ནི་ཡེ་ཤེས་གཟུངས་དབང་ཕ་རོལ་ཕྱིན།",
    "d127:7194": "།འདི་ནི་འདུས་བྱས་འདི་དག་སྟོང་པར་ཤེས།",
    "d127:7195": "།འདི་ནི་འགྲོ་བ་དག་ལ་མཚན་མེད་སྟོན།",
    "d127:7196": "།འདི་ནི་སྨོན་ལམ་འདུ་ཤེས་ཐམས་ཅད་སྤངས།",
    "d127:7197": "།འདི་ནི་ཡིད་འོང་སྙན་པའི་སྒྲ་དབྱངས་འབྱིན།",
    "d127:7198": "།འདི་ནི་ངེས་ཤིང་དབང་པོ་རབ་ཏུ་ཞི།",
    "d127:7199": "།འདི་ནི་སྔོན་གྱི་གནས་ཀྱི་ཕ་རོལ་ཕྱིན།",
    "d127:7200": "།འཇིག་རྟེན་ཐམས་ཅད་ལས་ཀྱང་མངོན་པར་འཕགས།",
    "d127:7201": "།འདི་ནི་སངས་རྒྱས་རང་བྱུང་ཡེ་ཤེས་ཀྱིས། །ཁྱུ་མཆོག་གྱུར་ཅིང་འཇིག་རྟེན་རི་མོར་བྱས།",
    "d127:7202": "།དག་ཅིང་རབ་རིབ་མེད་པའི་མིག་གིས་ལྟ།",
    "d127:7203": "།བྱམས་པ་དང་ནི་སྙིང་རྗེ་ཤིན་ཏུ་ཆེ།",
    "d127:7204": "།འདོད་པ་ངན་ཅིང་བཙོག་ལ་སྡུག་བསྔལ་སྐྱེད།",
    "d127:7205": "།མཐོ་རིས་རྣམ་པར་མ་རུང་བྱེད་པ་སྟེ།",
    "d127:7206": "།འདོད་པ་བསྙེན་ན་རྣ་བ་མེད་པར་འགྱུར།",
    "d127:7207": "།མི་དག་ཤེས་རབ་དང་ཡང་བྲལ་བར་འགྱུར།",
    "d127:7208": "།མི་རྣམས་འདོད་པ་དག་ནི་བསྙེན་བྱས་ན།",
    "d127:7209": "།ལོང་བར་འགྱུར་ཞིང་ཕ་དང་མ་ཡང་གསོད།",
    "d127:7210": "།འདོད་པ་བསྙེན་བྱས་ཚུལ་ཁྲིམས་ལྡན་པ་གསོད།",
    "d127:7211": "།དེ་བས་མི་ཡིས་འདོད་པ་རྣམ་པར་སྤང་།",
    "d127:7212": "།རྒྱལ་པོས་འདོད་པ་དག་ནི་བསྙེན་བྱས་ན།",
    "d127:7213": "།ས་བདག་དམ་པ་འབྱོར་པ་འདི་བོར་ནས།",
    "d127:7214": "།མི་བཟད་སྡུག་བསྔལ་རྩུབ་བྱེད་སེམས་དམྱལ་ནས། །སེམས་ཅན་དམྱལ་བ་འཇིགས་པ་ཆེན་པོར་འགྲོ།",
    "d127:7215": "།འདི་འདྲའི་དགེ་སློང་མཁས་པ་གསོད་བྱེད་དེ། །སྡིག་པའི་ལས་རྣམས་རྟག་ཏུ་བྱེད་པར་འགྱུར།",
    "d127:7216": "།དེ་ཕྱིར་བྱང་ཆུབ་ཞི་བ་སུ་འདོད་པ།",
    "d127:7217": "།སྡིག་པ་རྣམ་པ་སྣ་ཚོགས་སྤང་བར་བྱ།",
    "d127:7218": "།ལུས་ནི་སྒྱུ་མ་གསོག་དང་འདྲ་བ་དང་། །དེ་བཞིན་རྣ་མིག་སྣ་ལྕེ་རིག་ནས་ནི། །གཟུགས་དང་སྒྲ་དང་དེ་བཞིན་དྲི་མཆོག་དང་། །རེག་བྱ་ཆོས་རྣམས་ཞུམ་མེད་སེམས་ཀྱིས་གཏོང་།",
    "d127:7219": "།སྦྱིན་ལ་བསླབས་ཤིང་ཚུལ་ཁྲིམས་མཉམ་པ་མེད།",
    "d127:7220": "།བཟོད་པ་དང་ནི་བརྩོན་འགྲུས་དེ་བཞིན་ཏེ།",
    "d127:7221": "།བསམ་གཏན་སྟེན་ཅིང་ཤེས་རབ་ཕ་རོལ་སོང་།",
    "d127:7222": "།སེམས་ཅན་དག་གི་དོན་ཀྱང་རབ་ཏུ་བྱེད།",
    "d127:7223": "།འཇིག་རྟེན་ལྷ་དང་མིར་བཅས་ཐམས་ཅད་ཀྱང་།",
    "d127:7224": "།བྱམས་པས་རྒྱལ་བ་ལ་ནི་རབ་ཏུ་ལྟ།",
    "d127:7225": "།དེ་ཕྱིར་མིག་ནི་མུན་གནག་གཏིབས་གྱུར་ཀྱང་།",
    "d127:7226": "།བྱང་ཆུབ་ཞི་བ་ཉིད་ནི་འཚང་རྒྱ་འགྱུར།",
    "d127:7227": "།རྟ་དང་བལ་གླང་ཡང་ཐོགས་ཁྲི་རྣམས་དང་། །ཁྱོགས་དང་སྔས་རྣམས་ཀྱང་ནི་དེ་བཞིན་ཏེ།",
    "d127:7228": "།གླང་པོ་དག་དང་བཞོན་དང་དགལ་བ་དང་། །གྲོང་དང་ཡུལ་འཁོར་དགའ་བ་གཏོང་བར་བྱེད།",
    "d127:7229": "།གྲོང་ཁྱེར་དང་ནི་རྒྱལ་སྲིད་ཡོངས་གཏོང་ཞིང་།",
    "d127:7230": "།གསེར་དང་དངུལ་དང་ཤེལ་དང་བྱི་རུ་དང་། །དེ་བཞིན་གནས་དང་བུ་དང་བུ་མོ་དང་། །རང་གི་མགོ་ཡང་གཏོང་ཞིང་བྱང་ཆུབ་ཞུགས།",
    "d127:7231": "།མེ་ཏོག་དང་ནི་སྤོས་དང་བདུག་པ་དང་། །གདུགས་དང་རྒྱལ་མཚན་ལྷ་ཡི་བ་དན་དང་། །རོལ་མོའི་ཆ་སྤྱད་སྣ་ཚོགས་ཐོགས་ནས་ནི། །དགའ་ནས་མཆོད་པ་མཚུངས་པ་མེད་པ་བྱེད།",
    "d127:7232": "།སྲིད་པ་དག་ནི་སྟོང་པར་ཤེས་ནས་ཀྱང་།",
    "d127:7233": "།སྲིད་པའི་འགྲོ་བ་དག་ལ་དགའ་མི་བྱེད།",
    "d127:7234": "།དེ་ཕྱིར་སྟོབས་བཅུ་མཚན་གྱིས་རྣམ་བརྒྱན་ཅིང་།",
    "d127:7235": "།ཕྱོགས་བཅུ་ཐམས་ཅད་དུ་ཡང་སྣང་བར་བྱེད།",
    "d127:7236": "།བྱང་ཆུབ་སེམས་དཔའ་གཟུངས་ལ་གང་གནས་པ།",
    "d127:7237": "།འདོད་པའི་ཁམས་རྣམས་དང་ནི་གཟུགས་ཀྱི་ཁམས། །གཟུགས་མེད་ཁམས་ལ་དེ་དག་མི་ཆགས་ཏེ། །ཁམས་གསུམ་དག་ལ་སྔ་ནས་ཆགས་པ་མེད།",
    "d127:7238": "།བྱང་ཆུབ་སེམས་དཔའ་གཟུངས་ལ་གང་གནས་པ།",
    "d127:7239": "།བདག་ཏུ་འདུ་ཤེས་སེམས་ཅན་འདུ་ཤེས་མེད།",
    "d127:7240": "།སྲོག་ཏུ་འདུ་ཤེས་གང་ཟག་འདུ་ཤེས་མེད།",
    "d127:7241": "།ཚངས་པར་སྤྱོད་པ་མ་འདྲེས་རྟག་ཏུ་སྤྱད།",
    "d127:7242": "།བྱང་ཆུབ་སེམས་དཔའ་གཟུངས་ལ་གང་གནས་པ།",
    "d127:7243": "།དངོས་པོར་འདུ་ཤེས་དངོས་མེད་འདུ་ཤེས་མེད།",
    "d127:7244": "།བདེ་བར་འདུ་ཤེས་མི་བདེར་འདུ་ཤེས་མེད།",
    "d127:7245": "།གྲངས་སུ་འདུ་ཤེས་གྲངས་མེད་འདུ་ཤེས་མེད། །བྱང་ཆུབ་སེམས་དཔའ་གཟུངས་ལ་གང་གནས་པ།",
    "d127:7246": "།ཡོད་པར་འདུ་ཤེས་མེད་པར་འདུ་ཤེས་མེད།",
    "d127:7247": "།བུད་མེད་འདུ་ཤེས་སྐྱེས་པར་འདུ་ཤེས་མེད།",
    "d127:7248": "།གྲོང་གི་འདུ་ཤེས་གྲོང་ཁྱེར་འདུ་ཤེས་མེད། །བྱང་ཆུབ་སེམས་དཔའ་གཟུངས་ལ་གང་གནས་པ།",
    "d127:7249": "།ཡུལ་འཁོར་འདུ་ཤེས་གྲོང་འདབ་འདུ་ཤེས་མེད།",
    "d127:7250": "།འདོད་ཆགས་འདུ་ཤེས་འདོད་བྲལ་འདུ་ཤེས་མེད།",
    "d127:7251": "།ཞེ་སྡང་འདུ་ཤེས་སྡང་བྲལ་འདུ་ཤེས་མེད།",
    "d127:7252": "།གཏི་མུག་འདུ་ཤེས་རྨོངས་བྲལ་འདུ་ཤེས་མེད།",
    "d127:7253": "།བྱང་ཆུབ་སེམས་དཔའ་གཟུངས་ལ་གང་གནས་པ།",
    "d127:7254": "།ང་རྒྱལ་ང་རྒྱལ་བྲལ་བའི་འདུ་ཤེས་མེད།",
    "d127:7255": "།མ་རིག་མ་རིག་མ་ཡིན་འདུ་ཤེས་མེད།",
    "d127:7256": "།ལྟ་དང་ལྟ་བ་མ་ཡིན་འདུ་ཤེས་མེད།",
    "d127:7257": "།བྱང་ཆུབ་སེམས་དཔའ་གཟུངས་ལ་གང་གནས་པ།",
    "d127:7258": "།དེ་དག་དབང་པོ་སྟོབས་ལ་མི་ཆགས་ཏེ།",
    "d127:7259": "།བྱང་ཆུབ་ཡན་ལག་བསམ་གཏན་ཆགས་པ་མེད།",
    "d127:7260": "།ཁམས་གསུམ་ཉེས་པ་ཐམས་ཅད་རབ་ཏུ་སྤོང་།",
    "d127:7261": "།འདོད་ཆགས་ཆགས་མེད་ཞེ་སྡང་གཏུམ་པ་མེད།",
    "d127:7262": "།གཏི་མུག་རྨོངས་མེད་རྟག་ཏུ་གཡོ་མེད་འགྱུར།",
    "d127:7263": "།སངས་རྒྱས་སྟོབས་བཅུ་མཐོང་ནས་བཀུར་སྟི་བྱེད། །བློ་གྲོས་ལྡན་པ་མཐོ་རིས་སྨོན་མི་བྱེད།",
    "d127:7264": "།སུ་དག་གཞན་ལས་ཆོས་མཆོག་ཐོས་ནས་ནི།",
    "d127:7265": "།དེ་ལ་ནམ་ཡང་ནེམ་ནུར་མི་བྱེད་པ།",
    "d127:7266": "།འབྲུ་མར་གང་བའི་སྣོད་བཞིན་དང་ཞིང་དག །བཅད་དང་མ་བཅད་གཞན་གྱི་བློ་ཡང་ཤེས།",
    "d127:7267": "།མཛའ་བ་བྱས་ན་རྗེས་སུ་ཆགས་པ་སྐྱེ། །དེ་ཡང་ཉོན་མོངས་པ་ནི་ཆེན་པོ་ཡིན།",
    "d127:7268": "།ཞེ་སྡང་བྱས་ན་ཁོང་ཁྲོ་སྐྱེ་བར་འགྱུར།",
    "d127:7269": "།དགྲ་དང་འཇིགས་པ་སྡིག་པ་རྣམས་ཀྱང་འབྱུང་།",
    "d127:7270": "།འདི་གཉིས་རབ་ཏུ་རྣམ་པར་སྤང་བྱས་ཏེ།",
    "d127:7271": "།བློ་གྲོས་ལྡན་པ་དག་ནི་བྱང་ཆུབ་ཞུགས།",
    "d127:7272": "།དེ་དག་མི་ཡི་ཁྱུ་མཆོག་སྟོབས་བཅུར་ནི། །འཇིག་རྟེན་དུ་ཡང་མངོན་པར་འབྱུང་བར་འགྱུར།",
    "d127:7273": "།ནང་དང་ཕྱི་རོལ་དག་ཀྱང་རྣམ་སྤངས་ཏེ།",
    "d127:7274": "།ཆོས་ཀྱི་ངོ་བོ་ཉིད་ལ་རབ་གནས་ཤིང་།",
    "d127:7275": "།ཚུལ་ཁྲིམས་ཕུང་པོ་དག་ཀྱང་རྣམ་པར་སྦྱངས།",
    "d127:7276": "།རལ་བ་མེད་ཅིང་མ་འདྲེས་སྐྱོན་ཡང་མེད།",
    "d127:7277": "།ནམ་ཡང་དེ་དག་གི་ནི་ཚུལ་ཁྲིམས་དག །འཕགས་ཤིང་འདྲེས་པ་དག་ཏུ་མི་འགྱུར་ཏེ།",
    "d127:7278": "།མཐའ་འདི་དག་ནི་གཉིས་པོ་ཡོངས་སྤངས་ནས།",
    "d127:7279": "།བློ་གྲོས་འཆང་བ་བྱང་ཆུབ་ཞི་རྟོགས་འགྱུར།",
    "d127:7280": "།དེ་ནས་རྒྱལ་པོ་དཔའ་བས་བྱིན་གྱིས་དགེ་སློང་གི་དགེ་འདུན་ལས་ཆོས་སྨྲ་བ་མེ་ཏོག་ཟླ་མཛེས་ཀྱི་ཡོན་ཏན་བྱེ་བྲག་ཆེན་པོ་ཡངས་ཤིང་རྒྱ་ཆེ་བ་ཐོས་ནས་སྡུག་བསྔལ་ཞིང་ཡིད་མི་དགའ་ནས་དེའི་ཚེ་བྱང་ཆུབ་སེམས་དཔའི་ཚོགས་ཆེན་པོ་ལ་ཚིགས་སུ་བཅད་པས་སླར་སྨྲས་པ།",
    "d127:7281": "ནགས་ཁྲོད་སྟུག་པོ་ཀུན་ཏུ་བཟང་པོ་ནི།",
    "d127:7282": "།སྡོང་པོ་ཆེན་པོས་གང་ཞིང་འབྲས་བུས་མཛེས།",
    "d127:7283": "།དུས་ཀུན་སྐྱེ་བ་མེ་ཏོག་སྡུག་པས་བརྒྱན།",
    "d127:7284": "།སྣ་ཚོགས་ཐ་དད་བྱ་རྣམས་སྒྲ་ཡང་འབྱིན།",
    "d127:7285": "།གསེར་གྱི་རི་ཡང་མཛེས་ཤིང་མཐོ་བས་བརྒྱན།",
    "d127:7286": "།མི་འམ་ཅི་ཡི་གླུ་དབྱངས་སྙན་པ་དང་། །རོལ་མོ་ཤིན་ཏུ་ཐབས་ལྡན་ཡིད་འོང་གྲག །གྲུབ་པའི་བུ་མོ་རྟག་ཏུ་གར་ཡང་བྱེད།",
    "d127:7287": "།ནགས་དེ་ལྷ་ཡི་དགའ་བའི་ཚལ་བཞིན་ཏེ།",
    "d127:7288": "།གཟུགས་བཟང་གཟུགས་འབར་བ་ཡི་ཤིང་གིས་དཀྲིགས།",
    "d127:7289": "།མེ་ཏོག་རྣམ་པ་སྣ་ཚོགས་ཐ་དད་བཀྲམ།",
    "d127:7290": "།ཨུད་པལ་པད་མོས་བརྒྱན་ཅིང་ཆུ་ཡང་འབབ།",
    "d127:7291": "།འདི་འདྲ་བ་ཡི་ནགས་མཆོག་ཉམས་དགའ་བ།",
    "d127:7292": "།དྲང་སྲོང་རྟག་ཏུ་གནས་པར་འཐུན་པ་དག །བོར་ནས་སེམས་ཅན་དོན་དང་ཕན་བཞེད་པས།",
    "d127:7293": "།སྡིག་པའི་ཕུང་པོ་བདག་དྲུང་གྲོང་དུ་བྱོན།",
    "d127:7294": "།དེ་ལྟར་ཆོས་སྨྲ་ཡོན་ཏན་འཆང་བ་འདི།",
    "d127:7295": "།མེ་ཏོག་ཟླ་མཛེས་གྲོང་ཁྱེར་འདིར་བྱོན་ཏེ།",
    "d127:7296": "།བྱོན་ནས་སྡིག་པ་བགྱིད་པ་བདག་གིས་བཀྲོངས།",
    "d127:7297": "།འདི་བཀྲོངས་པས་ནི་བདག་ཀྱང་དམྱལ་བར་ལྟུང་།",
    "d127:7298": "།བྱང་ཆུབ་སེམས་དཔའི་ཐུགས་རྗེའི་སྟོབས་ལྡན་གང་།",
    "d127:7299": "།དཔའ་བོ་སེམས་ཅན་ཕན་ཕྱིར་འཇིག་རྟེན་སྤྱོད།",
    "d127:7300": "།དེ་དག་སྡིག་བགྱིད་བདག་གི་སྐྱབས་མཛོད་ཅིག །བྱང་ཆུབ་སེམས་དཔའ་དེ་སྐྱབས་བདག་མཆིའོ།",
    "d127:7301": "།གང་ཡང་རང་རྒྱལ་དག་ནི་གཉིས་པ་དང་། །གང་གཞན་ཉན་ཐོས་རྫུ་འཕྲུལ་ལྡན་པ་སྟེ།",
    "d127:7302": "།ཟག་པ་ཟད་ཅིང་ཐ་མའི་ལུས་འཛིན་པ།",
    "d127:7303": "།བདག་ནི་སྡུག་བསྔལ་མནར་མེད་མཆི་བ་སྐྱོབས།",
    "d127:7304": "།དེ་ནས་ཡང་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། དེ་ལྟ་བས་ན་ཀུན་དགའ་བོ། བྱང་ཆུབ་སེམས་དཔའ་སེམས་དཔའ་ཆེན་པོས་ལུས་དང་སྲོག་ལ་མ་ཆགས་པར་བྱའོ།",
    "d127:7305": "།དེ་ཅིའི་ཕྱིར་ཞེ་ན།",
    "d127:7306": "ཀུན་དགའ་བོ་ལུས་དང་སྲོག་ལ་ཆགས་པའི་སེམས་ཅན་རྣམས་མི་དགེ་བའི་ལས་མངོན་པར་འདུ་བྱེད་པར་འགྱུར་རོ།",
    "d127:7307": "།དེ་ལ་འདི་སྐད་ཅེས་བྱ་སྟེ།",
    "d127:7308": "རྟག་ཏུ་རུལ་བའི་ལུས་འདི་དང་། །སྲོག་ཀྱང་གཡོ་ཞིང་དབང་མེད་དེ།",
    "d127:7309": "།རྨི་ལམ་སྒྱུ་མ་འདྲ་བ་ལ། །སེམས་ཅན་གང་དག་ཆགས་པ་ནི།",
    "d127:7310": "།ཤིན་ཏུ་མ་རུངས་ལས་བྱས་ནས། །གཏི་མུག་དབང་སོང་དེ་དག་ནི། །སེམས་ཅན་དམྱལ་བ་མི་བཟད་པར། །མི་མཁས་བདུད་ཀྱི་གཞོལ་བས་སོང་།",
    "d127:7311": "།དབུ་བ་རྡོས་འདྲའི་ལུས་དང་ནི།",
    "d127:7312": "།ཆུ་ཡི་ཆུ་བུར་འདྲ་སྲོག་ལ། །མི་གང་ཆགས་པར་མི་བྱེད་པ།",
    "d127:7313": "།དེ་དག་འགྲོ་བ་མཆོག་ཏུ་འགྲོ།",
    "d127:7314": "།དེ་ནས་ཡང་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་འདི་འདོད་པ་དང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་ལུས་དང་སྲོག་ལ་མི་ལྟ་བར་བྱས་ཏེ།",
    "d127:7315": "མགོ་དང་གོས་ལ་མེ་འབར་བ་བཞིན་དུ་བརྩོན་འགྲུས་བརྩམས་པས་སེམས་ཅན་ཐམས་ཅད་ལ་སྙིང་རྗེ་ཆེན་པོ་བསྐྱེད་དེ་དཔེར་ན་དབེན་པ་ན་བདེ་བར་གནས་པ་དང་དགོན་པ་དང་། ནགས་ཁྲོད་སྤངས་ཏེ་གྲོང་དང་གྲོང་ཁྱེར་དང་། གྲོང་རྡལ་དང་ལྗོངས་དང་ཡུལ་འཁོར་དང་རྒྱལ་པོའི་ཕོ་བྲང་འཁོར་དང་རི་ཁྲོད་རྣམས་སུ་ཞུགས་ཏེ། ཅི་ནས་སེམས་ཅན་དེ་དག་ཉན་ཐོས་ཀྱི་བྱང་ཆུབ་དང་རང་སངས་རྒྱས་ཀྱི་བྱང་ཆུབ་ལས་ཕྱིར་མི་ལྡོག་པ་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་བ་དེ་ལྟ་དེ་ལྟ་བུར་སེམས་ཅན་རྣམས་ལ་ཆོས་བསྟན་པར་བྱའོ།",
    "d127:7316": "།དེ་ནས་ཡང་བཅོམ་ལྡན་འདས་ཀྱིས་དེའི་ཚེ་ཚེ་དང་ལྡན་པ་ཀུན་དགའ་བོ་ལ་སྔོན་བྱུང་བའི་གཏམ་བསྟན་པ་འདི་ཉིད་རྒྱ་ཆེར་ཚིགས་སུ་བཅད་པའི་དབྱངས་ཀྱིས་རྒྱས་པར་རབ་ཏུ་བསྟན་ཏོ།",
    "d127:7317": "།ངས་སྔོན་སྤྱད་པ་དག་ནི་སྤྱོད་པ་ན།",
    "d127:7318": "།དེ་ཚེ་རྒྱལ་པོ་དཔའ་བས་བྱིན་པར་གྱུར།",
    "d127:7319": "།རྒྱལ་པོའི་ཕོ་བྲང་རིན་ཆེན་ལྡན་ཞེས་བྱ།",
    "d127:7320": "།སྐྱེད་མོས་ཚལ་གྱི་སར་ནི་བྱུང་བར་གྱུར།",
    "d127:7321": "།ཤིང་རྟར་ཞུགས་པས་དེ་ཚེ་དགེ་སློང་མཐོང་།",
    "d127:7322": "།ཀུན་ནས་མཛེས་ཤིང་བལྟ་ན་སྡུག་པ་སྟེ།",
    "d127:7323": "།སུམ་ཅུ་རྩ་གཉིས་མཚན་གྱི་གོ་བགོས་པ།",
    "d127:7324": "།ཕྱོགས་རྣམས་ཐམས་ཅད་དུ་ཡང་སྣང་བར་བྱེད།",
    "d127:7325": "།མེ་ཏོག་ཟླ་མཛེས་ཕྱོགས་སུ་གྲགས་པ་སྟེ།",
    "d127:7326": "།སྙིང་རྗེ་གནས་པ་ཕན་ཞིང་སྙིང་བརྩེ་བ།",
    "d127:7327": "།དཔལ་དང་གཟི་བརྗིད་དག་གིས་མཛེས་པ་ནི།",
    "d127:7328": "།སེམས་ཅན་རྣམས་ལ་བརྩེ་ཕྱིར་གྲོང་དུ་འོངས།",
    "d127:7329": "།ང་ནི་གཟུགས་ཀྱང་དེ་ཙམ་མི་ཕོད་པས།",
    "d127:7330": "།དེ་ལ་ང་ཡང་འཇུངས་པ་མ་རུངས་སྐྱེས།",
    "d127:7331": "།འདོད་ལ་ཆགས་ཤིང་སྲིད་ལ་བཅིངས་པས་ན།",
    "d127:7332": "།འདི་ནི་བདག་གི་སྲིད་ལས་སྐྱོད་སྙམ་སྟེ།",
    "d127:7333": "།ང་ཡི་བུ་རྣམས་སྟོང་དུ་ཚང་བ་ཡང་།",
    "d127:7334": "།ཤིང་རྟར་ཞུགས་ཤིང་ཞབས་འབྲིང་མཐོན་དམན་འགྲོ།",
    "d127:7335": "།ཅོད་པན་དང་ནི་སྣ་ཚོགས་རྒྱན་གྱིས་བརྒྱན།",
    "d127:7336": "།སུམ་ཅུ་དབང་ཕྱིར་ལྷ་ཡི་བུ་འབྲང་བཞིན།",
    "d127:7337": "།དེ་ན་ང་ཡི་བུ་མོ་ལྔ་བརྒྱ་དག །ནོར་བུ་ཐོགས་ཤིང་ལྷམ་གྱོན་བལྟ་ན་སྡུག །མགོ་རྒྱན་དང་ནི་ལྷབ་ལྷུབ་རྒྱན་གྱིས་སྤུད།",
    "d127:7338": "།དེ་དག་གསེར་གྱི་དྲ་བས་ཤིང་རྟ་འདྲེན།",
    "d127:7339": "།ང་ཡི་བུད་མེད་དག་ནི་བརྒྱད་ཁྲི་ཡང་།",
    "d127:7340": "།གཟུགས་མཛེས་ཤིན་ཏུ་བལྟ་ན་སྡུག་པ་དག །",
    "d127:7341": "ཤིང་རྟར་ཞུགས་པས་དགེ་སློང་དེ་མཐོང་སྟེ།",
    "d127:7342": "།རི་རབ་བཞིན་དུ་གཟུགས་བཟང་དཔལ་འབར་བ།",
    "d127:7343": "།མཐོང་ནས་དེ་དག་ཕར་ཡང་འདུ་ཤེས་བསྐྱེད།",
    "d127:7344": "།བྱང་ཆུབ་དམ་པ་མཆོག་ཏུ་སེམས་སྐྱེས་ཏེ།",
    "d127:7345": "།དེ་ཚེ་ཚངས་པའི་སྤྱོད་པར་ཡང་དག་བཙུད།",
    "d127:7346": "།ཡིད་དུ་འོང་བའི་རྒྱན་རྣམས་དེ་ལ་གཏོར།",
    "d127:7347": "།དེ་ཚེ་ང་ནི་ཕྲག་དོག་སྐྱེས་པར་གྱུར།",
    "d127:7348": "།གནོད་སེམས་ཞེ་སྡང་ཐ་བ་མི་བཟད་དེ།",
    "d127:7349": "།དབང་ཕྱུག་རྒྱགས་པས་བུ་ལ་འདི་སྐད་སྨྲས།",
    "d127:7350": "།མདུན་ན་འདུག་པའི་དགེ་སློང་བསད་པར་གྱིས།",
    "d127:7351": "།གཞོན་ནུ་དེ་དག་ང་ཡི་ཚིག་ཐོས་ནས།",
    "d127:7352": "།ཤིན་ཏུ་སྡུག་བསྔལ་ཡིད་ཀྱང་མི་དགར་གྱུར།",
    "d127:7353": "།ཡབ་ཅིག་དེ་སྐད་ཀྱི་ནི་ཚིག་མ་གསུང་།",
    "d127:7354": "།དགེ་སློང་འདི་འདྲ་བདག་ཅག་མི་འགུམས་སོ།",
    "d127:7355": "།བསྐལ་པ་བྱེ་བ་གང་གཱའི་བྱེ་སྙེད་དུ། །བདག་ཅག་ལུས་དང་ཡན་ལག་བཅད་གཏུབས་ཀྱང་།",
    "d127:7356": "།དགེ་སློང་འདི་ནི་འགུམས་པར་མི་བགྱིད་དེ།",
    "d127:7357": "།འདི་ལྟར་བདག་ཅག་བྱང་ཆུབ་སེམས་སྐྱེས་སོ།",
    "d127:7358": "།རྒྱལ་པོ་དེ་ཚེ་བུ་ཡི་ཚིག་ཐོས་ནས།",
    "d127:7359": "།ཁྲོས་ཏེ་གསོད་པའི་གཤེད་མ་འབངས་ལ་སྨྲས། །ང་ཡི་བཙུན་མོའི་མདུན་ན་འདུག་པ་ཡི།",
    "d127:7360": "།དགེ་སློང་འདི་ནི་མྱུར་དུ་སོད་དེ་ཕུལ། །དེ་ནས་གསོད་པའི་གཤེད་མ་ཕྱི་བཞིན་འོངས།",
    "d127:7361": "།ཤིན་ཏུ་གཏུམ་སེམས་དགའ་བྱེད་སྙིང་རྗེ་མེད།",
    "d127:7362": "།འབྲུ་མར་ངར་བཏགས་རལ་གྲི་ཐོགས་ནས་སུ།",
    "d127:7363": "།དེ་ཡིས་དགེ་སློང་དུམ་བུ་བརྒྱད་དུ་བྱས།",
    "d127:7364": "།དེ་ཡི་ལུས་དང་ཡན་ལག་བཅད་པ་ལས།",
    "d127:7365": "།ཁྲག་ཀྱང་མི་ཟག་འོད་ཟེར་སྟོང་བྱུང་སྟེ།",
    "d127:7366": "།བཅད་པའི་འཕྲོ་ན་དཔལ་བེའུ་འཁོར་ལོ་དག །མཚན་རྣམས་དེ་ཡི་ལུས་ཀྱི་ནང་ན་ཡོད།",
    "d127:7367": "།ཤིན་ཏུ་མ་རུངས་ལས་ནི་བྱས་ནས་སུ།",
    "d127:7368": "།སྐྱེད་མོས་ཚལ་དུ་དེ་ཡི་མོད་ལ་བྱུང་།",
    "d127:7369": "།དགེ་སློང་མེ་ཏོག་ཟླ་མཛེས་དྲན་ནས་ནི།",
    "d127:7370": "།དེ་ཡི་རྩེད་མོ་དགའ་བར་མ་གྱུར་ཏོ།",
    "d127:7371": "།རིངས་པའི་གཟུགས་སུ་མྱུར་ཞིང་མགྱོགས་པར་ནི།",
    "d127:7372": "།དེ་ནས་བདག་གི་རྒྱལ་པོའི་ཕོ་བྲང་སོང་།",
    "d127:7373": "།གང་དུ་དགེ་སློང་དུམ་བུ་བརྒྱད་བྱས་པ། །ས་ཕྱོགས་དེར་ནི་ཤིང་རྟར་ཞུགས་ནས་ཕྱིན།",
    "d127:7374": "།ལྷ་རྣམས་ཁྲག་ཁྲིག་མང་པོ་བར་སྣང་ལ། །ཆོ་ངེས་འདེབས་པའི་སྒྲ་དག་དེས་ཐོས་ཏེ།",
    "d127:7375": "།རྒྱལ་པོ་ཁྱོད་ཀྱིས་མི་དགེ་སྡིག་མང་བགྱིས།",
    "d127:7376": "།ཤི་འཕོས་ནས་ནི་མནར་མེད་མི་བདེར་འགྲོ།",
    "d127:7377": "།རྒྱལ་པོ་དེས་ནི་ལྷ་ཡི་སྒྲ་ཐོས་ནས།",
    "d127:7378": "།ཤིན་ཏུ་སྡུག་བསྔལ་མི་དགའ་སེམས་སྐྲག་གྱུར། །བདག་གིས་མེ་ཏོག་ཟླ་མཛེས་བཀྲོངས་པ་ནི།",
    "d127:7379": "།བདག་གིས་སྡིག་པ་མི་བཟད་མང་པོ་བགྱིས།",
    "d127:7380": "།དེ་བཞིན་གཤེགས་པ་ཡེ་ཤེས་མཐའ་ཡས་ལྡན། །སངས་རྒྱས་མི་ཡི་ཁྱུ་མཆོག་སྲས་པོ་གང་།",
    "d127:7381": "།དབང་པོ་བསྲུངས་ཤིང་དེས་པ་ཞི་བའི་ཡིད།",
    "d127:7382": "།དེ་ནི་འདོད་པའི་དོན་ཕྱིར་བདག་གིས་བཀྲོངས།",
    "d127:7383": "།དེ་བཞིན་གཤེགས་པའི་ཆོས་རྣམས་གང་འཛིན་ཅིང་།",
    "d127:7384": "།ཟད་པའི་དུས་ལ་དམ་པའི་ཆོས་ཀྱི་མཛོད།",
    "d127:7385": "།འཇིག་རྟེན་ཀུན་ཏུ་ཆོས་ཀྱི་སྒྲོན་མ་མཛད།",
    "d127:7386": "།དེ་ནི་འདོད་པའི་དོན་ཕྱིར་བདག་གིས་བཀྲོངས།",
    "d127:7387": "།འཇིག་རྟེན་ཀུན་ན་སྨན་པའི་རྒྱལ་པོ་གང་།",
    "d127:7388": "།སེམས་ཅན་ན་བ་རྟག་ཏུ་གསོ་བྱེད་ཅིང་།",
    "d127:7389": "།བདུད་རྩི་དག་གིས་བཀྲུ་སྨན་གཏོང་བ་ཡི།",
    "d127:7390": "།དགེ་སློང་བདག་གིས་འདོད་པའི་དོན་ཕྱིར་བཀྲོངས།",
    "d127:7391": "།ཞིབ་ཅིང་ཟབ་ལ་ཞི་བ་བལྟ་དཀའ་བའི། །ཆོས་རྣམས་སྐྱེ་དགུ་དག་ལ་གང་འཆད་ཅིང་།",
    "d127:7392": "།བྱང་ཆུབ་སྙིང་པོ་མཆོག་ཀྱང་གང་སྟོན་པ།",
    "d127:7393": "།དེ་ནི་འདོད་པའི་དོན་ཕྱིར་བདག་གིས་བཀྲོངས།",
    "d127:7394": "།འདྲེན་པ་རྣམས་ཀྱི་ཆོས་ཀྱི་མཛོད་འཛིན་ཅིང་།",
    "d127:7395": "།འཇིག་རྟེན་ལྡོངས་པའི་སྒྲོན་མར་གྱུར་པ་སྟེ།",
    "d127:7396": "།གཟུངས་དང་མདོ་སྡེའི་རྒྱལ་པོ་གང་འཛིན་པ།",
    "d127:7397": "།དེ་ནི་ཅི་སླད་བདག་གིས་འདོད་ཕྱིར་བཀྲོངས།",
    "d127:7398": "།ཉོན་མོངས་མེད་ཅིང་རྣམ་དག་ཡེ་ཤེས་ཅན།",
    "d127:7399": "།ཞི་བ་རབ་ཞི་རྟག་ཏུ་མཉམ་གཞག་པ།",
    "d127:7400": "།འདོད་པས་ལྡོངས་པས་བདག་གིས་དེང་བཀྲོངས་ཏེ།",
    "d127:7401": "།དེས་ནི་ཤིན་ཏུ་མ་རུངས་དམྱལ་བར་ལྟུང་།",
    "d127:7402": "།སངས་རྒྱས་གང་དག་འདས་དང་དེ་བཞིན་མ་བྱོན་དང་། །མི་ཡི་དམ་པ་རྒྱལ་བ་གང་ཡང་བཞུགས་པ་ནི།",
    "d127:7403": "།བསྔགས་པ་མཐའ་ཡས་ཡོན་ཏན་རྒྱ་མཚོ་ལྡན་པ་རྣམས།",
    "d127:7404": "།དེ་དག་ཀུན་ལ་ཐལ་མོ་སྦྱར་ཏེ་སྐྱབས་སུ་མཆི།། །།འཕགས་པ་ཏིང་ངེ་འཛིན་གྱི་རྒྱལ་པོའི་མདོ། བམ་པོ་བཅུ་གསུམ་པ།",
    "d127:7405": "དེ་ནས་རྒྱལ་པོ་དཔའ་བས་བྱིན་གྱིས་ཆོས་སྨྲ་བ་མེ་ཏོག་ཟླ་མཛེས་བསད་དེ་ཤི་བའི་ལུས་ཀྱི་མདོག་མ་གྱུར་པར་ས་ལ་འགྱེལ་ཅིང་འདུག་པ་མཐོང་ནས་སྡུག་བསྔལ་ཞིང་ཡིད་མི་བདེ་སྟེ་འགྱོད་ཅིང་མྱོས་པར་གྱུར་ནས་དེའི་ཚེ་ཆོ་ངེས་རབ་ཏུ་ཆེར་བཏབ་པོ།",
    "d127:7406": "།ཆོས་སྨྲ་བ་མེ་ཏོག་ཟླ་མཛེས་དེ་ལ་ཡང་འདི་ལྟ་བུར་ཡང་དག་པའི་ཡོན་ཏན་གྱིས་བསྟོད་པ་དང་སྙིང་རྗེ་དང་ལྡན་པའི་ཚིགས་སུ་བཅད་པ་འདི་དག་སྨྲས་སོ།",
    "d127:7407": "།ཀུན་ཏུ་བཟང་པོར་འཕགས་པའི་དགེ་འདུན་གྱིས།",
    "d127:7408": "།ཁྱོད་ལ་རྣམ་པ་མང་པོ་བསྒོ་བ་བགྱིས།",
    "d127:7409": "།ཁྱོད་ཀྱི་སྲོག་གི་བར་ཆད་བྱུང་ང་རེ། །རིན་ཆེན་ལྡན་པར་རྒྱལ་པོའི་ཁབ་མ་བཞུད།",
    "d127:7410": "།ཁྱོད་ཀྱིས་དགེ་སློང་དགེ་འདུན་ཚིག་མ་བཟུང་།",
    "d127:7411": "།མགོན་པོ་གྲོང་ཁྱེར་དུ་ནི་ཅི་སླད་བྱོན།",
    "d127:7412": "།ཁྱོད་ནི་གང་གི་དོན་དུ་བྱོན་པ་ཡི།",
    "d127:7413": "།དོན་དེ་སྒྲོན་མ་མཛད་པ་མཛད་དུ་གསོལ།",
    "d127:7414": "།ལྷ་རྫས་མྱུ་གུ་སྣ་ཚོགས་བརྒྱན་པའི་ས།",
    "d127:7415": "།གཟུགས་བཟང་གཟུགས་འབར་ཤིང་ལྗོན་མང་པོས་དཀྲིགས།",
    "d127:7416": "།གྲུབ་པའི་རིག་འཛིན་གནོད་སྦྱིན་མཆོག་གིས་བསྲུངས།",
    "d127:7417": "།ལྷ་རྣམས་ཞུགས་ཤིང་བྱ་རྒྱལ་སྒྲ་ཡང་སྒྲོག །ཀུན་ཏུ་བཟང་པོ་སངས་རྒྱས་རྟག་བཞུགས་པ། །ནགས་ཚལ་དམ་པ་དགའ་བ་བོར་ནས་ནི།",
    "d127:7418": "།བགྱི་བ་གང་ཕྱིར་ཁྱོད་ནི་འདིར་བྱོན་པ། །དེས་པ་བགྱི་བ་དེ་དེང་བདག་ལ་གསུངས།",
    "d127:7419": "།ཁྱོད་ཀྱི་ཚིག་ཐོས་ནས་ནི་བཀའ་བཞིན་བགྱི།",
    "d127:7420": "།སངས་རྒྱས་སྲས་པོ་བཞེངས་ལ་བཀའ་སྩོལ་ཅིག །ཀྱེ་མ་ད་ནི་ཅི་བགྱི་ལྷ་ཡི་ལྷ།",
    "d127:7421": "།བདག་ནི་མགོན་མེད་ཁྱོད་ཀྱི་སྐྱབས་སུ་མཆི།",
    "d127:7422": "།གཅིག་པུ་སེང་གེ་རི་དགས་རྒྱལ་པོ་ལྟར།",
    "d127:7423": "།དགེ་སློང་དགེ་འདུན་མཆོག་གི་ཁྱུ་བོར་ནས།",
    "d127:7424": "།སེམས་ཅན་མཐའ་ཡས་པ་ལ་ཐུགས་བརྩེའི་ཕྱིར།",
    "d127:7425": "།རང་གི་སྲོག་ཀྱང་བཏང་སྟེ་འདིར་བྱོན་ན།",
    "d127:7426": "།འདོད་ཆགས་ཟིལ་ནོན་ཤིན་ཏུ་འཇུངས་པ་ཡིས།",
    "d127:7427": "།བདག་གིས་དཔའ་བོ་དུམ་བུ་དུམ་བུར་བཅད།",
    "d127:7428": "།འདི་ནི་དགེ་སློང་དགེ་འདུན་མཐའ་དག་ཀྱང་།",
    "d127:7429": "།ཁྱོད་ལ་ལྟ་བར་ཕོ་བྲང་མ་ལྷགས་པར།",
    "d127:7430": "།བདག་ནི་འཇིགས་སྐྲག་ཁྱོད་ལ་ཅི་གསོལ་པ།",
    "d127:7431": "།བདེ་བར་གསོལ་བ་གཅིག་ནི་མཛད་པར་འོས།",
    "d127:7432": "།མེ་ཏོག་ཟླ་མཛེས་མི་འཇིགས་བདག་སྩོལ་ལ།",
    "d127:7433": "།ཉ་དུས་ཟླ་བ་ཉ་འདྲར་བཞེངས་སུ་གསོལ།",
    "d127:7434": "།སེམས་ཅན་གཙོ་བོ་བདག་ལ་གནང་བར་མཛོད། །ཆོས་སྨྲ་ཁྱོད་ནི་ཞེ་སྡང་རྣམ་པར་གྲོལ།",
    "d127:7435": "།དེ་རིང་བདག་ལ་སྣ་གཅིག་གནང་བར་མཛོད།",
    "d127:7436": "།ཉི་མ་བཞིན་དུ་སྣང་མཛད་བཞེངས་སུ་གསོལ།",
    "d127:7437": "།ཆོས་སྨྲ་མཆོག་ནི་བདག་གིས་བཀྲོངས་བགྱིས་ཏེ། །སྡིག་པ་མ་ལེགས་བདག་གིས་དེང་བགྱིས་པ།",
    "d127:7438": "།འདི་ནས་འཆི་འཕོས་མི་བཟད་དམྱལ་བར་སྐྱེ།",
    "d127:7439": "།བདག་ལ་དེ་ཡི་སྐྱབས་སུ་འགྱུར་བ་མེད།",
    "d127:7440": "།ཉོན་མོངས་བྱེད་པ་སྡིག་སེམས་ཅི་རུ་རུང་།",
    "d127:7441": "།རྒྱགས་པས་ཁེངས་པའི་རྒྱལ་སྲིད་ཅི་རུ་རུང་།",
    "d127:7442": "།ཐམས་ཅད་སྤངས་ཏེ་གཅིག་པུ་འགྲོ་བར་འགྱུར།",
    "d127:7443": "།འདི་ནས་བདག་གིས་སྙིང་པོ་ཅི་མ་བླངས།",
    "d127:7444": "།འདོད་ཆགས་ཞེ་སྡང་བཅོམ་པ་རྣམ་དག་ཆོས།",
    "d127:7445": "།སྙན་པར་གསུང་བ་བདག་ཐུལ་ཐུགས་རྗེ་ཅན།",
    "d127:7446": "།འགྲོ་བའི་གཉེན་གཅིག་སུན་འབྱིན་མི་མཛད་པ།",
    "d127:7447": "།མེ་ཏོག་ཟླ་མཛེས་བདག་གིས་ཅི་ཕྱིར་བཀྲོངས།",
    "d127:7448": "།ཀྱེ་མ་བཟོད་དང་དཀའ་ཐུབ་ནོར་ཕྱུག་བརྟུལ་ཞུགས་བཟང་།",
    "d127:7449": "།ཀྱེ་མ་གཟུགས་དང་དེས་པ་དག་གི་ཡོན་ཏན་ལྡན།",
    "d127:7450": "།ཀྱེ་མ་གཡོ་མེད་དཔལ་སྟུག་སྤྲོས་པ་མི་མངའ་བ།",
    "d127:7451": "།བདག་ཅག་བོར་ནས་ཁྱོད་ནི་གང་དུ་བཞུད་པར་མཛད།",
    "d127:7452": "།འཕགས་པ་ཁྱོད་ཀྱི་ལུས་དང་ཡན་ལག་བཅད་པ་ན།",
    "d127:7453": "།འོ་མ་རབ་ཏུ་ཟག་ཅིང་འོད་ཟེར་སྟོང་དག་བྱུང་།",
    "d127:7454": "།འཇིག་རྟེན་འདི་དག་ཐམས་ཅད་ཤིན་ཏུ་ངོ་མཚར་གྱུར།",
    "d127:7455": "།ངོ་མཚར་ཆེ་བའི་རང་བཞིན་འདྲེན་པ་བཞེངས་སུ་གསོལ།",
    "d127:7456": "།ཀྱེ་མ་མེ་ཏོག་ཟླ་བ་དུལ་བ་ཐུགས་རྗེ་ཅན།",
    "d127:7457": "།ཀྱེ་མ་བྱམས་དང་སྙིང་རྗེའི་ཕུང་པོ་རི་བོ་ཚུར།",
    "d127:7458": "།ཀྱེ་མ་ཆོས་རྣམས་ཟབ་མོ་ཤིན་ཏུ་སྟོན་པའི་མཆོག །ལྷ་ཁྱོད་བཞེངས་ཤིག་བདག་ལ་ཐུགས་བརྩེར་མཛད་དུ་གསོལ།",
    "d127:7459": "།ཀྱེ་མ་ཟླ་བ་ཉ་ཞལ་ཚུར་སྤྱོན་ཅིག །ཀྱེ་མ་ས་བཅུ་ལེགས་གནས་ཚུར་སྤྱོན་ཅིག །ཀྱེ་མ་དཔའ་བོ་སྟོབས་བཅུ་མངོན་འཕགས་པ།",
    "d127:7460": "།ཚེ་ལ་ཁྱོད་དབང་བདག་པོ་གང་དུ་བཞུད།",
    "d127:7461": "།ཀྱེ་མ་དཔའ་བོ་ཚུར་སྤྱོན་བདག་ལ་གསུངས།",
    "d127:7462": "།ཁྱོད་ཀྱིས་ཡུན་རིང་བཟོད་པ་བསྒོམས་པ་དང་། །བརྩོན་འགྲུས་ཐུགས་རྗེ་དེ་དག་གང་དུ་མཆིས།",
    "d127:7463": "།བྱམས་པ་ཆེན་པོ་བཞེངས་ལ་གསུང་ཕྱུང་ཞིག །ཀྱེ་མ་ཤིན་ཏུ་མཆོད་འོས་ལྷ་ཡི་ལྷ།",
    "d127:7464": "།ཆོས་སྨྲ་ཅང་མི་གསུང་བར་ཅི་སླད་བཞུགས།",
    "d127:7465": "།མཁས་པ་བཞེངས་ལ་བདག་གི་ཁྱིམ་དུ་བཞུད།",
    "d127:7466": "།བུད་མེད་ཚོགས་ལ་ཁྱོད་ཀྱིས་ཆོས་སྟོན་ཅིག །ལྷ་ཁྱོད་ལུས་ནི་གཅད་པར་མི་ནུས་ཏེ།",
    "d127:7467": "།ལྷ་དང་ལྷ་མིན་གནོད་སྦྱིན་སྲིན་པོས་ཀྱང་།",
    "d127:7468": "།ཁྱོད་ཀྱི་ལྷ་ཡི་ལུས་འདི་མི་ཤིགས་ཀྱིས།",
    "d127:7469": "།མཁས་པ་ཁྱོད་དེང་སྒྱུ་དག་མ་མཛད་ཅིག །ལྷ་ཁྱོད་སྒྱུ་མཛད་བཞུགས་པ་ག་ལ་གདའ།",
    "d127:7470": "།བྱང་ཆུབ་སེམས་དཔའ་སྒྱུ་མ་མི་མཛེས་སོ།",
    "d127:7471": "།སྒྱུ་མ་ཐམས་ཅད་སྤོངས་ལ་བཞེངས་སུ་གསོལ།",
    "d127:7472": "།རིན་ཆེན་ལྡན་པའི་གྲོང་དུ་ཆོས་ཤོད་ཅིག །ཀྱེ་མ་འཕགས་པ་མེ་ཏོག་ཟླ་མཛེས་ཚུར།",
    "d127:7473": "།ཀྱེ་མ་ཁམས་གསུམ་འདོད་ཆགས་བྲལ་བ་ཚུར།",
    "d127:7474": "།ཀྱེ་མ་ཕ་མ་ལྟ་བུ་འདྲེན་པ་ཚུར།",
    "d127:7475": "།བདག་གི་སེམས་དམྱལ་སྒོ་ནི་བཅད་དུ་གསོལ།",
    "d127:7476": "།ངན་སོང་སྐྱེས་པ་རྣམས་ཀྱི་རྟེན་དང་དཔུང་།",
    "d127:7477": "།སྲོག་ཆགས་མནར་མེད་ཆེན་པོར་ལྷུང་བ་ཡི།",
    "d127:7478": "།སྐྱབས་མཛད་མེ་ཏོག་ཟླ་མཛེས་ཚུར་སྤྱོན་ཅིག །བདག་གི་བདེ་འགྲོའི་སྒོ་ཡང་དབྱེ་བར་གསོལ།",
    "d127:7479": "།མགོན་པོ་ཁྱོད་ནི་དགུང་བདུན་བཤོས་མ་གསོལ།",
    "d127:7480": "།རེ་ཤིག་དེང་བཞེངས་བདག་གི་བཤོས་གསོལ་ཅིག །བདག་གིས་བཤོས་གསོལ་རིན་ཆེན་ལྡན་པ་འདིར།",
    "d127:7481": "།སེམས་ཅན་དུ་མ་ཆོས་ལ་དགོད་པ་མཛོད།",
    "d127:7482": "།ཀྱེ་མ་ཆོས་མཆོག་རྟོགས་པ་བདག་གི་ཡབ།",
    "d127:7483": "།ཀྱེ་མ་སེམས་ཅན་རྣམས་ལ་ཁོན་མེད་སེམས།",
    "d127:7484": "།ཀྱེ་མ་ཚུར་སྤྱོན་བདག་མདུན་ཆོས་སྟོན་ཅིག །ཀྱེ་མ་ཚུར་སྤྱོན་ཁྱོད་སྨོན་མྱུར་གྲུབ་ཤོག །དགེ་སློང་དགེ་འདུན་དེ་ནི་མགོན་མེད་གྱུར།",
    "d127:7485": "།ཀྱེ་མ་མདོངས་ཤིང་མི་དྲན་མྱ་ངན་བགྱིད།",
    "d127:7486": "།སེམས་ཅན་སྙིང་པོ་ཁྱོད་ནི་མྱུར་བཞེངས་ལ།",
    "d127:7487": "།དགེ་སློང་དགེ་འདུན་དབུགས་ཀྱང་དབྱུང་བར་མཛོད།",
    "d127:7488": "།ཀྱེ་མ་འཇིག་རྟེན་གསུམ་ན་སྒྲོན་གྱུར་པ།",
    "d127:7489": "།ཀྱེ་མ་ཚུར་སྤྱོན་ཀུན་ཏུ་བཟང་པོར་བཞུད།",
    "d127:7490": "།ཀུན་ཏུ་བཟང་པོའི་ནགས་ཁྲོད་བཞུད་ནས་ནི།",
    "d127:7491": "།དགེ་སློང་དག་ལ་ཕན་ཕྱིར་ཁྱོད་སྟོན་ཅིག །ཀྱེ་ཀྱེ་ཆོས་འཛིན་ཡོན་ཏན་རྨད་བྱུང་ཆེ།",
    "d127:7492": "།ཨ་ཤྭད་མེ་ཏོག་བཞིན་དུ་རྙེད་པར་དཀའ།",
    "d127:7493": "།ཤེས་རབ་ཐུགས་རྗེའི་སྤྱན་ནི་དྲི་མེད་པ།",
    "d127:7494": "།ཀྱེ་ཀྱེ་དགེ་སློང་དགེ་འདུན་གཟིགས་སུ་གསོལ།",
    "d127:7495": "།ཚིག་གི་ལམ་དང་བྲལ་བའི་གཟུགས་དེ་ཡང་།",
    "d127:7496": "།ཀྱེ་ཀྱེ་དགེ་སློང་དག་ལ་བསྟན་དུ་གསོལ།",
    "d127:7497": "།ཀྱེ་ཀྱེ་ཟླ་བ་ཤར་བ་བཞིན་དུ་འདིར། །མེ་ཏོག་ཟླ་བ་དེ་རིང་བཞེངས་སུ་གསོལ།",
    "d127:7498": "།ཀྱེ་ཀྱེ་རྒྱལ་སྲས་བདག་ལ་ཐུགས་བརྩེ་བ།",
    "d127:7499": "།དབུགས་འབྱིན་མཛད་པ་སྟོན་པ་བླ་ན་མེད།",
    "d127:7500": "།ཀྱེ་ཀྱེ་མཚོན་དང་དབྱུག་པས་བཏབ་པ་བཟོད།",
    "d127:7501": "།བཟོད་པའི་སྟོབས་དང་ལྡན་ཞིང་རབ་ཏུ་དེས།",
    "d127:7502": "།ཀྱེ་ཀྱེ་མེ་ཏོག་ཟླ་མཛེས་ཐུགས་རྗེ་ཅན།",
    "d127:7503": "།རབ་སྦྱིན་འདྲེན་པ་ཁྱོད་ནི་བཞེངས་སུ་གསོལ།",
    "d127:7504": "།ཀྱེ་ཀྱེ་ཁྱོད་ནི་བཞེངས་ལ་བདག་ལ་ཡང་།",
    "d127:7505": "།མཐོང་བར་དཀའ་བའི་གཟུངས་རྣམས་བཤད་དུ་གསོལ། །ཀྱེ་ཀྱེ་འཇིག་རྟེན་ཀུན་ཏུ་སྣང་མཛད་པ།",
    "d127:7506": "།ཤེས་རབ་ཀྱི་ནི་སྒྲོན་མ་དམ་པའི་མཆོག །ཀྱེ་ཀྱེ་སེམས་ཅན་དག་གི་ཕན་དོན་ལ།",
    "d127:7507": "།བརྩོན་མཛད་འདྲེན་པ་ཐུགས་རྗེའི་སྟོབས་བཅུ་ལྡན།",
    "d127:7508": "།ཀྱེ་ཀྱེ་མེ་ཏོག་ཟླ་མཛེས་བཞེངས་སུ་གསོལ།",
    "d127:7509": "།དཔའ་བོ་སེམས་ཅན་དག་གི་དོན་མཛད་པ།",
    "d127:7510": "།ཀྱེ་ཀྱེ་སེམས་ཅན་དག་ནི་བྱེ་བ་དང་། །ཁྲག་ཁྲིག་རྣམས་ཀྱང་ཞི་བའི་གྲོང་དུ་ཁོད།",
    "d127:7511": "།ཀྱེ་ཀྱེ་ཚུལ་ཁྲིམས་ནོར་ལྡན་བློ་གྲོས་ཆེ།",
    "d127:7512": "།མཁས་པ་བསླབས་པའི་ནོར་གྱིས་ཤིན་ཏུ་ཕྱུག །ཀྱེ་ཀྱེ་ཚུལ་ཁྲིམས་བརྟུལ་ཞུགས་རབ་གནས་ཤིང་།",
    "d127:7513": "།ཆོས་ཀྱི་ཤིང་གི་མྱུ་གུ་མངོན་པར་དགའ།",
    "d127:7514": "།ཀྱེ་ཀྱེ་ཆོས་གོས་ངུར་སྨྲིག་ཁ་བསྒྱུར་འཆང་།",
    "d127:7515": "།རྟག་ཏུ་མངོན་པར་བྱུང་ལ་དགའ་བར་མཛད།",
    "d127:7516": "།ཀྱེ་ཀྱེ་མེ་ཏོག་ཟླ་བ་བརྟུལ་ཞུགས་མཆོག །རབ་སྦྱིན་དཀའ་ཐུབ་བཟང་པོ་ཁྱོད་བཞེངས་ཤིག །ཀྱེ་ཀྱེ་དུལ་བ་སེམས་ཅན་མ་དུལ་འདུལ།",
    "d127:7517": "།རྟག་པར་དུལ་བའི་གནས་དང་རྗེས་སུ་ལྡན།",
    "d127:7518": "།ཀྱེ་ཀྱེ་དུལ་བ་རབ་དུལ་རྗེས་སུ་བཞུད།",
    "d127:7519": "།ཞི་བ་དབང་པོ་རབ་ཞི་ཁོང་ནས་དེས།",
    "d127:7520": "།ཀྱེ་ཀྱེ་སེམས་ཅན་ཉལ་ཞིང་གཉིད་ལོག་པ། །ཆོས་ཀྱི་སྒྲ་ཡིས་རྟག་ཏུ་སད་པར་མཛོད།",
    "d127:7521": "།ཀྱེ་ཀྱེ་སེམས་ཅན་བྱེ་བ་ཁྲག་ཁྲིག་དག །སད་པར་བགྱིས་ནས་ཐེག་པ་མཆོག་ལ་ཁོད།",
    "d127:7522": "།ཀྱེ་ཀྱེ་སྦྱིན་པ་ཡི་ནི་སྤང་ལེབ་ལ།",
    "d127:7523": "།བརྩོན་འགྲུས་ཐག་གུས་སྦྲེལ་བའི་གྲུ་སྦྱོར་ཏེ།",
    "d127:7524": "།ཀྱེ་ཀྱེ་སེམས་ཅན་རྒྱ་མཚོ་ཆེན་པོར་ནི། །རབ་ཏུ་ལྷུང་ཞིང་སྲིད་པས་དེད་པ་རྣམས།",
    "d127:7525": "།ཀྱེ་ཀྱེ་སྟོབས་བཅུ་ལྡན་པ་མེ་ཏོག་མཆོག །མཉན་པ་གདོས་འཛིན་མཁས་པ་བཞེངས་སུ་གསོལ།",
    "d127:7526": "།ཀྱེ་ཀྱེ་ཤིན་ཏུ་སྲ་བའི་གྲུར་ཡང་ནི།",
    "d127:7527": "།ཞུགས་ནས་བདག་དང་དེ་དག་བསྒྲལ་བར་མཛོད།",
    "d127:7528": "།ཀྱེ་ཀྱེ་སྨན་པའི་དམ་པ་བརྟུལ་ཞུགས་ལ།",
    "d127:7529": "།ཤིན་ཏུ་སྤྱད་ཅིང་རིག་མཛད་སྨན་པའི་མཆོག །ཀྱེ་ཀྱེ་ཡེ་ཤེས་རྣམ་གྲོལ་ཕ་རོལ་ཕྱིན།",
    "d127:7530": "།དམ་པའི་ཆོས་ཀྱི་རྩི་དག་སྦྱིན་མཛད་པ། །ཀྱེ་ཀྱེ་ནད་ནི་རྣམ་པ་སྣ་ཚོགས་ཀྱིས།",
    "d127:7531": "།བཏབ་པའི་སེམས་ཅན་ན་བ་རྣམས་གཟིགས་ནས།",
    "d127:7532": "།ཀྱེ་ཀྱེ་མྱུར་དུ་བཞེངས་ལ་དེ་དག་ལ།",
    "d127:7533": "།ཆོས་ཀྱི་སྨན་རྣམས་ཤིན་ཏུ་སྩལ་བར་མཛོད།",
    "d127:7534": "།ཀྱེ་ཀྱེ་ཡེ་ཤེས་སྨན་པའི་རྒྱལ་པོ་མཆོག །མཚུངས་མེད་ཡེ་ཤེས་འཕགས་ཤིང་ཕ་རོལ་ཕྱིན།",
    "d127:7535": "།ཀྱེ་ཀྱེ་ནད་རྣམས་ཤིན་ཏུ་གསོ་མཛད་ཅིང་།",
    "d127:7536": "།ཐུགས་རྗེས་སེམས་ཅན་དག་གི་དོན་ཀྱང་མཛད།",
    "d127:7537": "།ཀྱེ་ཀྱེ་ན་བར་གྱུར་པའི་སེམས་ཅན་ཁམས།",
    "d127:7538": "།འདོད་ཆགས་ནད་ཀྱིས་མ་ལུས་བཅོམ་པ་རྣམས།",
    "d127:7539": "།དེས་ནི་སེམས་ཅན་ཐམས་ཅད་བདེ་བ་དང་། །ནད་རྣམས་མེད་ཅིང་མྱ་ངན་འདས་པར་འགྱུར།",
    "d127:7540": "།ཀྱེ་ཀྱེ་མཁས་པ་ཡེ་ཤེས་རྒྱ་ཆེན་བསླབས།",
    "d127:7541": "།ཆོས་ཀྱི་རྔ་དག་ཤིན་ཏུ་བརྡུང་བར་མཛོད། །ཀྱེ་ཀྱེ་འཇིག་རྟེན་གྱི་ནི་ཐེ་ཙོམ་གྱི།",
    "d127:7542": "།འཁྲི་ཤིང་ཐམས་ཅད་ཡེ་ཤེས་རྒྱ་མཚོས་ཆོད།",
    "d127:7543": "།ཀྱེ་ཀྱེ་ལེགས་ཐོས་ཆོས་རྣམས་འཛིན་མཛད་པ།",
    "d127:7544": "།རྡུལ་བྲལ་མདོ་སྡེ་བྱེ་བ་བརྒྱ་དག་ཀྱང་།",
    "d127:7545": "།འཁོར་གྱི་ནང་དུ་གདན་ལ་རབ་བཞུགས་ལ།",
    "d127:7546": "།མི་མཆོག་མཁས་པ་བརྗོད་པ་མཛད་དུ་གསོལ།",
    "d127:7547": "།མེ་ཏོག་ཟླ་བ་མཚན་མཆོག་བརྒྱན་པ་ཀྱེ།",
    "d127:7548": "།དཔེ་བྱད་བཟང་པོ་བརྒྱད་ཅུ་ཚང་བ་ཀྱེ། །དཔེ་བྱད་བཟང་པོ་བརྒྱད་ཅུས་ལུས་བརྒྱན་ཀྱེ།",
    "d127:7549": "།སྲིད་པའི་མཚོ་རྒལ་སྤྲོས་མེད་ཚུར་སྤྱོན་ཀྱེ།",
    "d127:7550": "།སྲིད་པའི་བཙོན་རར་ཆུད་ཁྲོལ་བཞེངས་ཤིག་ཀྱེ།",
    "d127:7551": "།ཡེ་ཤེས་མཆོག་རིག་ཚངས་པ་འདྲ་བ་ཀྱེ།",
    "d127:7552": "།མེ་ཏོག་ཟླ་བ་ཐུགས་རྗེ་ཆེན་པོ་ཀྱེ།",
    "d127:7553": "།བྱམས་དང་སྙིང་རྗེ་སྐྱེད་ལ་བཞེངས་ཤིག་ཀྱེ།",
    "d127:7554": "།མེ་ཏོག་ཟླ་བ་ཁྱོད་ལ་གསོལ་བ་འདེབས།",
    "d127:7555": "།དགེ་སློང་དགེ་འདུན་ཁྱོད་ཀྱིས་མ་དོར་བར།",
    "d127:7556": "།ཚུར་གཤེགས་དགེ་འདུན་ཡོངས་སུ་བསྡུ་བ་མཛོད།",
    "d127:7557": "།བཞེངས་ལ་ནགས་ཁྲོད་དེར་ཡང་གཤེགས་སམ་ཀྱེ།",
    "d127:7558": "།མེ་ཏོག་ཟླ་བ་བསམ་གཏན་དགྱེས་པ་མཆོག །མཛའ་དང་མི་མཛའ་མཚུངས་པར་བྱམས་ཤིང་ཕན།",
    "d127:7559": "།གཟུངས་ལ་རབ་ཏུ་གནས་པ་ཚུར་སྤྱོན་ཀྱེ།",
    "d127:7560": "།ཡེ་ཤེས་སྡོང་པོ་མཚུངས་མེད་ཁྱོད་བཞེངས་ཤིག །རི་རབ་བཞིན་དུ་མི་གཡོ་བརྟན་པ་ཀྱེ།",
    "d127:7561": "།སངས་རྒྱས་སངས་རྒྱས་སེམས་ཅན་མཉམ་ཡིད་ཀྱེ།",
    "d127:7562": "།མེ་ཏོག་ཟླ་བ་བརྟུལ་ཞུགས་རྫོགས་པ་ཀྱེ།",
    "d127:7563": "།བཞེངས་ལ་ཤིང་གི་དྲུང་དུ་འཚང་རྒྱ་མཛོད།",
    "d127:7564": "།ལྷ་ཡི་རྣ་བ་ཆོས་ཀྱི་མཆོག་འཆང་ཀྱེ།",
    "d127:7565": "།ལྷ་ཡི་མིག་མཁས་ཡེ་ཤེས་རྟོགས་པ་ཀྱེ།",
    "d127:7566": "།བཞེངས་ཏེ་བདག་ལ་གཟིགས་ཤིག་ཐུགས་རྗེ་ཅན།",
    "d127:7567": "།གྲགས་པ་མཐའ་ཡས་བདག་གི་ཚིག་གསོན་ཀྱེ།",
    "d127:7568": "།འཇིག་རྟེན་ཀུན་ལ་ཕན་དང་དོན་མཛད་ཀྱེ།",
    "d127:7569": "།མེ་ཏོག་ཟླ་བ་ཤིན་ཏུ་སྦྱིན་དགྱེས་ཀྱེ།",
    "d127:7570": "།བཞེངས་ལ་མྱུར་དུ་བདག་གི་རེ་རྫོགས་མཛོད།",
    "d127:7571": "།ཁྱོད་འདིར་དུམ་བུ་དུམ་བུར་མ་བཞུགས་ཤིག །གྲོང་འདིར་སྐྱེས་པ་བུད་མེད་ཚོགས་རྣམས་ཀྱང་།",
    "d127:7572": "།ཁྱོད་མཐོང་ཐམས་ཅད་ཤིང་བཞིན་ས་ལ་འགྱེལ།",
    "d127:7573": "།སྙིང་སྐམས་འགྱུར་བའི་མྱ་ངན་རྣམས་ཀྱང་བགྱིད།",
    "d127:7574": "།ཐུགས་རྗེ་མཆོག་གི་སྤྱན་གྱིས་དེ་ལ་གཟིགས།",
    "d127:7575": "།གང་གི་སླད་དུ་བྱམས་པ་བསྒོམས་པ་དང་། །ཡེ་ཤེས་ཤེས་རབ་ཐབས་ཀྱི་སྟོབས་རྣམས་དང་། །ཁྱོད་ཀྱི་ཐུགས་རྗེ་བཏང་སྙོམས་དགའ་བ་ཡངས། །དེ་དག་རྫོགས་མཛོད་བཞེངས་ཤིག་མེ་ཏོག་མཛེས།",
    "d127:7576": "།ལྷ་ཀླུ་ལྷ་མིན་རྫུ་འཕྲུལ་ཆེན་པོ་དང་། །གནོད་སྦྱིན་སྲིན་པོ་མི་དང་མི་འམ་ཅི།",
    "d127:7577": "།སྙིམ་པ་མེ་ཏོག་བདུག་པས་བཀང་ནས་ནི།",
    "d127:7578": "།ཐམས་ཅད་མཐོང་བར་དགའ་ནས་ལྷགས་ཤིང་འཁོད།",
    "d127:7579": "།དྲང་སྲོང་ཆེན་པོའི་ཚིག་ནི་དེང་རྟོགས་ཏེ།",
    "d127:7580": "།སྐྱེ་དགུའི་འདོད་པ་གནོད་བྱེད་གསོད་པ་ཡིན།",
    "d127:7581": "།ཡིད་ཀྱི་ནད་དུ་འགྱུར་བ་ངན་འགྲོའི་རྒྱུ།",
    "d127:7582": "།དེ་ཕྱིར་འདོད་པའི་སྤྱོད་པ་སྤང་བར་བྱ།",
    "d127:7583": "།དགེ་སློང་བདག་གིས་བསད་པ་སྡིག་གི་ལས།",
    "d127:7584": "།ཤིན་ཏུ་མ་ལེགས་མི་བདེ་བྱས་པས་ན།",
    "d127:7585": "།བདག་ནི་མི་བཟད་དམྱལ་བ་མནར་མེད་འགྲོ།",
    "d127:7586": "།བདག་ལ་དེ་ཡི་མགོན་སྐྱབས་བྱེད་པ་མེད།",
    "d127:7587": "།བདག་ནི་རྒྱལ་པོའི་སྲིད་བཏང་ཚངས་སྤྱོད་གཞོལ།",
    "d127:7588": "།སྤོས་དང་མེ་ཏོག་བྱུག་པ་རྣམས་ཀྱིས་ནི། །མཆོད་པ་དམ་པ་རྣམས་ཀྱང་རབ་ཏུ་བྱ།",
    "d127:7589": "།ཤིན་ཏུ་མཛེས་པར་མཆོད་རྟེན་བདག་གིས་བྱ།",
    "d127:7590": "།བུ་དང་བུ་མོ་བུད་མེད་ཁྱིམ་བདག་དང་། །བློན་པོ་དང་ནི་ཚོང་དཔོན་དེ་དག་དང་། །གྲོང་པ་དང་ནི་རྒྱལ་རིགས་མང་པོ་རྣམས། །དེ་དག་ཐམས་ཅད་ལ་ནི་ངས་བསྒོ་བ།",
    "d127:7591": "།ཨ་ག་རུ་དང་ཙན་དན་ཤུག་པ་དང་། །ཤིན་ཏུ་ཞིམ་པའི་སྤོས་མཆོག་ཅི་ཡོད་པས། །མྱུར་དུ་སྒྲོམ་གྱི་སྙིང་པོའི་ཁྱོགས་ཆོས་ལ།",
    "d127:7592": "།དགེ་སློང་འདི་ནི་བསྲེགས་པའི་ཆོ་ག་གྱིས།",
    "d127:7593": "།གྲོང་ཁྱེར་མི་ཀུན་རྒྱལ་པོའི་ཚིག་ཐོས་ནས།",
    "d127:7594": "།སྤོས་མཆོག་དག་ཀྱང་ཐོགས་ནས་ཁྱོགས་བཅས་ཏེ།",
    "d127:7595": "།སྤོས་རབ་བཟང་པོ་ཡིད་དུ་འོང་ལས་བྱས།",
    "d127:7596": "།དེར་ནི་དགེ་སློང་དེར་ཡང་བཅུག་ནས་སུ།",
    "d127:7597": "།ཨ་ག་རུ་དང་ཙན་དན་ཙམ་པ་ཀ།",
    "d127:7598": "།རྒྱ་སྤོས་སྤྲི་ཀ་དེ་བཞིན་པ་ཏ་ལ།",
    "d127:7599": "།མེ་ཏོག་དང་ནི་ཕྲེང་བ་བྱུག་པ་དག །ཤིན་ཏུ་བཟང་དང་འབྲུ་མར་དག་གིས་བསྲེགས།",
    "d127:7600": "།དེ་ཡི་རུས་པ་སྒྲོམ་ནི་བྱས་པར་གྱུར། །དགེ་སློང་དག་གིས་དེ་ཡང་དེར་བསྲེགས་ཏེ།",
    "d127:7601": "།རྒྱལ་པོས་དེ་ཡི་མཆོད་རྟེན་བྱས་ནས་སུ།",
    "d127:7602": "།འདི་ལ་ངས་ནི་མཆོད་པ་བྱ་ཞེས་ཟེར།",
    "d127:7603": "།མེ་ཏོག་དང་ནི་ཕྲེང་བ་བྱུག་པ་དང་། །གདུགས་དང་བ་དན་རྒྱལ་མཚན་ཐོགས་ནས་སུ།",
    "d127:7604": "།རྒྱལ་པོས་དེར་ནི་སིལ་སྙན་སྟོང་དག་དང་། །བྱེ་བ་ཁྲག་ཁྲིག་རྣམས་ཀྱང་ལེན་དུ་བཙུད།",
    "d127:7605": "།ཉི་མ་གཅིག་ལ་རྒྱལ་པོ་དུས་གསུམ་དུ། །དགེ་སློང་དེ་ཡི་མཆོད་རྟེན་དེ་དྲུང་དུ།",
    "d127:7606": "།སྡིག་པ་སྔན་ཅད་ཅུང་ཟད་ཅི་བྱས་པ།",
    "d127:7607": "།དེ་ཚེ་དུས་གསུམ་དུ་ཡང་ཤིན་ཏུ་འཆགས།",
    "d127:7608": "།ལོ་སྟོང་བྱེ་བ་ཕྲག་ནི་དགུ་བཅུ་ལྔར།",
    "d127:7609": "།ཉེས་པ་བྱས་པ་དག་ཀྱང་རབ་བཤགས་ཏེ།",
    "d127:7610": "།ཕྱིས་ཀྱང་ཚུལ་ཁྲིམས་དམ་པ་མ་རལ་བསྲུངས།",
    "d127:7611": "།རྣམ་པར་དག་ཅིང་གཙང་ལ་དྲི་མ་མེད།",
    "d127:7612": "།ལོ་སྟོང་བྱེ་བ་ཕྲག་ནི་དགུ་བཅུ་ལྔར།",
    "d127:7613": "།གསོ་སྦྱོང་དག་ཀྱང་དེ་ཚེ་རབ་གསོས་ཏེ།",
    "d127:7614": "།དེ་ནི་དེ་ཚེ་བདག་གི་ལུས་ཞིག་ནས།",
    "d127:7615": "།མནར་མེད་མི་བཟད་པར་ནི་དེ་ལྷུང་གྱུར།",
    "d127:7616": "།འདོད་ཕྱིར་སྙིང་རྗེ་མེད་པའི་ལས་བྱས་པས།",
    "d127:7617": "།སྡུག་བསྔལ་མང་པོ་དག་ཀྱང་མྱོང་བར་གྱུར།",
    "d127:7618": "།སངས་རྒྱས་བྱེ་བ་སྟོང་ཕྲག་དགུ་བཅུ་ལྔ། །དེ་ཚེ་དེ་དག་བདག་གིས་མ་མཉེས་བྱས།",
    "d127:7619": "།ལོ་སྟོང་བྱེ་བ་ཁྲག་ནི་དགུ་བཅུ་ལྔར།",
    "d127:7620": "།དེ་ཡི་ཚེ་ན་ང་ནི་ལོང་བར་གྱུར།",
    "d127:7621": "།བསྐལ་པ་བྱེ་བ་ཁྲག་ཁྲིག་དྲུག་ཅུ་གཉིས།",
    "d127:7622": "།སྔན་ཆད་ང་ཡི་མིག་ཀྱང་བཅར་བར་གྱུར།",
    "d127:7623": "།བསྐལ་པ་བྱེ་བ་ཁྲག་ཁྲིག་ཕྲག་སྟོང་དང་། །ཤིན་ཏུ་མང་བར་ང་ཡི་མིག་ཕྱུང་ཕྲོགས།",
    "d127:7624": "།མགོ་དང་རྣ་བ་དང་ནི་རྐང་ལག་ཀྱང་། །བསྐལ་པ་མཐའ་ཡས་ཁྲག་ཁྲིག་བཅད་པར་གྱུར།",
    "d127:7625": "།བསྐལ་པ་དག་ནི་བྱེ་བ་ཁྲག་ཁྲིག་ཏུ།",
    "d127:7626": "།མིར་གྱུར་པ་དང་སྐྱེ་བ་གཞན་དུ་ཡང་།",
    "d127:7627": "།འཁོར་བའི་སྡུག་བསྔལ་དག་གིས་རབ་གཙེས་ཤིང་།",
    "d127:7628": "།སྡུག་བསྔལ་ཚོར་བ་ཡུན་རིང་མྱོང་བར་གྱུར། །སྡིག་པའི་ལས་རྣམས་བྱས་པས་འཁོར་བ་ན།",
    "d127:7629": "།ཡུན་རིང་ཤིན་ཏུ་སྡུག་བསྔལ་མྱོང་བར་གྱུར།",
    "d127:7630": "།དེ་ཕྱིར་བྱང་ཆུབ་ཞི་བ་སུ་འདོད་པ།",
    "d127:7631": "།སྲིད་པ་གསུམ་དུ་སྡིག་པ་མི་བྱའོ།",
    "d127:7632": "།རྒྱལ་པོ་མཆོག་གིས་སྔོན་གྱི་ལས་བཤགས་ཀྱང་།",
    "d127:7633": "།སྔ་མའི་ཉེས་བྱས་རྣམས་ལས་དེ་མ་ཐར།",
    "d127:7634": "།མི་བཟད་གཟུགས་ཀྱི་ལས་རྣམས་སྔར་བྱས་པས།",
    "d127:7635": "།དེ་ཤི་དམྱལ་བ་མི་བཟད་མནར་མེད་སོང་།",
    "d127:7636": "།ང་ཡི་རྣ་བ་དེ་བཞིན་རྐང་ལག་བཅད། །བསྐལ་པ་མཐའ་ཡས་མང་པོར་སྣ་ཡང་བཅད།",
    "d127:7637": "།སྤྱོད་པ་སྤྱོད་ཚེ་མཚོན་ཆ་དབྱུག་ཐོགས་ནས། །འདེབས་བྱེད་ནན་གྱིས་ང་ཡི་མིག་ཀྱང་ཕྱུང་།",
    "d127:7638": "།བྱང་ཆུབ་ཕྱིར་ནི་མགོ་ལག་ལུས་བཅད་དང་། །བུ་དང་ཆུང་མ་མིག་དང་རང་གི་ཤ།",
    "d127:7639": "།རྐང་ལག་དགའ་བའི་སེམས་ཀྱིས་ཡོངས་བཏང་ཡང་།",
    "d127:7640": "།སྔོན་གྱི་སྡིག་པའི་ལས་ནི་ཟད་མ་གྱུར།",
    "d127:7641": "།ཀུན་དགའ་དེ་ལྟར་བསྐལ་པ་མཐའ་ཡས་སྤྱོད།",
    "d127:7642": "།སངས་རྒྱས་དཔལ་སྟུག་དཔག་ཏུ་མེད་པ་མཐོང་།",
    "d127:7643": "།བྱང་ཆུབ་སྤྱོད་མཆོག་འདི་ནི་སྤྱོད་པ་ན། །དེ་ཚེ་སྡུག་བསྔལ་འདི་དག་སྔོན་མྱོང་གྱུར།",
    "d127:7644": "།བྱང་ཆུབ་སེམས་དཔའ་གཟུངས་ལ་གང་གནས་ཤིང་།",
    "d127:7645": "།བྱམས་སྤྱོད་རྟག་ཏུ་མི་གཡོ་མི་འགུལ་བ།",
    "d127:7646": "།སངས་རྒྱས་རྡུལ་སྦྱངས་ལྷ་ཡི་ལྷ་མཆོད་ནས།",
    "d127:7647": "།དེ་དག་ནམ་ཡང་ངན་སོང་སར་མི་འགྲོ།",
    "d127:7648": "།སུམ་ཅུ་རྩ་གཉིས་མཚན་གྱིས་གོ་བགོས་པ། །ཆོས་རྗེ་སངས་རྒྱས་བདག་འགྱུར་སུ་འདོད་པ།",
    "d127:7649": "།ཚུལ་ཁྲིམས་མ་འདྲེས་གཡོ་བ་མེད་པར་སྲུངས།",
    "d127:7650": "།གཟུངས་ལ་རབ་གནས་ཆོས་ཀྱང་བསྟན་པར་གྱིས།",
    "d127:7651": "།ང་ནི་དེ་ཚེ་རྒྱལ་པོ་དཔེས་བྱིན་ཡིན།",
    "d127:7652": "།ང་ཡི་བུ་རྣམས་ཕྱི་དུས་ཆོས་སྐྱོང་བ།",
    "d127:7653": "།མེ་ཏོག་ཟླ་མཛེས་པད་མ་བླ་མ་ཡིན།",
    "d127:7654": "།དགའ་བྱེད་དེ་ནི་ཞི་བའི་རྒྱལ་བར་གྱུར།",
    "d127:7655": "།འཇིག་རྟེན་གསུམ་དཔའ་འགྲོ་བའི་གཉེན་གཅིག་པ། །དེ་བཞིན་གཤེགས་པ་རྐང་གཉིས་གཙོ་བོར་གྱུར།",
    "d127:7656": "།སྐྱེ་དགུ་དག་གི་དོན་ཆེན་མཛད་ནས་ནི།",
    "d127:7657": "།མར་མེ་བཞིན་དུ་འདྲེན་པ་མྱ་ངན་འདས།",
    "d127:7658": "།བུད་མེད་ཚོགས་དང་རྒྱལ་རིགས་མང་པོ་དང་། །ཁྱིམ་བདག་དང་ནི་བློན་པོ་སྟོབས་ཆེན་དང་། །ཚོང་དཔོན་དེ་བཞིན་གྲོང་བའི་མཁར་གྱི་རྒྱལ།",
    "d127:7659": "།ཐམས་ཅད་སྟོབས་བཅུ་ཉོན་མོངས་མེད་པར་གྱུར།",
    "d127:7660": "།མེ་ཏོག་ཟླ་མཛེས་ཀྱི་ལེའུ་སྟེ་སུམ་ཅུ་རྩ་དྲུག་པའོ།། །།དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཅི་ནས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བདེ་བར་མངོན་པར་རྫོགས་པར་འཚང་རྒྱ་བར་འདོད་ན།",
    "d127:7661": "གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་དེས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་མཉན་པར་བྱ། གཟུང་བར་བྱ། ཀུན་ཆུབ་པར་བྱ། བཅང་བར་བྱ། བཀླག་པར་བྱ། རབ་ཏུ་གདོན་པར་བྱ། ལུང་མནོད་ཅིང་ཁ་ཏོན་དུ་བྱ། ཉོན་མོངས་པ་མེད་པའི་བསྒོམ་པས་མང་དུ་བསྒོམ་པར་བྱ།",
    "d127:7662": "གཞན་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་པར་བྱའོ། །ཚུལ་ཁྲིམས་ཀྱི་ཕུང་པོ་ལ་ཡང་རབ་ཏུ་གནས་པར་བྱའོ།",
    "d127:7663": "།དེ་ནས་ཡང་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ།",
    "d127:7664": "།བྱང་ཆུབ་སེམས་དཔའ་ཚུལ་ཁྲིམས་ཚོགས་གནས་ཤིང་།",
    "d127:7665": "།བདག་ལ་ཕན་སེམས་སྤྱད་པ་གང་སྤྱོད་པ།",
    "d127:7666": "།མངོན་དགའི་སངས་རྒྱས་ཞིང་དུ་མྱུར་སོང་ནས།",
    "d127:7667": "།བཟོད་པ་དེས་ཐོབ་ཆོས་ཀྱི་རྒྱལ་པོར་འགྱུར།",
    "d127:7668": "།དེ་ཕྱིར་གནོད་སེམས་མེད་ཅིང་ཀུན་འཐུན་གྱིས།",
    "d127:7669": "།ཐམས་ཅད་རྟག་ཏུ་ཡིད་དུ་འོང་བར་བགྱིས།",
    "d127:7670": "།དཔལ་སྟུག་སངས་རྒྱས་དཔག་མེད་མཐོང་ནས་ནི།",
    "d127:7671": "།བྱང་ཆུབ་རེག་ནས་ཆོས་ཀྱི་བདག་པོར་འགྱུར།",
    "d127:7672": "།དེ་ཕྱིར་ཕན་ཡོན་མཆོག་འདི་ཐོས་ནས་ནི།",
    "d127:7673": "།དགེ་སློང་ཚུལ་ཁྲིམས་མཆོག་དང་ལྡན་མཐོང་ན།",
    "d127:7674": "།མཁས་པས་གཡོ་མེད་རྟག་ཏུ་བསྟན་པར་བྱ།",
    "d127:7675": "།རིང་པོར་མི་ཐོགས་ཏིང་འཛིན་འདི་འཐོབ་འགྱུར།",
    "d127:7676": "།གལ་ཏེ་གཏེར་རྣམས་དཔག་མེད་ཚད་ཀྱང་མེད།",
    "d127:7677": "།རིན་ཆེན་སྣ་བདུན་ནོར་བུས་གང་གྱུར་པ།",
    "d127:7678": "།དེ་བཞིན་ཞིང་རྣམས་གང་གཱའི་བྱེ་མ་སྙེད།",
    "d127:7679": "།ནོར་བུ་རིན་པོ་ཆེ་ཡིས་གང་བ་རྣམས།",
    "d127:7680": "།བྱང་ཆུབ་སེམས་དཔའ་སྦྱིན་ལ་མོས་པ་ཡིས།",
    "d127:7681": "།ཉིན་མཚན་རེ་རེར་སྦྱིན་པ་འདི་དག་བྱིན།",
    "d127:7682": "།དེ་བཞིན་བསྐལ་པ་གང་གཱའི་བྱེ་མ་སྙེད།",
    "d127:7683": "།རྒྱུན་མི་འཆད་པར་སྦྱིན་པ་བྱིན་པ་བས།",
    "d127:7684": "།བྱང་ཆུབ་སེམས་དཔའ་གང་གིས་ཏིང་འཛིན་འདི། །ཐོས་ནས་བདེ་གཤེགས་མཛོད་མཆོག་འཛིན་བྱེད་པ། །བསོད་ནམས་ཕུང་པོ་དེས་ནི་གང་བཟུང་བ། །སྦྱིན་པ་དེ་ཀུན་དེ་ཡི་ཆར་མི་ཕོད། །མི་གང་རྗེས་སུ་འཐུན་ལ་དད་པ་དག །ཏིང་འཛིན་རྡུལ་བྲལ་མཆོག་འདི་འཛིན་པ་ནི། །བསོད་ནམས་ཕུང་པོ་དཔེ་མེད་མཆོག་འདི་ཡིན།",
    "d127:7685": "།ཡེ་ཤེས་མཛོད་དེ་དཔག་མེད་འབྱུང་གནས་སོ།",
    "d127:7686": "།ཏིང་འཛིན་རྡུལ་བྲལ་ཞི་བ་འདི་བཟུང་ན།",
    "d127:7687": "།བྱང་ཆུབ་སེམས་དཔའ་དེ་ནི་ནོར་ཆེན་འགྱུར།",
    "d127:7688": "།རྒྱ་མཚོ་ཆེན་པོ་བཞིན་དུ་ཐོས་པའི་གཏེར།",
    "d127:7689": "།དེ་ལ་བསོད་ནམས་ཚད་ཡོད་ཡོང་མི་འགྱུར།",
    "d127:7690": "།ཆོས་ཀྱི་མཆོག་རྣམས་བསམ་གྱིས་མི་ཁྱབ་པས། །ཤིན་ཏུ་རྒྱས་བྱས་བྱང་ཆུབ་སེམས་དཔར་བརྗོད།",
    "d127:7691": "།ཏིང་འཛིན་འདི་ནི་སུ་དག་སྟོན་བྱེད་པ། །དེ་ནི་ནམ་ཡང་བྱང་ཆུབ་ཐེ་ཚོམ་མེད།",
    "d127:7692": "།བསོད་ནམས་ཕུང་པོ་མཆོག་དང་གང་ལྡན་ཞིང་།",
    "d127:7693": "།གང་ལ་ཚད་མེད་བསམ་གྱིས་མི་ཁྱབ་པ།",
    "d127:7694": "།འཇིག་རྟེན་སློབ་དཔོན་སངས་རྒྱས་རྣམ་པར་འདྲེན།",
    "d127:7695": "།རང་བྱུང་ཐུགས་རྗེ་ཆེན་པོ་མ་གཏོགས་པར། །དེ་ཡི་འོག་ཏུ་སེམས་ཅན་སུ་དག་ཀྱང་།",
    "d127:7696": "།སྟོང་ཆེན་འདི་ནི་བསོད་ནམས་ཕུང་པོ་དང་། །མཚུངས་མེད་བསམ་གྱིས་མི་ཁྱབ་ཡེ་ཤེས་ཀྱིས།",
    "d127:7697": "།མཉམ་པར་གྱུར་པ་ནམ་ཡང་ཡོང་མེད་དོ།",
    "d127:7698": "།ཏིང་འཛིན་འདི་ནི་ཐོས་ནས་འཛིན་པ་དང་། །ཀློག་ཅིང་ཡོངས་སུ་ཆུབ་པར་བྱེད་པ་དང་། །མཚུངས་མེད་སངས་རྒྱས་བྱང་ཆུབ་ཚོལ་མ་གཏོགས།",
    "d127:7699": "།དེ་ཡི་ཡེ་ཤེས་མཚུངས་པ་མེད་པར་འགྱུར།",
    "d127:7700": "།ཏིང་འཛིན་འདི་ནི་བཟུང་ཞིང་བཀླགས་པ་ཡིས། །བསོད་ནམས་ཕུང་པོ་ཇི་སྙེད་བསགས་པ་ཡང་།",
    "d127:7701": "།གཞོན་ནུ་ཇི་སྟེ་ཆོས་དེ་གཟུགས་ཡོད་ན།",
    "d127:7702": "།འཇིག་རྟེན་ཁམས་མང་འདིར་ཡང་ཤོང་མི་འགྱུར།",
    "d127:7703": "།གཞོན་ནུ་དེ་ཕྱིར་བྱང་ཆུབ་སེམས་དཔའ་གང་།",
    "d127:7704": "།འདས་དང་འབྱུང་བའི་དེ་བཞིན་གཤེགས་པ་དང་། །སངས་རྒྱས་ཐམས་ཅད་མཆོད་པར་འདོད་པ་ཡིས།",
    "d127:7705": "།ཏིང་འཛིན་འདི་ནི་གཟུང་ཞིང་བཀླག་པར་གྱིས།",
    "d127:7706": "།དེ་བཞིན་གཤེགས་པའི་བྱང་ཆུབ་འདི་ཡིན་ཏེ།",
    "d127:7707": "།གཞོན་ནུ་ང་ཡི་ཚིག་ལ་དད་པར་གྱིས།",
    "d127:7708": "།དེ་བཞིན་གཤེགས་པ་བརྫུན་གྱི་ཚིག་མི་གསུང་།",
    "d127:7709": "།འདི་འདྲའི་སེམས་ཅན་བརྫུན་དུ་སྨྲ་བ་མེད།",
    "d127:7710": "།སྔོན་གྱི་བསྐལ་པ་བརྒྱ་ཕྲག་བསམ་ཡས་སུ།",
    "d127:7711": "།བྱང་ཆུབ་སྤྱད་པ་མཆོག་འདི་རབ་སྤྱོད་ཅིང་།",
    "d127:7712": "།ཏིང་འཛིན་འདི་ནི་ཡོངས་སུ་ཚོལ་བའི་ཕྱིར། །ངས་ནི་བདག་ཏུ་ལྟ་བ་འདིར་སྦྱངས་སོ།",
    "d127:7713": "།དེ་ཕྱིར་ཆོས་ཀྱི་མཛོད་འདི་མཉན་པར་གྱིས།",
    "d127:7714": "།འདི་ལས་མདོ་སྡེ་བྱེ་བ་ཁྲག་ཁྲིག་འབྱུང་།",
    "d127:7715": "།འདི་ནི་བསོད་ནམས་ཕུང་པོ་བསམ་ཡས་ཡངས།",
    "d127:7716": "།འདིས་ནི་སངས་རྒྱས་ཡེ་ཤེས་མྱུར་དུ་འཐོབ།",
    "d127:7717": "།མཁས་པ་འཇིགས་མེད་དེ་དག་གང་སྟོན་པ།",
    "d127:7718": "།འདི་ནི་མདོ་སྡེ་ཀུན་གྱི་དམ་པའི་མདོ།",
    "d127:7719": "།དགེ་བ་བསམ་གྱིས་མི་ཁྱབ་འབྱུང་གནས་ཏེ།",
    "d127:7720": "།ཆོས་དེ་རྣམས་ལ་མཐའ་ཐུག་རྙེད་མི་འགྱུར།",
    "d127:7721": "།སྟོང་ཆེན་དག་ནི་བཅད་ཅིང་བཤིག་ནས་སུ།",
    "d127:7722": "།རྡུལ་གྱི་ཚོགས་རྣམས་བགྲང་བར་ནུས་ན་ཡང་།",
    "d127:7723": "།མདོ་སྡེ་བརྒྱ་ཕྲག་བསམ་ཡས་ཚད་མེད་པ།",
    "d127:7724": "།རྒྱུན་མི་ཆད་པར་དེ་སྟོང་བགྲང་མི་ནུས།",
    "d127:7725": "།སངས་རྒྱས་ཞིང་གི་སེམས་ཅན་ཐམས་ཅད་ཀྱི།",
    "d127:7726": "།ཕྱི་ནང་རྒྱུ་བའི་དབུགས་ནི་བགྲང་ནུས་ཀྱང་།",
    "d127:7727": "།ཏིང་འཛིན་འདི་ལ་གནས་ནས་གང་སྟོན་པ།",
    "d127:7728": "།མདོ་སྡེ་དེ་དག་མཐར་ཐུག་ནུས་མི་འགྱུར།",
    "d127:7729": "།སངས་རྒྱས་ཞིང་ནི་གང་གཱའི་བྱེ་མ་སྙེད།",
    "d127:7730": "།འགྲོ་བ་དེར་ཡང་སེམས་ཅན་གང་སྐྱེས་པ། །དེ་དག་སེམས་ནི་བགྲང་བར་ནུས་ཀྱང་སྲིད།",
    "d127:7731": "།རྟག་སྟོན་མདོ་སྡེ་དེ་དག་བགྲང་མི་ནུས།",
    "d127:7732": "།རྒྱ་མཚོ་ཆེན་པོའི་བྱེ་མ་ཅི་ཡོད་དང་། །ཀླུང་དང་མཚེའུ་དང་གཤོང་གི་བྱེ་མ་དག །བསྐལ་པ་བྱེ་བ་དག་གིས་བགྲང་ནུས་ཀྱང་།",
    "d127:7733": "།དེ་དག་འཆད་པའི་མདོ་སྡེ་མཐའ་ཡས་སོ།",
    "d127:7734": "།སངས་རྒྱས་ཞིང་ནི་བྱེ་བ་མང་པོ་ན།",
    "d127:7735": "།ཆུ་ཡི་ཕུང་པོ་རྟག་འདུག་ཅི་ཡོད་པ།",
    "d127:7736": "།བརྒྱ་ཚལ་སྐྲ་ཡི་རྩེ་མོས་བགྲང་ནུས་ཀྱང་།",
    "d127:7737": "།དེ་ཡི་དབྱངས་ཀྱི་ཡན་ལག་ཀུན་མི་འགྲངས།",
    "d127:7738": "།གང་སྔོན་འདིར་ནི་སེམས་ཅན་ཅི་འབྱུང་བ།",
    "d127:7739": "།རང་གི་ལུས་ལ་སྙིང་པོར་འདོགས་པ་རྣམས། །བསྐལ་པ་བྱེ་བ་མང་པོས་བགྲང་ནུས་ཀྱང་། །དེ་དག་མདོ་སྡེ་སྒྲུབ་པ་ཤེས་མི་ནུས།",
    "d127:7740": "།ཕྱོགས་བཅུ་དག་ན་སེམས་ཅན་ཅི་ཡོད་པ། །སྲོག་ཆགས་ཀུན་གྱི་སྒྲ་སྐད་བགྲང་ནུས་ཀྱང་། །དེ་དག་རྟག་ཏུ་མི་འཆད་སྟོན་པ་ཡི།",
    "d127:7741": "།མདོ་སྡེ་དེ་དག་བགྲང་བར་ཡོང་མི་ནུས།",
    "d127:7742": "།ཆོས་རྣམས་ཐམས་ཅད་བསྟན་པར་རབ་ཤེས་ཤིང་།",
    "d127:7743": "།ངེས་པའི་ཚིག་དང་བསྟན་པ་ཚིག་དོན་མཁས།",
    "d127:7744": "།གཏན་ལ་བབ་པའི་ཡང་དག་ཚུལ་ལ་བསླབས།",
    "d127:7745": "།བློ་གྲོས་ཡངས་ཤིང་རྟག་དགའ་ཤེས་རབ་ཅན།",
    "d127:7746": "།ཡངས་པའི་དོན་སེམས་རབ་ཏུ་ཕྱེ་བའི་བློ།",
    "d127:7747": "།བསམ་དང་མི་བསམ་པ་ཡང་རྟག་ཏུ་ཤེས།",
    "d127:7748": "།དབྱངས་ཀྱི་རང་བཞིན་རྒྱ་ཆེན་ཐམས་ཅད་རིག །སྒྲ་དབྱངས་དེ་དག་སྟོན་ཀྱང་ཆགས་མི་འགྱུར།",
    "d127:7749": "།ཐོགས་མེད་དེ་ནི་ཆོས་སྨྲར་བརྗོད་པ་སྟེ།",
    "d127:7750": "།འགྲོ་བ་ཀུན་ལ་སྟོན་ཀྱང་ཆགས་མི་འགྱུར།",
    "d127:7751": "།དྲི་བ་ངེས་པར་བསྟན་པ་བརྒྱ་ལ་མཁས།",
    "d127:7752": "།དེ་ལྟར་དེ་ཡིས་དོན་དམ་རབ་ཏུ་རྟོགས།",
    "d127:7753": "།མདོ་སྡེ་གཅིག་གིས་ཕྱོགས་ཀྱང་བྱེ་བ་སྙེད།",
    "d127:7754": "།བསམ་གྱིས་མི་ཁྱབ་དེས་སྟོན་ཆགས་པ་མེད། །ཆགས་མེད་སྟོན་པ་ཚིག་གི་དོན་ལ་མཁས།",
    "d127:7755": "།འཁོར་གྱི་ནང་དུ་དེ་འཆད་ཆགས་མི་འགྱུར།",
    "d127:7756": "།ཏིང་འཛིན་འདི་ལ་ལེགས་པར་གང་གནས་པ།",
    "d127:7757": "།བྱང་ཆུབ་སེམས་དཔའ་དེ་ནི་གཡོ་བ་མེད།",
    "d127:7758": "།ཆོས་ལ་སྟོབས་བསྐྱེད་བྱེ་བྲག་ཐོབ་པས་ནི།",
    "d127:7759": "།སྲོག་ཆགས་བྱེ་བ་མང་པོའི་དོན་དེ་བྱེད།",
    "d127:7760": "།ཇི་ལྟར་རི་རབ་མི་གཡོ་མི་འགུལ་ཏེ།",
    "d127:7761": "།རླུང་རྣམས་ཀུན་གྱིས་འགུལ་བར་མི་ནུས་པ།",
    "d127:7762": "།དེ་བཞིན་དགེ་སློང་ཆོས་སྨྲ་མཁས་པ་ཡང་།",
    "d127:7763": "།ཕ་རོལ་རྒོལ་བ་ཀུན་གྱིས་བསྐྱོད་མི་ནུས། །སྟོང་ཆེན་གྱི་ནི་འཇིག་རྟེན་ཁམས་འདི་ན། །རི་གང་མི་གཡོ་བར་ནི་བརྗོད་པ་རྣམས། །དེ་དག་རླུང་གིས་རབ་ཏུ་བསྐྱོད་ནུས་ཀྱང་།",
    "d127:7764": "།སྟོང་པའི་ཆོས་གནས་དགེ་སློང་བསྐྱོད་མི་ནུས།",
    "d127:7765": "།སུ་དག་སྟོང་པ་ཉིད་ལ་རྟག་བརྩོན་པ།",
    "d127:7766": "།སངས་རྒྱས་གནས་སུ་ངེས་པ་དེ་ཡིན་ཏེ།",
    "d127:7767": "།གཏན་ལ་བབ་པ་སྟོང་པའི་ཆོས་རབ་ཤེས།",
    "d127:7768": "།དེ་ནི་རྒོལ་བ་ཀུན་གྱིས་དཀྲུག་མི་ནུས།",
    "d127:7769": "།ཕས་ཀྱི་རྒོལ་བ་དག་གིས་མི་བསྐྱོད་ཅིང་།",
    "d127:7770": "།སྨྲ་བ་ཐམས་ཅད་ཀྱིས་ཀྱང་ཟིལ་མི་ནོན།",
    "d127:7771": "།ཏིང་འཛིན་ཞི་བ་འདི་ནི་བསྟན་བྱས་ན།",
    "d127:7772": "།ཟིལ་གྱིས་མི་ནོན་སྨད་པ་མེད་པར་འགྱུར།",
    "d127:7773": "།ཏིང་འཛིན་ཞི་བ་འདི་ནི་བཤད་བྱས་ན།",
    "d127:7774": "།དེ་ཡིས་སྟོང་ཉིད་རྟོགས་པར་ཁོང་དུ་ཆུད།",
    "d127:7775": "།དེ་ནི་ཆོས་རྣམས་ཀུན་ལ་ནེམ་ནུར་མེད།",
    "d127:7776": "།ཡེ་ཤེས་མཐའ་ཡས་དག་ལ་ཁོར་མོར་གནས། །ཏིང་འཛིན་འདི་ནི་བཟུང་ཞིང་བཀླགས་པ་ན། །སྟོབས་དང་བྱང་ཆུབ་ཡན་ལག་རྙེད་མི་དཀའ།",
    "d127:7777": "།ཡང་དག་རིག་དང་རྫུ་འཕྲུལ་བསམ་མི་ཁྱབ། །དེ་ལ་མངོན་པར་ཤེས་པ་རྙེད་མི་དཀའ།",
    "d127:7778": "།མཐའ་ཡས་ཡེ་ཤེས་རྒྱལ་བ་མཐོང་བ་ཡང་།",
    "d127:7779": "།སྲིད་པར་གྲུབ་པ་དག་ནི་རྙེད་མི་དཀའ།",
    "d127:7780": "།སངས་རྒྱས་བྱེ་བ་ཁྲག་ཁྲིག་བསམ་མི་ཁྱབ།",
    "d127:7781": "།ཏིང་འཛིན་འདི་འཆང་དེ་ཡིས་མཐོང་བར་འགྱུར། །དེ་ནི་རྒྱལ་བ་དེ་དག་ཐམས་ཅད་ལས། །ཏིང་འཛིན་ཞི་བ་འདི་ཡང་ཐོས་འགྱུར་ཏེ།",
    "d127:7782": "།ཡང་དག་རིག་དང་དབང་གི་ཕ་རོལ་ཕྱིན།",
    "d127:7783": "།སངས་རྒྱས་ཡེ་ཤེས་མཆོག་དང་ལྡན་པར་འགྱུར། །སྟོང་ཆེན་གྱི་ནི་འཇིག་རྟེན་ཁམས་འདི་དག །ལྷ་རྫས་ནོར་བུ་རིན་ཆེན་བཟང་མཆོག་གིས།",
    "d127:7784": "།འོག་ནས་བཟུང་སྟེ་སྲིད་པའི་རྩེ་མོའི་བར།",
    "d127:7785": "།ནོར་བུ་རིན་ཆེན་དག་གིས་གང་གྱུར་དང་། །ཞིང་ཡང་མཐའ་ཡས་རྣམ་མང་ཇི་སྙེད་པ།",
    "d127:7786": "།འཛམ་བུའི་ཆུ་བོའི་གསེར་བཀྲམ་གང་བ་ཀུན།",
    "d127:7787": "།ས་ཡི་འོག་ནས་སྲིད་པའི་རྩེ་མོའི་བར།",
    "d127:7788": "།ཐམས་ཅད་རྒྱལ་བའི་མཆོག་ལ་སྦྱིན་པ་བྱིན།",
    "d127:7789": "།སེམས་ཅན་རྣམ་པ་མང་པོ་ཇི་སྙེད་པ།",
    "d127:7790": "།བསྐལ་པ་མཐའ་ཡས་མང་པོར་སྦྱིན་པ་བྱིན།",
    "d127:7791": "།སངས་རྒྱས་རྣམས་ལ་ཁོར་མོར་མི་ཆད་བྱིན།",
    "d127:7792": "།བྱང་ཆུབ་འདོད་ཕྱིར་བྱིན་པའི་སྦྱིན་ཚོགས་ལ།",
    "d127:7793": "།དགེ་སློང་གང་དག་སྟོང་ཉིད་མངོན་དགའ་ཞིང་། །སྟོབས་བཅུ་ལ་ནི་ཐལ་སྦྱར་ཕྱག་འཚལ་ན།",
    "d127:7794": "།བྱང་ཆུབ་སེམས་དཔའ་སྟོང་ཉིད་མངོན་དགའ་ལ།",
    "d127:7795": "།སྦྱིན་པའི་ཕུང་པོ་སྔ་མས་ཆར་མི་འཕོད།",
    "d127:7796": "།བསོད་ནམས་ལྡན་པའི་མི་དེས་དེ་རྙེད་ནས།",
    "d127:7797": "།སངས་རྒྱས་བྱང་ཆུབ་མཚུངས་མེད་ཚོལ་བའི་ཕྱིར།",
    "d127:7798": "།དད་པ་རྒྱ་ཆེར་བསྐྱེད་ནས་སྦྱིན་པ་བྱིན།",
    "d127:7799": "།དེ་ཡི་དཔེ་འདི་སྐྱེས་བུ་དམ་པས་བསྟན།",
    "d127:7800": "།སུ་དག་ཏིང་འཛིན་དམ་པའི་མཆོག་འདི་ལས། །ཚིག་བཞིའི་ཚིགས་བཅད་སེམས་དགའ་འཛིན་པ་ཡང་། །དེ་ཡི་བསོད་ནམས་ཕུང་པོ་བསགས་པ་ལ།",
    "d127:7801": "།སྦྱིན་པ་དེ་ཀུན་བརྒྱ་ཡི་ཆར་མི་ཕོད།",
    "d127:7802": "།ཏིང་འཛིན་རྡུལ་བྲལ་ཞི་བ་མ་ཐོས་པར། །ཕན་བྱེད་བྱང་ཆུབ་སེམས་དཔས་སྦྱིན་བྱིན་ཀྱང་།",
    "d127:7803": "།ཐོས་པས་སངས་རྒྱས་ཡེ་ཤེས་མྱུར་ཐོབ་ལྟར། །དེ་ཙམ་སངས་རྒྱས་ཡེ་ཤེས་མྱུར་མི་འཐོབ།",
    "d127:7804": "།གང་གིས་ཞིང་མཆོག་ས་འདི་ཐོབ་ནས་སུ། །རྡུལ་བྲལ་ཏིང་འཛིན་སྟོང་པའི་རིགས་འདི་ནི།",
    "d127:7805": "།བྱང་ཆུབ་སེམས་དཔའ་དགའ་བས་རྟོགས་བྱེད་པ།",
    "d127:7806": "།དེས་ནི་སངས་རྒྱས་ཡེ་ཤེས་མྱུར་དུ་འཐོབ། །གང་གིས་འདི་ལྟ་བུ་ཡི་གཏེར་རྙེད་པ།",
    "d127:7807": "།ཞིང་རྣམས་མཐའ་ཡས་གང་གཱའི་བྱེ་མ་སྙེད།",
    "d127:7808": "།དེ་དག་ལྷ་དང་དེ་བཞིན་མི་རྣམས་ཀྱི། །ནོར་བུ་རིན་པོ་ཆེ་ཡིས་གང་བར་གྱུར།",
    "d127:7809": "།བྱང་ཆུབ་སེམས་དཔས་ཏིང་འཛིན་འདི་ཐོབ་སྟེ།",
    "d127:7810": "།རྟག་ཏུ་ཆུབ་པར་བྱེད་ཅིང་མི་ངོམས་པ།",
    "d127:7811": "།ཐུལ་བར་དཀའ་ཞིང་མཛོད་རྣམས་ཤིན་ཏུ་མང་། །ནོར་ཡང་མང་ཞིང་རིན་ཆེན་ནོར་དང་ལྡན། །ཇི་ལྟར་ཏིང་འཛིན་རྡུལ་བྲལ་འདི་ཐོབ་ནས།",
    "d127:7812": "།བྱང་ཆུབ་སེམས་དཔའ་དགའ་ཞིང་རངས་པ་ལྟར།",
    "d127:7813": "།རྒྱལ་སྲིད་ཤིན་ཏུ་འབྱོར་ཅིང་རྒྱས་ཐོབ་ཀྱང་།",
    "d127:7814": "།མཁས་པ་དེ་དག་ནམ་ཡང་དགར་མི་འགྱུར།",
    "d127:7815": "།དེ་དང་དེ་དག་སངས་རྒྱས་ཀུན་མཁྱེན་གྱི།",
    "d127:7816": "།ཆོས་རྣམས་རྟག་ཏུ་འཛིན་པར་བྱེད་པ་ཡིན།",
    "d127:7817": "།ཟད་པའི་མཐར་ཐུག་དུས་སུ་གྱུར་པའི་ཚེ།",
    "d127:7818": "།ཆོས་ཀྱི་ཚུལ་མཆོག་རྒྱ་ཆེར་འཛིན་པར་འགྱུར། །ཆོས་ཀྱི་མཛོད་འཆང་བློ་གྲོས་ཆེན་པོ་འཆང་།",
    "d127:7819": "།ཐམས་ཅད་མཁྱེན་པའི་མཛོད་ཀྱང་འཆང་བ་ཡིན།",
    "d127:7820": "།དེ་དང་དེ་དག་སེམས་ཅན་བྱེ་སྟོང་དང་། །ཁྲག་ཁྲིག་ཆོས་ཀྱི་དབྱངས་ཀྱིས་མགུ་བར་བྱེད།",
    "d127:7821": "།དེ་དག་ཚུལ་ཁྲིམས་ནོར་ལྡན་བློ་གྲོས་ཅན།",
    "d127:7822": "།སྐྱེས་བུ་དེ་དག་བསླབས་པའི་ནོར་གྱིས་ཕྱུག །དེ་དང་དེ་དག་ཚུལ་ཁྲིམས་བརྟུལ་ཞུགས་གནས།",
    "d127:7823": "།མངོན་དགའ་ཆོས་ཀྱི་སྡོང་པོའི་མྱུ་གུ་ཡིན།",
    "d127:7824": "།དེ་དག་ཆོས་གོས་ངུར་སྨྲིག་རིན་ཆེན་འཆང་།",
    "d127:7825": "།ཁྱིམ་ནས་འབྱུང་ལ་རྟག་ཏུ་དགའ་བར་བྱེད།",
    "d127:7826": "།དེ་དག་སེམས་ཅན་ཕན་ཕྱིར་མཉམ་པ་མེད།",
    "d127:7827": "།ཐམས་ཅད་མཁྱེན་པ་ཉིད་ལ་རབ་ཏུ་ཞུགས།",
    "d127:7828": "།དེ་དག་དུལ་བ་སེམས་ཅན་མ་དུལ་འདུལ།",
    "d127:7829": "།རྟག་པར་དུལ་བའི་གནས་དང་རྗེས་སུ་ལྡན།",
    "d127:7830": "།དེ་དག་དུལ་ཞིང་རབ་དུལ་རྗེས་སུ་སོང་།",
    "d127:7831": "།ཞི་བའི་དབང་པོ་རབ་ཏུ་ཞི་བ་ཡིན།",
    "d127:7832": "།དེ་དག་སེམས་ཅན་ཉལ་བ་གཉིད་ལོག་པ། །རྟག་ཏུ་ཆོས་ཀྱི་སྐད་ཀྱིས་སད་པར་བྱེད།",
    "d127:7833": "།སེམས་ཅན་དག་ནི་སད་པར་བྱས་ནས་སུ།",
    "d127:7834": "།རིན་ཆེན་ཆོས་བཟང་མཆོག་ལ་འགོད་པར་བྱེད།",
    "d127:7835": "།དེ་དང་དེ་དག་སྦྱིན་པའི་བདག་པོ་ཡིན།",
    "d127:7836": "།ཁོར་མོར་རྟག་ཏུ་གཏོང་ལ་བརྐྱང་བ་སྟེ།",
    "d127:7837": "།མཁས་པ་དེ་དག་འཇུངས་དང་འགྲོགས་མི་བྱེད།",
    "d127:7838": "།གཏོང་བ་ཆེན་པོ་དག་ལ་རྟག་ཏུ་དགའ།",
    "d127:7839": "།དེ་དག་སེམས་ཅན་དབུལ་ཞིང་སྡུག་བསྔལ་རྣམས། །མཐོང་ནས་ལོངས་སྤྱོད་ཀྱིས་ཀྱང་ཚིམ་པར་བྱེད།",
    "d127:7840": "།དེ་དག་སེམས་ཅན་བདེ་ཞིང་ཕན་པའི་ཕྱིར། །ཐམས་ཅད་མཁྱེན་པ་ཉིད་ལ་རྟག་པར་ཞུགས།",
    "d127:7841": "།དེ་དག་ཡེ་ཤེས་རྟག་ཏུ་བསླབས་པ་སྟེ།",
    "d127:7842": "།ཆོས་ཀྱི་རྔ་ཡང་རྒྱ་ཆེར་ཤིན་ཏུ་རྡུང་།",
    "d127:7843": "།སྐྱེ་བོ་ཀུན་གྱི་ཐེ་ཚོམ་འཁྲི་ཤིང་གཅོད།",
    "d127:7844": "།རྟག་པར་ཡེ་ཤེས་ལ་ཡང་རབ་ཏུ་ཞུགས།",
    "d127:7845": "།དེ་དག་ལེགས་ཐོས་ཆོས་འཛིན་རྡུལ་བྲལ་བ།",
    "d127:7846": "།འཁོར་གྱི་ནང་དུ་སྟན་ལ་འདུག་ནས་སུ། །མཁས་པ་བློ་གྲོས་འཆང་བ་དེ་དག་ནི།",
    "d127:7847": "།མདོ་སྡེ་བྱེ་བ་བརྒྱ་དག་རབ་ཏུ་སྟོན། །དེ་དང་དེ་དག་མང་དུ་ཐོས་པ་ཡིན།",
    "d127:7848": "།ཐོས་པ་འཛིན་པ་སངས་རྒྱས་ཆོས་རྣམས་འཛིན།",
    "d127:7849": "།ཆོས་ཀྱི་མཛོད་རྣམས་ཤིན་ཏུ་འཛིན་བྱེད་དེ།",
    "d127:7850": "།ཐུབ་པའི་ཆོས་ཀྱི་གཏེར་ལ་དགའ་བ་ཡིན།",
    "d127:7851": "།དེ་དང་དེ་དག་ཤེས་རབ་ཡངས་པ་ཡིན།",
    "d127:7852": "།དགའ་བ་དག་ཀྱང་རྒྱ་ཆེར་རྟག་ཏུ་སྐྱེད། །ཞིབ་ཅིང་འབྱུང་བར་འགྱུར་བ་བལྟ་དཀའ་བ།",
    "d127:7853": "།ཞི་བའི་ཆོས་མཆོག་རྣམས་ཀྱང་རབ་ཏུ་སྟོན།",
    "d127:7854": "།དེ་དག་ཆོས་དང་ཆོས་མིན་ཤེས་པ་སྟེ།",
    "d127:7855": "།དེས་ཤིང་བློ་གྲོས་ལྡན་པ་ཆོས་ལ་གནས།",
    "d127:7856": "།ཆོས་ཀྱི་རྒྱལ་སྲིད་རབ་ཏུ་སྟོན་བྱེད་ཅིང་།",
    "d127:7857": "།མཚུངས་མེད་ཆོས་ཀྱི་མཆོག་ལ་རྟག་ཏུ་སྤྱོད།",
    "d127:7858": "།དེ་དག་ཆོས་ཀྱི་མཆོག་ལ་ལྷུར་བྱེད་དེ།",
    "d127:7859": "།བླ་མ་ལ་ཡང་རི་མོ་བྱེད་པར་གནས།",
    "d127:7860": "།ཆོས་ཀྱི་གྲོང་ཁྱེར་མཆོག་ལ་གནས་པ་སྟེ།",
    "d127:7861": "།བློ་གྲོས་ལྡན་པ་ཆོས་ཀྱི་རྒྱལ་མཚན་སྒྲེང་།",
    "d127:7862": "།དེ་དག་དྲེགས་ཤིང་རྒྱགས་པའི་སེམས་ཅན་རྣམས།",
    "d127:7863": "།རྟག་ཏུ་བག་མེད་པ་ལ་གནས་པ་མཐོང་།",
    "d127:7864": "།རབ་ཏུ་མ་རུངས་ལོག་པའི་ལམ་སོང་ཞིང་།",
    "d127:7865": "།འཁོར་བའི་ལམ་ལ་གནས་པ་མཐོང་ནས་ནི།",
    "d127:7866": "།དེ་ལ་བྱམས་དང་སྙིང་རྗེ་རྒྱ་ཆེར་བསྐྱེད།",
    "d127:7867": "།དགའ་དང་བཏང་སྙོམས་དག་ལའང་རབ་གནས་ཏེ།",
    "d127:7868": "།དེ་དག་ལ་ནི་ཡན་ལག་བརྒྱད་ལྡན་པ།",
    "d127:7869": "།ལམ་མཆོག་ཞི་བ་བལྟ་དཀའ་རབ་ཏུ་སྟོན།",
    "d127:7870": "།དེ་དང་དེ་དག་ལེགས་བྱས་ཆོས་ཀྱི་གྲུ།",
    "d127:7871": "།བཤམས་ནས་འཁོར་བའི་རྒྱུན་ཏུ་སོང་བ་དག །རྒྱ་མཚོ་ཆེན་པོར་ལྷུང་ཞིང་ཁྱེར་བ་ཡི། །སེམས་ཅན་མང་པོ་དག་ནི་སྒྲོལ་བར་བྱེད།",
    "d127:7872": "།བྱང་ཆུབ་ཡན་ལག་སྟོབས་དང་དབང་པོ་ཡིས།",
    "d127:7873": "།གོ་བགོས་དམ་པའི་ཆོས་ཀྱི་གྲུར་ཞུགས་ནས།",
    "d127:7874": "།ཕ་རོལ་འགྲམ་བདེ་རྟག་ཏུ་འཇིགས་མེད་པར།",
    "d127:7875": "།ཁོར་མོར་སེམས་ཅན་རྣམས་ཀྱང་འགོད་པར་བྱེད།",
    "d127:7876": "།དེ་དག་སྨན་པའི་གཙོ་བོ་དཀའ་ཐུབ་ལ།",
    "d127:7877": "།ཤིན་ཏུ་སྤྱད་པ་རིག་བྱེད་སྨན་པའི་མཆོག །རིག་པ་ཡེ་ཤེས་རྣམ་གྲོལ་ཕ་རོལ་ཕྱིན།",
    "d127:7878": "།དམ་པའི་ཆོས་ཀྱི་རྩི་ཡང་སྦྱིན་པར་བྱེད།",
    "d127:7879": "།ནད་ནི་རྣམ་པ་མང་པོས་བཏབ་པ་ཡི། །སེམས་ཅན་ན་བ་དག་ཀྱང་མཐོང་ནས་སུ།",
    "d127:7880": "།དེ་དག་ལ་ནི་ཆོས་ཀྱི་བཀྲུ་སྨན་གཏོང་།",
    "d127:7881": "།ཆོས་རྣམས་ཀྱིས་ནི་དེ་དག་གསོ་བ་བྱེད།",
    "d127:7882": "།དེ་དག་སྨྲ་བ་ཕ་རོལ་རྒོལ་བ་འཇོམས། །འཇིག་རྟེན་དབང་པོ་ཚིག་གི་དབང་ཕྱུག་ལྡན།",
    "d127:7883": "།ཤེས་བྱ་ཀུན་ལ་འོད་བྱེད་བློ་གྲོས་འཆང་།",
    "d127:7884": "།ཡེ་ཤེས་དམ་པའི་ས་ལ་རབ་ཏུ་གནས།",
    "d127:7885": "།དཔའ་བོ་ཡེ་ཤེས་སྟོབས་ལྡན་སྟོབས་འཇོམས་པ།",
    "d127:7886": "།ཡེ་ཤེས་ལྡན་པ་དག་གིས་ཡང་དག་བསྔགས།",
    "d127:7887": "།སེམས་ཅན་བྱེ་བ་ཁྲག་ཁྲིག་མང་པོ་དག །ཆོས་ལ་གནས་ནས་ཤེས་པས་མགུ་བར་བྱེད།",
    "d127:7888": "།དེ་དང་དེ་དག་བདག་པོ་དེད་དཔོན་ཏེ།",
    "d127:7889": "།གསལ་བ་སེམས་ཅན་རྣམས་ཀྱི་སྐྱབས་འདོད་པ།",
    "d127:7890": "།སེམས་ཅན་རིན་ཆེན་ལམ་ལ་རྨོངས་གྱུར་ཅིང་། །རྟག་ཏུ་བདུད་ཀྱི་སྙིང་ཞུགས་མཐོང་ནས་ནི།",
    "d127:7891": "།དེ་དག་ལ་ཡང་ལམ་མཆོག་ཞི་ཞིང་བདེ། །རྟག་པར་མྱ་ངན་འདས་པ་རབ་ཏུ་སྟོན།",
    "d127:7892": "།མཁས་པ་དག་ནི་ཡེ་ཤེས་ལམ་དེ་ཡིས། །སེམས་ཅན་མང་པོ་བྱེ་བརྒྱ་འདྲེན་པར་བྱེད།",
    "d127:7893": "།དེ་དང་དེ་དག་གནས་དང་རྟེན་དུ་འགྱུར།",
    "d127:7894": "།སྐྱབས་དང་མིག་དང་སྒྲོན་མ་བྱེད་པ་ཡིན།",
    "d127:7895": "།འཇིགས་པ་རྣམས་ལ་མི་འཇིགས་རབ་ཏུ་སྦྱིན།",
    "d127:7896": "།སྐྲག་པ་རྣམས་ཀྱང་རྟག་ཏུ་དབུགས་འབྱིན་བྱེད།",
    "d127:7897": "།དེ་དག་སེམས་ཅན་ཤིན་ཏུ་སྡུག་བསྔལ་དང་། །དམུས་ལོང་གྱུར་པ་འདི་དག་རིག་ནས་ནི།",
    "d127:7898": "།ཡང་དག་ཚུལ་བསླབས་རིན་ཆེན་ཆོས་རྣམས་ཀྱིས།",
    "d127:7899": "།ཆོས་ཀྱི་སྣང་བ་དག་ཀྱང་བྱེད་པར་འགྱུར།",
    "d127:7900": "།འཇིག་རྟེན་ན་ནི་བཟོ་མཆོག་ཅི་ཡོད་པ།",
    "d127:7901": "།བཟོ་བོ་བྱེད་པས་སེམས་ཅན་ཕན་འགྱུར་ཞིང་།",
    "d127:7902": "།གང་གིས་སེམས་ཅན་རྟག་ཏུ་བདེར་འགྱུར་བ།",
    "d127:7903": "།བཟོ་ཡི་རྣམ་པ་དེ་དག་ཤིན་ཏུ་བསླབས། །སུ་དག་བྱང་ཆུབ་ཏུ་ནི་མངོན་ཞུགས་ཏེ། །བློ་གྲོས་ལྡན་ཞིང་འཇིག་རྟེན་མིག་སྦྱིན་པ།",
    "d127:7904": "།བསླབས་པ་རྣམས་ལ་མཆོག་གི་ཕ་རོལ་ཕྱིན། །མཁས་རབ་འཇིག་རྟེན་ན་ཡང་ངོ་མཚར་ཐོབ།",
    "d127:7905": "།སངས་རྒྱས་དག་གི་ཆོས་མཆོག་ཐོས་པ་ཡིས། །མཚུངས་པ་མེད་པ་ངོམས་པར་ཡོང་མི་འགྱུར།",
    "d127:7906": "།ཚུལ་ཁྲིམས་བཟོད་དང་ཏིང་འཛིན་ཕ་རོལ་ཕྱིན།",
    "d127:7907": "།ཟབ་མོ་ཡི་ནི་ཆོས་རྣམས་ཤིན་ཏུ་ཐོས།",
    "d127:7908": "།དེ་དག་ཞི་བ་རིན་ཆེན་ཆོས་རྣམས་ནི། །གཞན་ལ་སྟོན་པས་ངོམས་པར་མི་འགྱུར་ཏེ།",
    "d127:7909": "།ཐར་བའི་ཐབས་ཀྱི་ཆར་ཡང་རབ་འབེབས་ཤིང་།",
    "d127:7910": "།ཆོས་ཀྱིས་སྐྱེས་བུ་དག་ནི་ཚིམ་པར་བྱེད།",
    "d127:7911": "།དེ་ཡི་དྲུང་དུ་སེམས་ཅན་མང་པོ་ནི།",
    "d127:7912": "།ཆོས་འདོད་མཁས་པ་ཇི་སྙེད་ལྷགས་ནས་སུ།",
    "d127:7913": "།ཆོས་མཆོག་བཟང་པོ་དམ་པ་རིན་པོ་ཆེ། །དྲང་ཞིང་གསལ་བའི་ལམ་རྣམས་མཉན་སྙམ་པ།",
    "d127:7914": "།དེ་དག་བློ་གྲོས་འཆང་བས་ཐེ་ཚོམ་བཅད།",
    "d127:7915": "།ཆོས་ཀྱིས་དེ་དག་ཤིན་ཏུ་མགུ་བར་བྱེད།",
    "d127:7916": "།ཚུལ་ཁྲིམས་བཟོད་དང་ཏིང་འཛིན་ཕ་རོལ་ཕྱིན།",
    "d127:7917": "།སེམས་ཅན་རྣམས་ཀྱི་བསམ་པ་རབ་ཏུ་ཤེས།",
    "d127:7918": "།ཡེ་ཤེས་ལྡན་ཞིང་ཡེ་ཤེས་མཆོག་རབ་ཀྱི།",
    "d127:7919": "།ཕ་རོལ་ཕྱིན་པ་སེམས་ཅན་བསམ་ལ་མཁས།",
    "d127:7920": "།སེམས་ཅན་ཕ་རོལ་སེམས་དང་སྤྱོད་པ་དང་། །གང་དག་གཏམ་ནི་ཅི་འདྲའི་ཆོས་བརྗོད་པ།",
    "d127:7921": "།ཡེ་ཤེས་གཏམ་ནི་བརྗོད་ལ་གང་དག་གིས།",
    "d127:7922": "།སེམས་ཅན་ཁྲག་ཁྲིག་ཆོས་མཆོག་མིག་ཐོབ་འགྱུར། །དེ་དག་ཡེ་ཤེས་བྱེ་བྲག་ཕ་རོལ་ཕྱིན།",
    "d127:7923": "།ལམ་རྣམས་ཀྱང་ནི་ཉེ་བར་སྟོན་པར་བྱེད།",
    "d127:7924": "།མཁས་པ་དེ་དག་གི་ནི་སེམས་རྣམས་ཀྱང་།",
    "d127:7925": "།བདུད་རྣམས་བྱེ་བ་སྟོང་གིས་ཡོང་མི་ཤེས།",
    "d127:7926": "།ཇི་ལྟར་ནམ་མཁའ་ལ་ནི་བྱ་སོང་བ། །དེ་ཡི་རྗེས་ནི་གང་དུའང་ཤེས་མི་ནུས།",
    "d127:7927": "།ཡེ་ཤེས་སྟོབས་ལྡན་དུལ་ཞིང་རབ་ཏུ་ཞི།",
    "d127:7928": "།ཞི་བ་འཕགས་པའི་ཡེ་ཤེས་དག་ལ་གནས།",
    "d127:7929": "།དཔའ་བོ་ཁྱུ་མཆོག་བདུད་རྣམས་ཐམས་ཅད་བཅོམ།",
    "d127:7930": "།བྱང་ཆུབ་ཞི་བ་མངོན་པར་འཚང་ཡང་རྒྱ།",
    "d127:7931": "།རྟག་ཏུ་རྫུ་འཕྲུལ་དག་གི་ཕ་རོལ་ཕྱིན།",
    "d127:7932": "།ཞིང་ཡང་བརྒྱ་ཕྲག་མང་པོར་འགྲོ་བར་བྱེད།",
    "d127:7933": "།སངས་རྒྱས་མང་པོ་བྱེ་བ་ཁྲག་ཁྲིག་མཐོང་།",
    "d127:7934": "།ཇི་བཞིན་གང་གཱ་ཡི་ནི་བྱེ་མ་སྙེད།",
    "d127:7935": "།དེ་ཡི་མིག་ཀྱང་ཐོགས་པར་མི་འགྱུར་ཏེ།",
    "d127:7936": "།ཕྱོགས་བཅུ་དག་གི་གཟུགས་མང་མཐོང་བར་འགྱུར།",
    "d127:7937": "།ཇི་སྙེད་ཕྱོགས་བཅུ་ཡི་ནི་སྲིད་པ་ན། །སེམས་ཅན་ཡོད་དགུ་དེ་དག་འདྲེན་པར་གྱུར། །བསྐལ་པ་བྱེ་བ་བརྒྱ་ཕྲག་མང་པོར་ནི།",
    "d127:7938": "།དེ་དག་དེ་ཡི་ཕན་ཡོན་ཀུན་བརྗོད་ཅིང་།",
    "d127:7939": "།སྤོབས་པ་ཡི་ནི་རབ་ཏུ་བཤད་མཛད་ཀྱང་།",
    "d127:7940": "།སྔོན་གྱི་སྤྱོད་པའི་བསྔགས་པ་ཟད་མི་ནུས།",
    "d127:7941": "།ཏིང་འཛིན་མཚུངས་མེད་རྡུལ་དང་བྲལ་བ་འདི། །སྐྱེས་བུ་སུ་གང་འཛིན་པར་བྱེད་པ་ནི།",
    "d127:7942": "།སངས་རྒྱས་དག་གི་ནོར་རྣམས་མི་ཟད་དེ།",
    "d127:7943": "།ཤིན་ཏུ་རྒྱ་ཆེ་ཡེ་ཤེས་རྒྱ་མཚོ་བཞིན།",
    "d127:7944": "།ཚུལ་ཁྲིམས་ཀྱི་ཕུང་པོ་ངེས་པར་བསྟན་པའི་ལེའུ་སྟེ་སུམ་ཅུ་རྩ་བདུན་པའོ།། །།དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ།",
    "d127:7945": "གཞོན་ནུ་དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ངོ་མཚར་དང་། །རྨད་དུ་བྱུང་བའི་བྱང་ཆུབ་སེམས་དཔའི་ཆོས་འདི་དག་དང་། གཞན་ཡང་ཚད་མེད་པ་འདོད་པ་དང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་མཉན་པར་བྱ། གཟུང་བར་བྱ། ཀུན་ཆུབ་པར་བྱ། བཅང་བར་བྱ། བཀླག་པར་བྱ།",
    "d127:7946": "རབ་ཏུ་གདོན་པར་བྱ། ལུང་མནོད་ཅིང་ཁ་ཏོན་དུ་བྱ། ཉོན་མོངས་པ་མེད་པར་བསྒོམ་པས་བསྒོམ་པར་བྱ། གཞན་ལ་ཡང་རྒྱ་ཆེར་རབ་ཏུ་བསྟན་པར་བྱ། དེས་བཟོད་པའི་སྟོབས་བསྒོམ་པར་བྱ།",
    "d127:7947": "བཟོད་པ་བསྟེན་པར་བྱ། མང་དུ་བྱ། ཆོས་ལ་དོན་དུ་གཉེར་བ་དང་། ཆོས་འདོད་པ་དང་། ཆོས་ཡོངས་སུ་འཛིན་པ་དང་། ཆོས་དང་རྗེས་སུ་འཐུན་པའི་ཆོས་ལ་ཞུགས་པར་བྱའོ། །སངས་རྒྱས་མཆོད་པ་ལ་མངོན་པར་བརྩོན་པར་བྱའོ།",
    "d127:7948": "།དེས་གནས་གསུམ་ལ་བརྩོན་པར་བྱ་སྟེ།",
    "d127:7949": "གསུམ་གང་ཞེ་ན།",
    "d127:7950": "འདི་ལྟ་སྟེ། ཉོན་མོངས་པ་ཟད་པ་དང་། བསོད་ནམས་ཀྱི་ཞིང་དུ་གྱུར་པ་དང་། སངས་རྒྱས་ཀྱི་ཡེ་ཤེས་འདོད་པས་དགེ་བའི་རྩ་བ་རྣམས་བསྐྱེད་པར་བྱའི་འཇིག་རྟེན་གྱི་བདེ་བ་ལ་རེག་པར་འདོད་པའི་ཕྱིར་ནི་མ་ཡིན་ཏེ།",
    "d127:7951": "གནས་གསུམ་པོ་དེ་དག་ལ་མངོན་པར་བརྩོན་པར་བྱའོ།",
    "d127:7952": "།དེ་ནས་བཅོམ་ལྡན་འདས་ཀྱིས་དེའི་ཚེ་ཟླ་འོད་གཞོན་ནུར་གྱུར་པ་ལ་དོན་འདི་ཉིད་བསྟན་པའི་ཕྱིར་སྔོན་བྱུང་བའི་གཏམ་བསྟན་པ་འདི་དག་ཚིགས་སུ་བཅད་པའི་དབྱངས་ཀྱིས་ཡང་དག་པར་རབ་ཏུ་བསྟན་ཏོ།",
    "d127:7953": "།བསྐལ་པ་སྟོང་དུ་ཇི་ལྟར་ངས་སྤྱད་པ། །གཞོན་ནུར་གྱུར་པ་ང་ལས་མཉན་པར་གྱིས།",
    "d127:7954": "།ཏིང་འཛིན་བཟང་པོ་དམ་པ་འདི་ཚོལ་ཕྱིར།",
    "d127:7955": "།སངས་རྒྱས་དག་ནི་སྟོང་ཕྲག་བརྒྱ་ཡང་མཆོད།",
    "d127:7956": "།དེ་ལྟར་བསྐལ་པ་འདས་པ་བསམ་ཡས་སུ།",
    "d127:7957": "།ཞིང་བརྒྱ་ཡི་ནི་བྱེ་མ་ཅི་ཡོད་པ།",
    "d127:7958": "།དཔེར་བསྟེན་དེ་སྙེད་འདས་པར་གྱུར་པ་ན།",
    "d127:7959": "།ཚོགས་ཀྱི་དབང་ཕྱུག་ཅེས་བྱ་རྒྱལ་བ་བྱུང་།",
    "d127:7960": "།བྱེ་བ་སྟོང་ཕྲག་དྲུག་ཅུ་མི་ཉུང་བ།",
    "d127:7961": "།རྒྱལ་བ་དེ་ཡི་ཚོགས་ནི་བྱུང་གྱུར་ཏེ།",
    "d127:7962": "།ཐམས་ཅད་ཟག་པ་མེད་ཅིང་ཉོན་མོངས་ཟད།",
    "d127:7963": "།རྣམ་ཐར་བརྒྱད་ལ་གནས་པའི་བསམ་གཏན་པ།",
    "d127:7964": "།དེ་ཡི་དུས་ན་ས་འདི་ཐམས་ཅད་ཀྱང་།",
    "d127:7965": "།བདེ་ཞིང་ལོ་ལེགས་འཁྲུག་པ་མེད་པར་གྱུར།",
    "d127:7966": "།མི་རྣམས་ཐམས་ཅད་སྐྱིད་ཅིང་བདེ་དང་ལྡན།",
    "d127:7967": "།མི་ཡི་བདེ་བ་དག་གིས་རྒྱས་པར་གྱུར།",
    "d127:7968": "།ཐམས་ཅད་བསོད་ནམས་སྟོབས་དང་ལྡན་པ་སྟེ།",
    "d127:7969": "།བལྟ་ན་སྡུག་ཅིང་དེ་བཞིན་དགའ་བར་གྱུར།",
    "d127:7970": "།ཐམས་ཅད་ཕྱུག་ཅིང་ནོར་མང་འབྱོར་བ་སྟེ།",
    "d127:7971": "།ལུས་ནི་ལྷ་ཡི་བདེ་དང་ལྡན་པར་གྱུར།",
    "d127:7972": "།དེས་ཤིང་བརྟུལ་ཞུགས་བཟང་ལ་ཉོན་མོངས་ཆུང་།",
    "d127:7973": "།བཟོད་པའི་སྟོབས་ལ་དཔའ་ཞིང་བྱད་གཟུགས་བཟང་།",
    "d127:7974": "།ལྷ་ཡི་གནས་ན་ལྷ་ཡི་སྲས་པོ་བཞིན།",
    "d127:7975": "།ཚུལ་ཁྲིམས་ཡོན་ཏན་འཆང་ཞིང་བློ་གྲོས་ལྡན།",
    "d127:7976": "།དེ་ཡི་དུས་ན་ས་བདག་བྱུང་བ་ནི།",
    "d127:7977": "།རྒྱལ་པོ་མེ་ཏོག་མཆོག་ཅེས་བྱ་བ་ཡིན།",
    "d127:7978": "།དེ་ཡི་བུ་ཡང་ལྔ་བརྒྱར་ཚང་བར་བྱུང་།",
    "d127:7979": "།དྲན་དང་ལྡན་ཞིང་རྟོགས་དང་ལྡན་པར་གྱུར།",
    "d127:7980": "།རྒྱལ་པོའི་བུ་དེ་ཡིས་ཀྱང་རྒྱལ་བ་ཡི།",
    "d127:7981": "།སྐྱེད་མོས་ཚལ་བརྒྱ་སྟོང་ཕྲག་དྲུག་ཅུ་དག །ཐམས་ཅད་མེ་ཏོག་འབྲས་བུས་བརྒྱན་པ་ཡང་། །ཐུགས་རྗེ་ལྡན་པ་དེ་ལ་རབ་ཏུ་ཕུལ།",
    "d127:7982": "།སྐྱེད་མོས་ཚལ་ནི་བརྒྱ་སྟོང་སྣ་ཚོགས་དང་། །འཆག་ས་མལ་སྟན་བཞུགས་གནས་སྟོང་རྣམས་དང་། །ཆོས་གོས་ཀྱང་ནི་བྱེ་བ་བརྒྱ་སྟོང་གིས།",
    "d127:7983": "།འཆག་ས་བཞུགས་གནས་རྣམས་སུ་གདིང་བ་བྱས། །དེ་ལྟར་རྣམ་པ་དུ་མ་སྟོང་དག་དང་། །དགེ་སྦྱོང་དག་གི་ལོངས་སྤྱོད་ཇི་སྙེད་པ།",
    "d127:7984": "།རྒྱལ་བའི་བུ་ནི་ཤིན་ཏུ་ཡིད་དད་པས།",
    "d127:7985": "།བདེ་གཤེགས་དེ་ལ་ཐམས་ཅད་ཉེ་བར་ཕུལ།",
    "d127:7986": "།རྒྱལ་པོ་དེ་ཡང་དགེ་བའི་ལས་བཅུ་ཡི།",
    "d127:7987": "།ལམ་ལ་རབ་ཏུ་གནས་པར་གྱུར་ནས་སུ།",
    "d127:7988": "།སྐྱེ་བོ་སྲོག་ཆགས་ཁྲག་ཁྲིག་བརྒྱ་སྟོང་གིས། །མདུན་དུ་བདར་ཏེ་འདྲེན་པ་ལྟ་བར་སོང་།",
    "d127:7989": "།མེ་ཏོག་དང་ནི་བྱུག་པ་བདུག་པ་དང་། །གདུགས་དང་རྒྱལ་མཚན་སིལ་སྙན་ཐོགས་ནས་སུ།",
    "d127:7990": "།རྒྱལ་བ་དེ་ལ་དེ་ཡིས་མཆོད་བྱས་ཏེ།",
    "d127:7991": "།ཐལ་མོ་སྦྱར་ནས་སྤྱན་སྔར་འདུག་པར་གྱུར།",
    "d127:7992": "།ལྷ་དང་མི་དང་ལྷ་མིན་གནོད་སྦྱིན་དང་། །དགེ་སློང་སྟོང་ཡང་དེ་ཚེ་དགའ་བར་གྱུར།",
    "d127:7993": "།རྒྱལ་བ་མཆོད་པ་འདི་ནི་ལུང་སྟོན་ཏམ།",
    "d127:7994": "།མི་ཡི་དབང་པོ་ལེགས་པར་ཆོས་གསུང་ངམ།",
    "d127:7995": "།རྒྱལ་པོའི་བུ་དེ་ཡི་ནི་བསམ་པ་དང་། །བླ་མེད་སེམས་ཀྱང་རང་བྱུང་མཁྱེན་ནས་ནི།",
    "d127:7996": "།མོས་པའི་གནས་ལ་ཕ་རོལ་ཕྱིན་པ་ཡིས།",
    "d127:7997": "།དེ་ལ་ཏིང་འཛིན་ཞི་བ་འདི་བཤད་དོ།",
    "d127:7998": "།གང་ཚེ་བདེ་བར་གཤེགས་པས་གསུང་ཕྱུང་བ།",
    "d127:7999": "།དེ་ཚེ་ནགས་ཚལ་བཅས་པའི་ས་ཡང་གཡོས།",
    "d127:8000": "།ནམ་མཁའ་ལས་ནི་མེ་ཏོག་ཆར་ཀྱང་བབ།",
    "d127:8001": "།ས་ལས་པད་མ་བརྒྱ་དག་བྱུང་བར་གྱུར།",
    "d127:8002": "།སྟོན་པ་དོན་གྱི་ཚིག་ལ་རབ་བསླབས་པས།",
    "d127:8003": "།བསམ་པ་མཁྱེན་ནས་འདྲེན་པས་ལུང་བསྟན་ཏེ།",
    "d127:8004": "།མི་ཡི་དབང་པོས་ཏིང་འཛིན་ཞི་བ་བཤད།",
    "d127:8005": "།དེ་ཡི་དོན་ཚིག་རྣམས་ཀྱང་མཉན་པར་གྱིས།",
    "d127:8006": "།སྲིད་པ་ཐམས་ཅད་སྲིད་པ་མེད་པ་སྟེ།",
    "d127:8007": "།ཀུན་བརྟགས་གསོག་དང་སྨིག་རྒྱུ་འདྲ་བ་ཡིན།",
    "d127:8008": "།སྒྱུ་མ་ཇི་བཞིན་གློག་དང་སྤྲིན་འདྲ་སྟེ།",
    "d127:8009": "།སྟོང་གཡོ་བདག་དང་སེམས་ཅན་སྲོག་ཀུན་མེད།",
    "d127:8010": "།གཟོད་མ་ནས་ནི་སྟོང་ཞིང་མ་འོངས་ཆོས།",
    "d127:8011": "།སོང་བ་མེད་ཅིང་གནས་མེད་གནས་ཀྱིས་དབེན།",
    "d127:8012": "།སྒྱུ་མའི་རང་བཞིན་རྟག་ཏུ་སྙིང་པོ་མེད།",
    "d127:8013": "།ཐམས་ཅད་དག་ཅིང་རྣམ་དག་ནམ་མཁའ་བཞིན།",
    "d127:8014": "།མི་སྔོ་མི་སེར་དཀར་པོ་མ་ཡིན་ཏེ།",
    "d127:8015": "།མིང་ནི་གསོག་གྱུར་སྒྲ་ཡི་རང་བཞིན་ཡིན།",
    "d127:8016": "།སེམས་ནི་དབེན་ཞིང་སེམས་མེད་རང་བཞིན་ཏེ།",
    "d127:8017": "།སྐད་ཅིག་ཡིན་པས་ཐམས་ཅད་སྒྲ་དང་བྲལ།",
    "d127:8018": "།བཤད་པ་ན་ཡང་ཡི་གེ་འཕོ་བ་མེད།",
    "d127:8019": "།མ་བཤད་ན་ཡང་ཡི་གེ་འགྲིབ་མི་འགྱུར།",
    "d127:8020": "།ཡི་གེ་དག་ནི་ཕྱོགས་སུའང་མི་འགྲོ་སྟེ།",
    "d127:8021": "།ཡི་གེ་གང་ནས་ཀྱང་ནི་འོངས་མ་ཡིན།",
    "d127:8022": "།ཡི་གེ་མི་ཟད་ཟད་ཅིང་འགགས་པ་སྟེ།",
    "d127:8023": "།བཤད་པར་བྱས་སམ་བཤད་པར་མ་བྱས་ཀྱང་།",
    "d127:8024": "།ཡི་གེ་འདི་དག་རྟག་པར་མི་ཟད་བརྗོད།",
    "d127:8025": "།གང་གིས་ཡོངས་ཤེས་དེ་ཡང་ཟད་མི་འགྱུར།",
    "d127:8026": "།ཆོས་ནི་སྟོང་ཕྲག་བརྒྱ་དག་རབ་བརྗོད་ནས། །སངས་རྒྱས་བརྒྱ་སྟོང་དག་ནི་གང་འདས་པ།",
    "d127:8027": "།ཆོས་ཀྱང་མ་ཟད་ཡི་གེའང་ཟད་མ་གྱུར།",
    "d127:8028": "།སྐྱེ་བ་ཡང་མེད་དེ་ཕྱིར་མི་ཟད་པ།",
    "d127:8029": "།གང་གིས་མི་ཟད་ཆོས་རྣམས་རབ་ཤེས་པ།",
    "d127:8030": "།རྟག་ཏུ་མི་ཟད་པ་ཡི་ཆོས་ཤེས་པས།",
    "d127:8031": "།མདོ་སྡེ་བརྒྱ་སྟོང་དག་ནི་བཤད་བྱས་ཀྱང་།",
    "d127:8032": "།ཆོས་རྣམས་ཐམས་ཅད་ཡི་གེ་མེད་པར་ཤེས།",
    "d127:8033": "།རྒྱལ་བའི་ཆོས་ནི་གང་དག་རབ་སྟོན་པ།",
    "d127:8034": "།དེ་ཡང་མི་ཟད་པས་ན་མི་མཐོང་སྟེ།",
    "d127:8035": "།ཆོས་འདི་སྔ་ནས་བདག་མེད་སེམས་ཅན་མེད།",
    "d127:8036": "།དེ་དག་རབ་ཏུ་སྟོན་ཀྱང་ཟད་མི་འགྱུར།",
    "d127:8037": "།མཁས་པ་དེ་ནི་ཚིག་ཀུན་སྨྲ་བྱེད་ཀྱང་།",
    "d127:8038": "།ཚིག་གིས་སེམས་ནི་འཕྲོགས་པར་མི་འགྱུར་ཏེ།",
    "d127:8039": "།ཚིག་རྣམས་ཐམས་ཅད་རི་ཡི་བྲག་ཅ་བཞིན།",
    "d127:8040": "།དེ་ཕྱིར་ནམ་ཡང་ཚིག་ལ་ཆགས་མི་འགྱུར།",
    "d127:8041": "།དེ་ནི་སྒྱུ་མའི་ཚིག་གིས་ཆོས་སྟོན་ཏེ།",
    "d127:8042": "།ཚིག་དེ་ཐམས་ཅད་དེ་ཡི་མོད་ལ་འགགས།",
    "d127:8043": "།ཚིག་དེ་ཡི་ནི་མཚན་ཉིད་ཅི་འདྲ་བ།",
    "d127:8044": "།ཆོས་རྣམས་ཀུན་ཀྱང་མཚན་ཉིད་དེ་འདྲར་གྱུར།",
    "d127:8045": "།ཆོས་ཀུན་མཚན་གཞི་མེད་ཅིང་མཚན་གཞི་བྲལ།",
    "d127:8046": "།ཐམས་ཅད་མཚན་མེད་མཚན་ཉིད་རྣམ་པར་དག །རྟག་ཏུ་དབེན་ཞིང་གཙང་བ་ནམ་མཁའ་བཞིན།",
    "d127:8047": "།མདོར་ན་དེ་དག་བགྲང་བར་ཉེར་མི་འགྱུར།",
    "d127:8048": "།འདུས་བྱས་འདུས་མ་བྱས་ཀུན་དབེན་པ་སྟེ།",
    "d127:8049": "།དྲང་སྲོང་དེ་དག་ལ་ནི་རྣམ་རྟོག་མེད།",
    "d127:8050": "།འགྲོ་བ་ཀུན་ཏུ་འདུས་མ་བྱས་ཐོབ་པས།",
    "d127:8051": "།ལྟ་བ་དག་ལས་ཁོར་མོར་རྣམ་པར་དབེན།",
    "d127:8052": "།གང་དག་འདི་འདྲའི་ཆོས་རྣམས་ཤེས་པ་ནི།",
    "d127:8053": "།རྟག་ཏུ་མ་ཆགས་མི་གཏུམ་མ་རྨོངས་ཏེ།",
    "d127:8054": "།དེ་ཡི་སེམས་ནི་རང་བཞིན་མཉམ་པར་བཞག །དེ་ནི་ཏིང་འཛིན་སྟོབས་ཅན་སྟོབས་དང་ལྡན།",
    "d127:8055": "།བྲག་ཕུག་རི་དང་གཅོང་རོང་ཀླུང་རྣམས་སུ། །རྐྱེན་གྱིས་ཇི་ལྟར་བྲག་ཅ་འབྱུང་བ་ལྟར།",
    "d127:8056": "།དེ་བཞིན་འདུས་བྱས་འདི་ཀུན་རིག་པར་གྱིས།",
    "d127:8057": "།འཇིག་རྟེན་ཐམས་ཅད་སྒྱུ་མ་སྨིག་རྒྱུ་བཞིན།",
    "d127:8058": "།གང་དུ་ཏིང་འཛིན་ཞི་བ་འདི་བཤད་པ།",
    "d127:8059": "།ཡོན་ཏན་ཆོས་སུ་གྱུར་པ་ཤེས་རབ་སྟོབས།",
    "d127:8060": "།དྲང་སྲོང་ཡེ་ཤེས་སྟོབས་ཀྱིས་མངོན་པར་ཤེས།",
    "d127:8061": "།ཚིག་ནི་ཐབས་མཁས་པ་ཡི་ངེས་པའི་ཚིག །བརྟགས་པ་ཙམ་དུ་བརྟགས་ནས་བརྗོད་པ་ཡིན།",
    "d127:8062": "།འཁོར་བ་ལ་ནི་མཐའ་མ་མི་རྙེད་དེ།",
    "d127:8063": "།གང་དག་སྔོན་བྱུང་མཐའ་ནི་མཚན་ཉིད་མེད།",
    "d127:8064": "།མ་འོངས་དུས་ཀྱང་ཤེས་པར་བྱ་བའི་ཕྱིར།",
    "d127:8065": "།ལས་དང་བྱ་བས་དེ་ལྟར་ཞུགས་གྱུར་ཏེ།",
    "d127:8066": "།རབ་དང་ཐ་མ་དག་ཏུའང་འབྱུང་བར་འགྱུར།",
    "d127:8067": "།ཆོས་རྣམས་རྟག་ཏུ་དབེན་ཞིང་རང་བཞིན་སྟོང་། །ཐམས་ཅད་བདག་མེད་པར་ཡང་ཤེས་པར་གྱིས།",
    "d127:8068": "།ཀུན་རྫོབ་ཏུ་ནི་རྒྱལ་བས་ཆོས་བཤད་དེ།",
    "d127:8069": "།འདུས་བྱས་འདུས་བྱས་མ་ཡིན་དེ་ལྟར་ལྟོས།",
    "d127:8070": "།ཡང་དག་ཉིད་དུ་བདག་དང་མི་མེད་དེ།",
    "d127:8071": "།འགྲོ་བ་ཀུན་གྱི་མཚན་ཉིད་དེ་འདྲའོ།",
    "d127:8072": "།དགེ་དང་ནག་པོའི་ལས་རྣམས་མི་འཇིག་སྟེ།",
    "d127:8073": "།བདག་གིས་བྱས་པ་དག་ནི་མྱོང་བར་འགྱུར།",
    "d127:8074": "།ལས་ཀྱི་འབྲས་བུ་འཕོ་བར་མི་འགྱུར་ཏེ།",
    "d127:8075": "།རྒྱུ་མེད་པར་ཡང་མྱོང་བར་མི་འགྱུར་རོ།",
    "d127:8076": "།སྲིད་པ་ཐམས་ཅད་སྒྱུ་མ་དབང་མེད་པ།",
    "d127:8077": "།གསོག་དང་གསོབ་ཏུ་གྱུར་པ་དབུ་བ་བཞིན།",
    "d127:8078": "།སྒྱུ་མ་སྨིག་རྒྱུ་ལྟ་བུར་རྟག་ཏུ་སྟོང་།",
    "d127:8079": "།སྒྲ་ཡིས་དེ་བཤད་དེ་དག་དབེན་པ་ཡིན།",
    "d127:8080": "།དེ་ལྟར་རྣམ་པར་རིག་པ་རློམ་སེམས་མེད།",
    "d127:8081": "།ཚུལ་ཁྲིམས་ལ་ཡང་ཆགས་པ་མེད་པའི་སེམས།",
    "d127:8082": "།བཟོད་པའི་སྟོབས་ཀྱིས་ཅུང་ཟད་མི་རྟོག་སྟེ།",
    "d127:8083": "།དེ་ལྟར་སྤྱོད་པ་མཉམ་པར་གཞག་པར་འགྱུར།",
    "d127:8084": "།རྒྱལ་པོ་དེས་ནི་ཇི་ཙམ་ཆོས་རིག་པ།",
    "d127:8085": "།དེ་ཙམ་དུ་ནི་རྒྱལ་བ་དེས་བཤད་དེ།",
    "d127:8086": "།རྒྱལ་པོས་རྒྱལ་བའི་ཆོས་འདི་ཐོས་ནས་ནི།",
    "d127:8087": "།འཁོར་དང་བཅས་པས་བསླབ་པ་ཡང་དག་བཟུང་།",
    "d127:8088": "།རྒྱལ་པོའི་བུ་དེས་ཏིང་འཛིན་འདི་མཉན་ནས།",
    "d127:8089": "།དགའ་ཞིང་ཡི་རངས་ཚིག་ཀྱང་འདི་སྐད་སྨྲ།",
    "d127:8090": "།ཤིན་ཏུ་ལེགས་པར་ཏིང་འཛིན་འདི་བཤད་དེ།",
    "d127:8091": "།ཁྱོད་ཀྱི་ཞབས་ལ་བདག་ནི་ཕྱག་འཚལ་ལོ།",
    "d127:8092": "།དེར་ཡང་སྲོག་ཆགས་སྟོང་ཕྲག་བརྒྱད་ཅུ་དག །",
    "d127:8093": "ཡང་དག་དོན་དམ་ངེས་པར་བསྟན་པ་འདི། །ཆོས་ཀྱི་རང་བཞིན་བཟང་པོ་འདི་ཐོས་ནས།",
    "d127:8094": "།དེ་དག་མི་སྐྱེ་བ་ཡི་བཟོད་པ་ཐོབ།",
    "d127:8095": "།སྐྱེས་བུ་ལ་ནི་སྐྱེ་དང་འགག་པ་མེད།",
    "d127:8096": "།དེ་བཞིན་ཆོས་འདི་རྟག་ཏུ་སྔ་ནས་དབེན།",
    "d127:8097": "།དེ་ལྟར་རབ་ཤེས་ཡོངས་སུ་མི་འབྲི་སྟེ།",
    "d127:8098": "།རྒྱལ་པོས་མི་སྐྱེ་བཟོད་པ་ཐོབ་པར་གྱུར།",
    "d127:8099": "།དེ་ཚེ་རྒྱལ་པོས་རྒྱལ་སྲིད་རྣམ་སྤངས་ཏེ།",
    "d127:8100": "།རྒྱལ་བ་དེ་ཡི་བསྟན་ལ་རབ་ཏུ་བྱུང་།",
    "d127:8101": "།རྒྱལ་པོའི་སྲས་ཀྱང་ལྔ་བརྒྱ་མི་ཉུང་བ།",
    "d127:8102": "།དེ་དག་ཀུན་ཀྱང་རྗེས་སུ་རབ་ཏུ་བྱུང་།",
    "d127:8103": "།རྒྱལ་པོ་སྲས་དང་བཅས་པ་རབ་བྱུང་ནས།",
    "d127:8104": "།དེ་ཚེ་སྲོག་ཆགས་མང་པོ་སྟོང་གཞན་ཡང་།",
    "d127:8105": "།བདེ་བར་གཤེགས་པའི་དྲུང་དུ་རབ་ཏུ་བྱུང་།",
    "d127:8106": "།རྒྱལ་བ་དེ་ལ་ཆོས་རྣམས་ཚོལ་བར་བྱེད།",
    "d127:8107": "།ལོ་ནི་བརྒྱ་ཕྲག་ཉི་ཤུར་ཡོངས་ཚང་བར།",
    "d127:8108": "།རྒྱལ་བ་དེས་ནི་ཆོས་རྣམས་རབ་ཏུ་བཤད།",
    "d127:8109": "།རྒྱལ་པོ་བུར་བཅས་སྐྱེ་བོར་བཅས་པ་ཡིས།",
    "d127:8110": "།ལོ་ཡང་བརྒྱ་ཕྲག་ཉི་ཤུར་ཆོས་རྣམས་སྤྱད།",
    "d127:8111": "།དེ་ནས་དུས་ཀྱང་གཞན་དུ་གྱུར་པའི་ཚེ།",
    "d127:8112": "།རྒྱལ་བ་དེ་ཡང་ཡོངས་སུ་མྱ་ངན་འདས།",
    "d127:8113": "།རྒྱལ་བའི་ཉན་ཐོས་རྣམས་ཀྱང་འདས་པར་གྱུར།",
    "d127:8114": "།དེ་ཡི་ཆོས་རྣམས་ཀྱང་ནི་ཉུང་བར་གྱུར།",
    "d127:8115": "།དེ་ཚེ་རྒྱལ་པོ་དེ་ཡི་བུ་ཡོད་པ།",
    "d127:8116": "།བསོད་ནམས་བློ་གྲོས་དད་ཅིང་དང་བ་སྟེ།",
    "d127:8117": "།དེ་ཡི་ཁྱིམ་དུ་ཉེར་འགྲོ་དགེ་སློང་ཡོད།",
    "d127:8118": "།དེས་ནི་ཏིང་འཛིན་ཞི་བ་འདི་ཡང་བཤད།",
    "d127:8119": "།དེ་ནི་འཇམ་ཞིང་མཉེན་པར་གྱུར་པ་སྟེ།",
    "d127:8120": "།སྲོག་ཆགས་བརྒྱ་སྟོང་དག་གིས་བཀུར་སྟི་བྱས།",
    "d127:8121": "།ལྷ་ཡང་བྱེ་བ་བརྒྱ་དག་ཕྱིར་འབྲང་ཞིང་།",
    "d127:8122": "།གྲོང་དུ་འོངས་ནས་བསྔགས་པ་རྗོད་པར་བྱེད།",
    "d127:8123": "།དེ་ནི་དྲན་དང་ལྡན་ཞིང་རྟོགས་པར་ལྡན།",
    "d127:8124": "།བརྟུལ་ཞུགས་བཟང་ཞིང་དེས་པ་ཚུལ་ཁྲིམས་དགའ།",
    "d127:8125": "།དབྱངས་ཀྱང་སྙན་ཅིང་མི་རྩུབ་འཇམ་པ་སྟེ།",
    "d127:8126": "།ཁམས་རྣམས་ཤེས་པའི་དབང་མཆོག་རབ་ཏུ་ཐོབ།",
    "d127:8127": "།དགེ་སློང་དེ་ནི་སྙན་པའི་འོད་ཅེས་བྱ།",
    "d127:8128": "།ཆོས་གོས་བྱེ་བ་བརྒྱ་ཡང་རབ་ཏུ་རྙེད།",
    "d127:8129": "།དེ་ཡི་བསོད་ནམས་སྟོབས་ནི་མི་བཟོད་པས།",
    "d127:8130": "།དེ་ཚེ་དགེ་སློང་སྟོང་དག་ཕྲག་དོག་སྐྱེས།",
    "d127:8131": "།བསོད་ནམས་སྟོབས་དང་གཟུགས་ཀྱི་སྟོབས་རྣམས་དང་། །ཡེ་ཤེས་སྟོབས་དང་རྫུ་འཕྲུལ་སྟོབས་རྣམས་དང་། །ཚུལ་ཁྲིམས་སྟོབས་དང་ཏིང་འཛིན་སྟོབས་རྣམས་དང་། །ཆོས་ཀྱི་སྟོབས་ཀྱིས་དགེ་སློང་ཡང་དག་འཕགས།",
    "d127:8132": "།སྐྱེ་བོའི་ཡིད་དུ་འོང་ཞིང་ཕངས་པ་སྟེ།",
    "d127:8133": "།དགེ་སློང་དགེ་བསྙེན་དང་ནི་དགེ་སློང་མ།",
    "d127:8134": "།རྒྱལ་བའི་བསྟན་ལ་སེམས་ཅན་གང་དད་པ།",
    "d127:8135": "།དེ་དག་གིས་ནི་མཆོད་ཅིང་བཀུར་བ་ཡིན།",
    "d127:8136": "།རྒྱལ་པོའི་བུ་ནི་དེར་ཡང་གང་བྱུང་བ།",
    "d127:8137": "།བསོད་ནམས་བློ་གྲོས་རྟག་ཏུ་དད་མོས་ཏེ།",
    "d127:8138": "།དགེ་སློང་མང་པོ་ཡིད་འཁྲུག་རིག་ནས་ནི།",
    "d127:8139": "།སློབ་དཔོན་དེ་ལ་སྲུང་བ་བྱེད་དུ་བཙུད།",
    "d127:8140": "།སྲོག་ཆགས་དག་ནི་སྟོང་ཕྲག་ལྔ་བརྒྱ་རྣམས།",
    "d127:8141": "།གོ་བགོས་མཚོན་ཆ་རལ་གྲི་དབྱུག་ཐོགས་པ།",
    "d127:8142": "།དེ་དག་གིས་ནི་དགེ་སློང་རྟག་ཏུ་བསྐོར།",
    "d127:8143": "།ཡང་དག་སྤྱོད་པ་མུ་མེད་འཆད་ཅིང་སྨྲ།",
    "d127:8144": "།དེ་ནི་འཁོར་ལ་ཆོས་རྣམས་རབ་སྟོན་ཏེ།",
    "d127:8145": "།ཆོས་འདི་བདག་མེད་སྟོང་པ་སྲོག་མེད་འཆད།",
    "d127:8146": "།དམིགས་པར་ལྟ་བ་བདག་ལ་ཆགས་པ་རྣམས།",
    "d127:8147": "།དེ་དག་དགེ་སློང་ཅི་སྨྲ་མོས་མི་བྱེད།",
    "d127:8148": "།སུ་དག་སྟོང་པ་ཞི་བ་མི་འདོད་པ།",
    "d127:8149": "།དགེ་སློང་འདི་ནི་ཆོས་མིན་རབ་སྟོན་གྱིས།",
    "d127:8150": "།འདི་བསད་ན་ནི་བསོད་ནམས་འགྱུར་ཞེས་ནས། །དགེ་སློང་དག་ནི་ལག་ན་མཚོན་ཐོགས་འོངས།",
    "d127:8151": "།མཐོང་ནས་དགེ་སློང་མཚོན་གྱིས་མི་འཇིགས་ཏེ།",
    "d127:8152": "།འདི་ལ་སེམས་ཅན་སྐྱེས་བུ་གསོད་པ་མེད།",
    "d127:8153": "།ཆོས་འདི་རྣམས་ནི་གསོག་སྟེ་རྩིག་པ་འདྲ། །སྟོང་པ་ཉིད་ཀྱི་ཆོས་རྣམས་རྗེས་སུ་དྲན།",
    "d127:8154": "།དགེ་སློང་དེས་ནི་སྤྱི་བོར་ཐལ་སྦྱར་ཏེ།",
    "d127:8155": "།ཚིག་སྨྲས་རྒྱལ་བ་རྣམས་ལ་ཕྱག་འཚལ་ལོ།",
    "d127:8156": "།བདེན་པ་གང་གིས་ཆོས་འདི་སྟོང་པ་ན།",
    "d127:8157": "།མཚོན་ཆ་འདི་རྣམས་མེ་ཏོག་མན་དཱར་གྱུར།",
    "d127:8158": "།ཐུབ་པ་ཚུལ་ཁྲིམས་བརྟུལ་ཞུགས་ལྡན་པ་ཡིས།",
    "d127:8159": "།གཞན་དུ་མི་འགྱུར་ཚིག་འདི་སྨྲས་མ་ཐག །ནགས་ཚལ་བཅས་པའི་ས་ཡང་རབ་ཏུ་གཡོས།",
    "d127:8160": "།མཚོན་ཆ་དེ་དག་མེ་ཏོག་མན་དཱར་གྱུར།",
    "d127:8161": "།དམིགས་པ་ཅན་དག་མཚོན་ཆ་ཐོགས་པ་ཡི། །དགེ་སློང་དེ་ཚེ་ལུས་ནི་ཞུམ་གྱུར་ནས།",
    "d127:8162": "།ཚུར་ཡང་དེ་ནས་ཉེ་བར་འོང་མ་ནུས།",
    "d127:8163": "།སྐྲག་ཅིང་ཤིན་ཏུ་ངོ་མཚར་ཆེན་པོར་གྱུར།",
    "d127:8164": "།སུ་དག་ཐུབ་དབང་ལ་ནི་དད་མོས་ཤིང་།",
    "d127:8165": "།གང་དག་སྟོང་པ་ཞི་བ་འདོད་པ་རྣམས།",
    "d127:8166": "།དེ་དག་ཨ་ལ་ལ་སྟོང་བརྗོད་ནས་སུ།",
    "d127:8167": "།རས་བཅོས་བརྒྱ་ཡིས་དགེ་སློང་མངོན་པར་གཡོགས།",
    "d127:8168": "།དགེ་སློང་དེ་ནི་དེ་ལ་བྱམས་བསྐྱེད་ནས།",
    "d127:8169": "།སེམས་ཅན་སུ་དག་ང་ལ་སྡང་བྱེད་པ། །དེ་དག་ཕྱིར་ནི་བྱང་ཆུབ་བདག་སྤྱོད་ཅེས། །སྐྱེ་བོ་ཐམས་ཅད་ཀྱི་ཡང་མདུན་དུ་སྨྲ།",
    "d127:8170": "།དེས་ནི་ལོ་ཡང་བརྒྱད་ཅུ་མི་ཉུང་བར།",
    "d127:8171": "།སྟོང་པ་རྒྱལ་བ་རྣམས་ཀྱི་མཛོད་བཤད་དེ།",
    "d127:8172": "།ཕྱིར་རྒོལ་བ་ཡང་དགེ་སློང་སྟོང་དག་བྱུང་། །དེ་དག་རྒྱལ་པོའི་བུ་ཡིས་ཕྱིར་བཟློག་བྱས།",
    "d127:8173": "།དེ་ཡང་དེ་ཚེ་ཡོངས་སུ་བརྙས་གྱུར་ཏེ།",
    "d127:8174": "།དེ་ཡི་དགེ་སློང་དག་ཀྱང་ཉུང་བར་གྱུར།",
    "d127:8175": "།དེ་ཚེ་མི་སྙན་པ་ཡི་ཚིག་ཐོས་ཀྱང་།",
    "d127:8176": "།བཟོད་པའི་སྟོབས་ལས་ནམ་ཡང་ཉམས་མ་གྱུར།",
    "d127:8177": "།དེ་ནི་གཞན་གྱི་དུས་སུ་གྱུར་པའི་ཚེ།",
    "d127:8178": "།སྲོག་ཆགས་བརྒྱ་དག་གི་ཡང་དོན་ཆེན་བྱས།",
    "d127:8179": "།བསམ་གྱིས་མི་ཁྱབ་ཆོས་ཀྱང་རྗེས་སུ་དྲན།",
    "d127:8180": "།བསོད་ནམས་བློ་གྲོས་དགའ་བ་ཆེན་པོ་སྐྱེས།",
    "d127:8181": "།དེར་ཡང་རི་མོ་རྒྱ་ཆེར་བྱས་ནས་ནི།",
    "d127:8182": "།དགེ་སློང་དེ་ལ་བསོད་ནམས་བློ་གྲོས་སྨྲས།",
    "d127:8183": "།བདག་གི་སློབ་དཔོན་ལ་ནི་སུ་ཡིས་ཀྱང་།",
    "d127:8184": "།སེམས་ལ་མི་འཐད་ཅི་ཞིག་མ་བགྱིས་སམ།",
    "d127:8185": "།དེས་སྨྲས་རྒྱལ་སྲས་གཞོན་ནུ་གསན་དུ་གསོལ།",
    "d127:8186": "།བཟོད་པའི་སྟོབས་ཀྱིས་སངས་རྒྱས་ཡང་དག་བྱུང་།",
    "d127:8187": "།སུ་ཡིས་བདག་ལ་མི་སྙན་ཚིག་སྨྲས་པ།",
    "d127:8188": "།དེ་ལ་བདག་ནི་བྱམས་པ་རྒྱ་ཡང་ཆེ།",
    "d127:8189": "།གང་གིས་བསྐལ་པ་སྟོང་ཕྲག་བརྒྱ་དག་ཏུ། །སྔོན་གྱི་སྲིད་པ་ལ་ནི་བཟོད་བསྒོམས་པ། །དགེ་སློང་སྙན་འོད་དེ་ནི་ང་ཡིན་ཞེས།",
    "d127:8190": "།བཅོམ་ལྡན་ཤཱཀྱ་ཐུབ་པས་ཚིག་བརྗོད་དོ།",
    "d127:8191": "།གང་གིས་དགེ་སློང་སྙན་འོད་བསྲུངས་པ་ཡི། །བསོད་ནམས་བློ་གྲོས་རྒྱལ་པོའི་བུ་དེ་ནི།",
    "d127:8192": "།ཚེ་རབས་སྟོང་དུ་ང་ཡི་གྲོགས་གྱུར་ཏེ།",
    "d127:8193": "།སངས་རྒྱས་བྱམས་པར་ངས་ནི་ལུང་བསྟན་ཏོ།",
    "d127:8194": "།གང་གིས་སྟོན་པ་ཚོགས་ཀྱི་དབང་ཕྱུག་མཆོད།",
    "d127:8195": "།གང་གིས་གནས་ཁང་བཟང་པོ་མཆོག་བྱས་པ།",
    "d127:8196": "།གང་སྔོན་མེ་ཏོག་བཟང་ཞེས་བྱ་བ་དེ།",
    "d127:8197": "།རྐང་གཉིས་གཙོ་བོ་མི་ཡི་དབང་པོར་གྱུར།",
    "d127:8198": "།དེ་ལྟར་བསྐལ་པ་མང་པོ་མཐའ་ཡས་པར།",
    "d127:8199": "།རྒྱལ་བ་དག་གི་དམ་ཆོས་ངས་བཟུང་སྟེ།",
    "d127:8200": "།ངས་སྔོན་བཟོད་པའི་སྟོབས་ཀྱང་ཡང་དག་བསྒྲུབས།",
    "d127:8201": "།གཞོན་ནུ་ཐོས་ནས་ང་ཡི་རྗེས་སུ་སློབས།",
    "d127:8202": "།ང་ནི་མྱ་ངན་འདས་གྱུར་ཕྱི་མའི་ཚེ།",
    "d127:8203": "།དམ་པའི་ཆོས་ནི་རྣམ་པར་འཇིག་པ་ན།",
    "d127:8204": "།དགེ་སློང་མུ་སྟེགས་བློ་ལ་བརྩོན་པ་དག །དེ་དག་ང་ཡི་ཞི་བའི་ཆོས་ལ་སྤོང་།",
    "d127:8205": "།ཁེངས་ཤིང་རྒོད་ལ་གཏུམ་ཞིང་སྤྱི་བརྟོལ་ཆེ།",
    "d127:8206": "།སྡིག་པའི་གྲོགས་པོའི་ཟས་ལ་ཆགས་པ་དག །ཆོས་གོས་ལྷུང་བཟེད་དག་ལ་ཆགས་ཤིང་བརྐམ།",
    "d127:8207": "།རྙེད་ལ་གནས་ཤིང་དེ་དག་ཆོས་ལ་སྤོང་།",
    "d127:8208": "།དེ་དག་ཡིད་གཏུམ་ཞེ་སྡང་བྱས་མི་གཟོ།",
    "d127:8209": "།དམའ་བའི་རིགས་དང་དབུལ་བའི་རིགས་ལས་ནི།",
    "d127:8210": "།ང་ཡི་བསྟན་པ་འདི་ལ་རབ་བྱུང་ནས།",
    "d127:8211": "།དེ་དག་ཞི་བའི་ཆོས་འདི་སྤོང་བར་བྱེད།",
    "d127:8212": "།བདུད་ཀྱི་བློ་ཡིས་སེམས་ཅན་མུན་གཏིབས་ཤིང་།",
    "d127:8213": "།འདོད་ཆགས་དབང་དུ་སོང་བས་མངོན་པར་ཆགས།",
    "d127:8214": "།གཏི་མུག་དབང་གིས་བྱིས་པ་རྨོངས་པས་ན།",
    "d127:8215": "།དེ་དག་སྟོང་པ་ཞི་བའི་ཆོས་མི་འདོད།",
    "d127:8216": "།དགེ་སློང་དགེ་སློང་མ་དང་ཁྱིམ་པ་རྣམས།",
    "d127:8217": "།སྡིག་པའི་བློ་ཡིས་འཛིན་བཅུག་རྨོངས་བྱས་ཏེ།",
    "d127:8218": "།དེ་དག་དབང་དུ་རྟག་པར་སོང་གྱུར་པས།",
    "d127:8219": "།ཕྱི་མའི་དུས་ལ་བྱང་ཆུབ་སྤོང་བར་བྱེད།",
    "d127:8220": "།ང་ཡི་ཚིག་འདི་གཞོན་ནུ་ཐོས་ནས་སུ།",
    "d127:8221": "།དགེ་སློང་དགོན་པ་པ་དག་རྟག་ཏུ་སྟེན།",
    "d127:8222": "།སུ་དག་སྟོང་པ་ཞི་ལ་དགའ་བ་ནི།",
    "d127:8223": "།དེ་དག་རྒྱལ་བའི་ཆོས་འདི་བཟུང་བ་ཡིན།",
    "d127:8224": "།སུ་དག་ཏིང་འཛིན་འདི་ནི་འཛིན་གྱུར་པ།",
    "d127:8225": "།དེ་དག་ང་ཡི་བསྟན་ལ་རབ་བྱུང་ཞིང་།",
    "d127:8226": "།དགེ་སློང་བསྙེན་རྫོགས་གསོ་སྦྱོང་ལས་རྣམས་བྱས།",
    "d127:8227": "།ཟས་ལ་མི་ཆགས་མི་བརྐམ་ཟ་བ་ཡིན།",
    "d127:8228": "།ལུས་དང་སྲོག་ལ་ལྟ་བ་རབ་སྤངས་ལ།",
    "d127:8229": "།སྟོང་པ་ཤིན་ཏུ་ཞི་བ་སྒོམ་པར་གྱིས།",
    "d127:8230": "།བརྩོན་ཞིང་རབ་ཏུ་བརྩོན་པའི་ཡིད་ཀྱིས་ཀྱང་།",
    "d127:8231": "།རི་དགས་བཞིན་དུ་དགོན་པར་གནས་པར་གྱིས།",
    "d127:8232": "།རྒྱལ་བ་དག་ལ་རྟག་ཏུ་མཆོད་པ་གྱིས།",
    "d127:8233": "།གདུགས་དང་རྒྱལ་མཚན་བསྒྲེང་བ་གནས་ཁང་གིས།",
    "d127:8234": "།བདེ་བར་གཤེགས་པའི་མཆོད་རྟེན་མཆོད་པར་གྱིས།",
    "d127:8235": "།ཏིང་འཛིན་འདི་ནི་མྱུར་དུ་ཐོབ་པར་འགྱུར། །བྱང་ཆུབ་ཕྱིར་ནི་སེམས་ཀྱང་སྐྱེད་གྱིས་ལ།",
    "d127:8236": "།བདེ་བར་གཤེགས་པ་རྣམས་ཀྱི་མཆོད་རྟེན་དག །གསེར་གྱིས་བརྒྱན་ཅིང་དངུལ་གྱིས་བསྐུས་པ་དང་། །རིན་ཆེན་སྣ་ཚོགས་གཟུགས་ལེགས་བྱེད་དུ་ཆུག །བྱང་ཆུབ་ཕྱིར་ནི་ཡི་དམ་བཅའ་གྱིས་ལ།",
    "d127:8237": "།འཇིག་རྟེན་མཆོད་པ་བཟང་པོ་ཇི་སྙེད་པ།",
    "d127:8238": "།ལྷ་དང་མི་ཡི་དགའ་བར་འགྱུར་བ་རྣམས། ཐམས་ཅད་ཚོལ་ལ་སངས་རྒྱས་མཆོད་པ་གྱིས།",
    "d127:8239": "།ཆོས་ཉིད་དུ་ཡང་མི་དབང་ཐམས་ཅད་ལྟོས།",
    "d127:8240": "།ཕྱོགས་བཅུའི་འཇིག་རྟེན་དག་ན་གང་བཞུགས་དང་། །རྒྱལ་བ་མྱ་ངན་འདས་པ་ཀུན་སྣང་སྟེ།",
    "d127:8241": "།ཆོས་ཉིད་ཀྱིས་ནི་སངས་རྒྱས་མངོན་སུམ་བཞུགས།",
    "d127:8242": "།གཏོང་བ་ཀུན་ལ་ཤིན་ཏུ་མོས་པར་གྱིས།",
    "d127:8243": "།ཚུལ་ཁྲིམས་དག་པར་གྱུར་ཅིང་བརྟན་པའི་སེམས།",
    "d127:8244": "།བཟོད་ལ་དགའ་ཞིང་རྟག་ཏུ་བྱམས་ལ་དགའ།",
    "d127:8245": "།ཆོས་རྣམས་ཐམས་ཅད་སྟོང་པར་ཤེས་པར་གྱིས།",
    "d127:8246": "།མ་ཞུམ་མ་འགོང་བརྩོན་འགྲུས་རབ་སྐྱེད་ལ།",
    "d127:8247": "།བསམ་གཏན་དགའ་ཞིང་རབ་ཏུ་དབེན་ལ་མོས།",
    "d127:8248": "།ཤེས་རབ་རྣམ་དག་ཤེས་རབ་རབ་ཤེས་ཀྱིས།",
    "d127:8249": "།རིང་པོར་མི་ཐོགས་སྙིང་རྗེ་ལྡན་པར་འགྱུར།",
    "d127:8250": "།མི་གཙང་བས་ནི་འདོད་ཆགས་རྟག་ཞི་གྱིས།",
    "d127:8251": "།བཟོད་པའི་སྟོབས་ཀྱིས་ཞེ་སྡང་ཚར་ཆོད་ཅིག །ཤེས་རབ་སྟོབས་ཀྱིས་གཏི་མུག་བསལ་བར་གྱིས།",
    "d127:8252": "།རྒྱལ་བས་བསྔགས་པའི་བྱང་ཆུབ་ཐོབ་པར་འགྱུར།",
    "d127:8253": "།ལུས་ནི་སྙིང་པོ་མེད་ཅིང་དབུ་བ་འདྲ།",
    "d127:8254": "།སྡུག་བསྔལ་རུལ་བ་དྲི་ང་བསྒོམ་པར་གྱིས།",
    "d127:8255": "།ཕུང་པོ་ཐམས་ཅད་གསོག་ཏུ་ཤེས་པར་གྱིས།",
    "d127:8256": "།ཡེ་ཤེས་བླ་མེད་མྱུར་དུ་ཐོབ་པར་འགྱུར།",
    "d127:8257": "།བདག་དང་སྐྱེས་བུ་དང་ནི་སྲོག་རྣམས་སུ།",
    "d127:8258": "།སྡིག་པའི་ལྟ་བ་ནམ་ཡང་མ་འཛིན་ཅིག །ཆོས་རྣམས་ཐམས་ཅད་སྟོང་པར་ཤེས་པར་གྱིས།",
    "d127:8259": "།བླ་མེད་བྱང་ཆུབ་མྱུར་དུ་རེག་པར་འགྱུར།",
    "d127:8260": "།རྙེད་ལ་ཆགས་པར་ནམ་ཡང་མ་བྱེད་ཅིག །ཟས་རྣམས་མ་རྙེད་ན་ཡང་གདུང་མ་བྱེད།",
    "d127:8261": "།བསྟོད་དང་སྨད་པ་དག་གིས་མ་གཡོ་བར།",
    "d127:8262": "།རི་རབ་བཞིན་དུ་རབ་ཏུ་མི་འགུལ་གྱིས།",
    "d127:8263": "།གུས་པ་སྐྱེད་ལ་ཆོས་རྣམས་བཙལ་བར་གྱིས།",
    "d127:8264": "།ཐོས་ནས་དེ་ཚེ་དེ་ཡང་མྱོང་བར་གྱིས།",
    "d127:8265": "།རྒྱལ་བ་ཀུན་གྱི་སྤྱོད་ཡུལ་གནས་གྱིས་དང་། །བདེ་བ་ཅན་གྱི་ཞིང་དུ་མྱུར་དུ་འགྲོ།",
    "d127:8266": "།འགྲོ་བ་ཀུན་ལ་སེམས་ཀྱང་མཉམ་གྱིས་ལ།",
    "d127:8267": "།སྡུག་དང་མི་སྡུག་པ་ཡི་སེམས་མ་བྱེད།",
    "d127:8268": "།རྙེད་དང་སྙན་པ་དག་ནི་མ་ཚོལ་ཅིག །མྱུར་དུ་སངས་རྒྱས་ཐུབ་པའི་དབང་པོར་འགྱུར།",
    "d127:8269": "།ཡོན་ཏན་གང་ཐོས་སེམས་ཅན་དད་འགྱུར་ཞིང་།",
    "d127:8270": "།སངས་རྒྱས་ཡོན་ཏན་དག་ལ་མོས་སྐྱེད་པ། །ཡང་དག་ཡོན་ཏན་ངེས་པའི་ཚིག་རྣམས་ཀྱིས། །སངས་རྒྱས་ཡོན་ཏན་རྟག་ཏུ་བཤད་པར་གྱིས།",
    "d127:8271": "།རྟག་ཏུ་སློབ་དཔོན་དང་ནི་ཕ་དང་མ། །དེ་བཞིན་འགྲོ་བ་ཀུན་ལ་གུས་པར་གྱིས།",
    "d127:8272": "།ང་རྒྱལ་དག་གི་དབང་དུ་མ་འགྲོ་ཤིག །སུམ་ཅུ་རྩ་གཉིས་མཚན་རྣམས་ཐོབ་པར་འགྱུར།",
    "d127:8273": "།འདུ་འཛི་དག་ནི་མ་ལུས་རྣམ་སྤངས་ནས།",
    "d127:8274": "།རྟག་ཏུ་དབེན་པ་ལ་ཡང་དགའ་བར་གྱིས།",
    "d127:8275": "།དེས་ཤིང་བརྟུལ་ཞུགས་བཟང་ལ་རྟག་ཏུ་ཞི།",
    "d127:8276": "།བདག་ལ་ཕན་ཞིང་སེམས་ཅན་གཞན་ལ་ཕན།",
    "d127:8277": "།བྱམས་པ་དང་ནི་སྙིང་རྗེ་བསྒོམ་པར་གྱིས།",
    "d127:8278": "།དགའ་དང་བཏང་སྙོམས་ལ་ཡང་རྟག་མོས་གྱིས།",
    "d127:8279": "།རྟག་ཏུ་རྒྱལ་བའི་བསྟན་པ་རྗེས་སུ་ལྟོས།",
    "d127:8280": "།འཇིག་རྟེན་དུ་ཡང་མྱུར་དུ་ཕན་བྱེད་འགྱུར།",
    "d127:8281": "།སྡིག་པའི་གྲོགས་པོ་ནམ་ཡང་མ་སྟེན་པར།",
    "d127:8282": "།གྲོགས་པོ་གང་དག་རྒྱ་ཆེར་སྟེན་པར་གྱིས།",
    "d127:8283": "།སུ་དག་སྟོང་པ་ཞི་བ་འདི་འདོད་པ།",
    "d127:8284": "།དེ་དག་བྱང་ཆུབ་མཆོག་ལ་ཞུགས་པ་ཡིན།",
    "d127:8285": "།ཉན་ཐོས་སར་ནི་ནམ་ཡང་མ་སློབ་ཤིག །དེ་ཡི་སྤྱོད་ལའང་དགའ་བར་མ་བྱེད་ཅིག །སངས་རྒྱས་ཡོན་ཏན་དག་ལས་སེམས་མ་བཏང་།",
    "d127:8286": "།མྱུར་དུ་སངས་རྒྱས་རྒྱལ་བའི་དབང་པོར་འགྱུར།",
    "d127:8287": "།བདེན་ཚིག་དམ་པ་རྟག་ཏུ་སྨྲ་བར་གྱིས།",
    "d127:8288": "།བརྫུན་རྣམས་དང་ནི་རྩུབ་པོའི་ཚིག་མ་སྨྲ།",
    "d127:8289": "།རྟག་ཏུ་འཇམ་ཞིང་དགའ་བ་སྨྲ་བར་གྱིས།",
    "d127:8290": "།འཇིག་རྟེན་སློབ་དཔོན་དག་གི་གསུང་ཐོབ་འགྱུར།",
    "d127:8291": "།ལུས་དང་སྲོག་ལ་ཆགས་པར་མ་བྱེད་ཅིག །གཞན་ལ་སྨོད་ཅིང་བདག་ལ་སྟོད་མ་བྱེད།",
    "d127:8292": "།བདག་གི་ཡོན་ཏན་ཡང་དག་སྒྲུབ་གྱིས་ལ།",
    "d127:8293": "།གཞན་གྱི་སྤྱོད་པ་དག་ལ་བཏང་སྙོམས་གྱིས།",
    "d127:8294": "།རྣམ་ཐར་སྟོང་ལ་རྟག་ཏུ་དགའ་བར་གྱིས།",
    "d127:8295": "།འགྲོ་བ་རྣམས་སུ་སྨོན་པར་མ་བྱེད་ཅིག །མཚན་མ་ཐམས་ཅད་མ་ལུས་རྣམ་པར་སྤོངས།",
    "d127:8296": "།རྟག་ཏུ་མཚན་མ་མེད་ལ་གནས་པར་གྱིས།",
    "d127:8297": "།དུས་ཀུན་ཏུ་ནི་མཐའ་ཡང་རྣམ་པར་སྤོངས།",
    "d127:8298": "།རྟག་དང་ཆད་ལ་གནས་པར་མ་གྱུར་ཅིག །ཐམས་ཅད་རྐྱེན་ལས་གྱུར་པར་རྟག་རིག་གྱིས།",
    "d127:8299": "།དེ་ལྟར་བྱས་ན་སྟོན་པ་ཇི་བཞིན་འགྱུར།",
    "d127:8300": "།འདོད་པའི་དགའ་བ་རྣམས་ལ་དགའ་བ་སྤོངས།",
    "d127:8301": "།ཞེ་སྡང་ཐ་བ་དྲི་མ་རྣམ་སྤངས་ཤིང་།",
    "d127:8302": "།གཏི་མུག་མུན་པ་ཐམས་ཅད་རྣམ་བསལ་ན།",
    "d127:8303": "།ཞི་བར་དགའ་བའི་མི་ཡི་སེང་གེར་འགྱུར།",
    "d127:8304": "།རྟག་པ་མི་རྟག་པར་ཡང་རྟག་ཏུ་ལྟོས།",
    "d127:8305": "།སྲིད་པ་ཀུན་གྱི་སྡུག་བསྔལ་བདེ་གྲོལ་ཞིང་།",
    "d127:8306": "།བདག་དང་གཙང་ལ་མི་གཙང་བདག་མེད་པར།",
    "d127:8307": "།བསྒོམ་པར་བྱས་ན་མི་ཡི་དབང་པོར་འགྱུར།",
    "d127:8308": "།འཇིག་རྟེན་སྒྲོན་མཛད་རྒྱལ་བ་རྣམས་ཀྱིས་ནི།",
    "d127:8309": "།གང་ལ་ཚུལ་བཞིན་ཆོས་རྣམས་རབ་བསྟན་པ།",
    "d127:8310": "།དེ་ཡིས་བདུད་ཀྱི་སྟོབས་རྣམས་བཅོམ་ནས་སུ།",
    "d127:8311": "།བླ་ན་མེད་པའི་བྱང་ཆུབ་ཡངས་པ་ཐོབ།",
    "d127:8312": "།ཡོན་ཏན་ཇི་སྙེད་ངས་བཤད་ཐོབ་བྱས་ཏེ།",
    "d127:8313": "།ཉེས་པ་བརྒྱ་དག་ངས་ནི་གང་བསྟན་པ།",
    "d127:8314": "།རྣམ་པར་སྤངས་ནས་སློབ་པར་བྱེད་པ་ནི།",
    "d127:8315": "།གཞོན་ནུ་དེ་ཚེ་འདིར་ཡང་སངས་རྒྱས་འགྱུར།",
    "d127:8316": "།སྙན་པའི་འོད་ཀྱི་ལེའུ་སྟེ་སུམ་ཅུ་རྩ་བརྒྱད་པའོ།། །།འཕགས་པ་ཏིང་ངེ་འཛིན་གྱི་རྒྱལ་པོའི་མདོ།",
    "d127:8317": "བམ་པོ་བཅུ་བཞི་པ།",
    "d127:8318": "དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། དེ་ལྟ་བས་ན་གཞོན་ནུ་ལུས་ཀྱི་སྡོམ་པས་བསྡམ་པར་བྱའོ་ཞེས་གཞོན་ནུ་དེ་ལྟར་བསླབ་པར་བྱའོ།",
    "d127:8319": "།གཞོན་ནུ་དེ་ལ་ལུས་ཀྱི་སྡོམ་པ་གང་ཞེ་ན། །ལུས་ཀྱི་སྡོམ་པ་གང་དང་ལྡན་པས།",
    "d127:8320": "བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་ལ་ཆགས་པ་མེད་པར་འགྱུར་བ་དེ་ནི་ལུས་ཀྱི་སྡོམ་པ་ཞེས་བྱའོ།",
    "d127:8321": "།གཞོན་ནུ་ལུས་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་འཐོབ་པར་འགྱུར་བ་དེ་ནི་ལུས་ཀྱི་སྡོམ་པ་ཞེས་བྱའོ།",
    "d127:8322": "།ལུས་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་དཔེ་བྱད་བཟང་པོ་བརྒྱད་ཅུ་འཐོབ་པར་འགྱུར་བ་དེ་ནི་ལུས་ཀྱི་སྡོམ་པ་ཞེས་བྱའོ།",
    "d127:8323": "།ལུས་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སྟོབས་བཅུ་འཐོབ་པ་དང་། མི་འཇིགས་པ་བཞི་དང་། སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་འཐོབ་པར་འགྱུར་བ་འདི་ནི།",
    "d127:8324": "གཞོན་ནུ་ལུས་ཀྱི་སྡོམ་པ་ཞེས་བྱའོ། །ལུས་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་ཐར་པའི་སྒོ་གསུམ་འཐོབ་སྟེ།",
    "d127:8325": "།གསུམ་གང་ཞེ་ན་འདི་ལྟ་སྟེ།",
    "d127:8326": "སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་། རྣམ་པར་ཐར་པའི་སྒོ་འདི་གསུམ་འཐོབ་པར་འགྱུར་བ་འདི་ནི་གཞོན་ནུ་ལུས་ཀྱི་སྡོམ་པ་ཞེས་བྱའོ།",
    "d127:8327": "།ལུས་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་ཚངས་པའི་གནས་པ་ཆེན་པོ་བཞི་འཐོབ་སྟེ། བཞི་གང་ཞེ་ན། འདི་ལྟ་སྟེ།",
    "d127:8328": "བྱམས་པ་ཆེན་པོ་དང་། སྙིང་རྗེ་ཆེན་པོ་དང་། དགའ་བ་ཆེན་པོ་དང་། བཏང་སྙོམས་ཆེན་པོ་དང་། ཚངས་པའི་གནས་པ་ཆེན་པོ་འདི་བཞི་འཐོབ་པར་འགྱུར་བ་དེ་ནི་གཞོན་ནུ་ལུས་ཀྱི་སྡོམ་པ་ཞེས་བྱའོ།",
    "d127:8329": "།ལུས་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སོ་སོ་ཡང་དག་པར་རིག་པ་བཞི་འཐོབ་སྟེ།",
    "d127:8330": "བཞི་གང་ཞེ་ན། འདི་ལྟ་སྟེ།",
    "d127:8331": "དོན་སོ་སོ་ཡང་དག་པར་རིག་པ་དང་། ཆོས་སོ་སོ་ཡང་དག་པར་རིག་པ་དང་། ངེས་པའི་ཚིག་སོ་སོ་ཡང་དག་པར་རིག་པ་དང་། སྤོབས་པ་སོ་སོ་ཡང་དག་པར་རིག་པ་དང་། སོ་སོ་ཡང་དག་པར་རིག་པ་འདི་བཞི་འཐོབ་པར་འགྱུར་བ་དེ་ནི་གཞོན་ནུ་ལུས་ཀྱི་སྡོམ་པ་ཞེས་བྱའོ།",
    "d127:8332": "།ལུས་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་འཐོབ་སྟེ།",
    "d127:8333": "སུམ་ཅུ་རྩ་བདུན་གང་ཞེ་ན། འདི་ལྟ་སྟེ།",
    "d127:8334": "དྲན་པ་ཉེ་བར་གཞག་པ་བཞི་དང་། ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། འཕགས་པའི་ལམ་ཡན་ལག་བརྒྱད་པ་དང་། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་པོ་འདི་དག་འཐོབ་པར་འགྱུར་བ་དེ་ནི་ལུས་ཀྱི་སྡོམ་པ་ཞེས་བྱའོ།",
    "d127:8335": "།ལུས་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་ལ་གནས་པ་ཐོབ་པ་དང་། བཏང་སྙོམས་ཆེན་པོ་ལ་གནས་པ་འཐོབ་པ་དང་། བདེ་བའི་རྣམ་པར་རྟོག་པ་འཐོབ་པ་དང་། རབ་ཏུ་དབེན་པའི་ཆོས་རྣམས་འཐོབ་པར་འགྱུར་བ་དེ་ནི་གཞོན་ནུ་ལུས་ཀྱི་སྡོམ་པ་ཞེས་བྱའོ།",
    "d127:8336": "།གཞན་ཡང་གཞོན་ནུ་ལུས་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སྲོག་གཅོད་པ་སྤོང་བར་འགྱུར་བ་དང་། མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། བརྫུན་དུ་སྨྲ་བ་དང་། ཕྲ་མའི་ཚིག་དང་། ཚིག་རྩུབ་པོ་དང་། ཁྱལ་པར་སྨྲ་བ་དང་། བརྣབ་སེམས་དང་། གནོད་སེམས་དང་། ལོག་པར་ལྟ་བ་དང་། སྲང་ལ་གཡོ་བྱེད་པ་དང་། ཚད་ལ་གཡོ་བྱེད་པ་དང་། ནོར་ལ་གཡོ་བྱེད་པ་དང་། གཟུང་བ་དང་། བཅིང་བ་དང་། གཙེ་བ་དང་། བརྡེག་པ་དང་། བསྡིགས་པ་དང་། གཅད་པ་དང་། དབུག་པ་དང་། ཞེ་ལ་གནོན་པ་དང་། ཆགས་པ་དང་། སེར་སྣ་མ་སྤངས་པར་འགྱུར་བ་དང་། ལག་པ་རྒོད་པ་དང་། རྐང་པ་རྒོད་པ་དང་། རྐང་ལག་མ་བསྡམས་པ་དང་། དེའི་ལུས་དང་ངག་དང་ཡིད་ཀྱི་གནས་ངན་ལེན་སྤངས་ཤིང་ཏ་ལའི་མགོ་བཅད་པ་བཞིན་དུ་མ་འོངས་པའི་དུས་ན་མི་སྐྱེ་བའི་ཆོས་ཅན་དུ་འགྱུར་བ་དེ་ནི་གཞོན་ནུ་དེའི་ལུས་ཀྱི་སྡོམ་པ་ཞེས་བྱའོ།",
    "d127:8337": "།གཞོན་ནུ་དེ་ལྟ་བས་ན་རྣམ་གྲངས་འདིས་ཀྱང་འདི་ལྟར་རིག་པར་བྱ་སྟེ།",
    "d127:8338": "གཞོན་ནུ་སྔོན་བྱུང་བ་འདས་པའི་དུས་ན་བསྐལ་པ་གྲངས་མེད་པ་བས་ཀྱང་ཆེས་གྲངས་མེད་པ། ཡངས་པ། ཚད་མེད་པ། བསམ་གྱིས་མི་ཁྱབ་པ་དེའི་ཚེ་དེའི་དུས་ན་ཡེ་ཤེས་སྣང་བ་ཞེས་བྱ་བ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ། འཇིག་རྟེན་མཁྱེན་པ།",
    "d127:8339": "སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་འཇིག་རྟེན་དུ་བྱུང་སྟེ། གཞོན་ནུ་དེའི་ཚེ་དེའི་དུས་ན་བཅོམ་ལྡན་འདས་ཡེ་ཤེས་སྣང་བ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེའི་ཚེའི་ཚད་ནི་ལོ་བྱེ་བ་ཕྲག་དྲུག་ཅུར་གྱུར་ཏོ།",
    "d127:8340": "།དགྲ་བཅོམ་པ་བྱེ་བ་ཕྲག་དྲུག་ཅུའི་ཉན་ཐོས་ཀྱི་དགེ་འདུན་བྱུང་ངོ་།",
    "d127:8341": "།བྱང་ཆུབ་སེམས་དཔའ་སེམས་དཔའ་ཆེན་པོ་དམ་པའི་ཆོས་ཡོངས་སུ་འཛིན་པ་ཡང་དཔག་ཏུ་མེད་པ་བྱུང་ངོ་།",
    "d127:8342": "།གཞོན་ནུ་དེའི་ཚེ་དེའི་དུས་ན་རྒྱལ་པོ་ཁྱད་པར་སེམས་ཞེས་བྱ་བ་ཞིག་བྱུང་སྟེ།",
    "d127:8343": "རྒྱལ་པོ་ཁྱད་པར་སེམས་དེ་སྲོག་ཆགས་བྱེ་བ་ཕྲག་བརྒྱད་ཅུ་དང་ལྷན་ཅིག་ཏུ་དེ་བཞིན་གཤེགས་པའི་དྲུང་དུ་འོངས་སོ།",
    "d127:8344": "།འོངས་ནས་དེ་བཞིན་གཤེགས་པའི་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་ཕྱོགས་གཅིག་ཏུ་འདུག་གོ།",
    "d127:8345": "།རྒྱལ་པོ་ཁྱད་པར་སེམས་ཕྱོགས་གཅིག་ཏུ་འདུག་ནས་དེ་བཞིན་གཤེགས་པ་ལ་བསྙེན་བཀུར་བྱེད་དོ།",
    "d127:8346": "།དེ་ནས་ཡེ་ཤེས་སྣང་བ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་རྒྱལ་པོ་ཁྱད་པར་སེམས་འཁོར་དང་བཅས་པའི་ལྷག་པའི་བསམ་པ་མཁྱེན་ནས་ཆོས་ཀྱི་རྣམ་གྲངས་འདི་ལས་ལུས་ཀྱི་སྡོམ་པའི་ཏིང་ངེ་འཛིན་གྱི་སྒོར་འཇུག་པའི་ཚིགས་སུ་བཅད་པའི་དབྱངས་ཀྱིས་ཡང་དག་པར་རབ་ཏུ་བསྟན་ཏོ།",
    "d127:8347": "།ཇི་ལྟར་བར་སྣང་ནམ་མཁའ་རྣམ་དག་སྟེ།",
    "d127:8348": "།ཤིན་ཏུ་དག་ཅིང་རང་བཞིན་འོད་གསལ་བ།",
    "d127:8349": "།དེ་བཞིན་ལུས་ཀྱི་སྡོམ་པ་དག་པ་ཡང་།",
    "d127:8350": "།དབྱངས་ཀྱིས་བསྟན་པར་ནམ་ཡང་ནུས་མི་འགྱུར།",
    "d127:8351": "།ལུས་ཀྱི་སྡོམ་པ་འདི་ནི་དབེན་ཞིང་སྟོང་།",
    "d127:8352": "།འདི་འདྲ་གཉིས་པོ་ལུས་ཀྱི་མཚན་ཉིད་དེ།",
    "d127:8353": "།དེ་དག་མཚན་ཉིད་མེད་པ་བར་སྣང་བཞིན།",
    "d127:8354": "།ལུས་ཀྱི་སྡོམ་པ་དེ་ཡི་མཚན་ཉིད་བཤད།",
    "d127:8355": "།སྡོམ་པའི་མཚན་ཉིད་དེ་འདྲར་སུས་ཤེས་པ།",
    "d127:8356": "།དེ་ལ་སྡོམ་པ་ནམ་ཡང་མེད་མི་འགྱུར།",
    "d127:8357": "།མི་འཇུག་དེ་ཡི་སྤྱོད་ཡུལ་ག་ལ་ཡིན། །ཟག་པ་མེད་པ་ལ་ནི་སྐྱེ་བ་མེད།",
    "d127:8358": "།གཟུགས་དང་ལོངས་སྤྱོད་ལ་ནི་སྲིད་བསྐྱེད་ནས། །འདོད་པ་དག་ལ་སྟེན་པས་མི་ནུས་ཏེ།",
    "d127:8359": "།སྲིད་པ་དག་གི་ཉེས་པ་མི་ཤེས་པས།",
    "d127:8360": "།ལུས་ཀྱི་སྡོམ་པ་འདི་ནི་ཤེས་མི་ནུས། །ཟག་མེད་སྡོམ་པ་གང་གིས་རབ་ཤེས་པ།",
    "d127:8361": "།དེ་ལ་སྐྱེ་བ་ནམ་ཡང་ཡོད་མི་འགྱུར།",
    "d127:8362": "།དགྲ་བཅོམ་པ་ཡི་ཆོས་ནི་དེ་འདྲ་སྟེ།",
    "d127:8363": "།མུ་སྟེགས་ཅན་གྱིས་ཤེས་པར་སླ་མ་ཡིན།",
    "d127:8364": "།གང་དག་ཁམས་གསུམ་ཀུན་ལ་ཡིད་སྐྲག་ཅིང་།",
    "d127:8365": "།འདོད་པའི་ལོངས་སྤྱོད་ལ་ཡང་འདོད་མི་སྐྱེད།",
    "d127:8366": "།རྒྱལ་པོའི་སྲིད་དང་ལོངས་སྤྱོད་ཡོང་མི་འདོད།",
    "d127:8367": "།དེ་དག་ལུས་ཀྱི་སྡོམ་པ་འདི་འདྲ་ཤེས།",
    "d127:8368": "།ལུས་ཀྱི་སྡོམ་པ་འདི་ནི་དོན་ཅེས་བྱ།",
    "d127:8369": "།དོན་ནི་སྒྲ་ཡིས་བསྟན་པར་མི་ནུས་ཏེ།",
    "d127:8370": "།འདི་འདྲའི་ཆོས་ཀྱི་ཚུལ་ནི་གང་ཤེས་པ།",
    "d127:8371": "།དེ་ནི་སྡོམ་པ་འདི་ལ་གནས་པ་ཡིན།",
    "d127:8372": "།དོན་ལ་ཞུགས་ལ་ངས་ནི་དོན་བསྟན་ཏེ།",
    "d127:8373": "།མཁས་པ་སུ་དག་དོན་གྱི་ཚུལ་ལ་མོས།",
    "d127:8374": "།དོན་མེད་རྣམ་སྤངས་དོན་ལ་གནས་པ་རྣམས།",
    "d127:8375": "།དེ་དག་སྡོམ་ལ་རྟག་ཏུ་གནས་པ་ཡིན།",
    "d127:8376": "།རྒྱལ་བའི་བསྟན་ལ་དོན་དུ་གང་བརྗོད་དང་། །ཇི་ལྟ་བུར་ནི་དོན་ཡིན་རྣམ་རིག་སྟེ།",
    "d127:8377": "།དོན་ཚུལ་རང་བཞིན་གང་གིས་ཤེས་པ་ནི།",
    "d127:8378": "།ལུས་ཀྱི་སྡོམ་པ་ལ་ཡང་གནས་ཞེས་བྱ།",
    "d127:8379": "།གང་གིས་བདག་མེད་གསོག་དང་སྟོང་ཉིད་དང་། །མཚན་མ་མེད་པར་རྣམ་པར་རིག་གྱུར་པ།",
    "d127:8380": "།དེ་ལ་ནམ་ཡང་སྡོམ་པ་མེད་མི་འགྱུར།",
    "d127:8381": "།འདི་ལྟར་དེས་ནི་ཡང་དག་ངེས་ལ་བསླབས།",
    "d127:8382": "།དངོས་པོ་དག་ནི་དངོས་མེད་གང་རིག་པ།",
    "d127:8383": "།དེ་ནི་དངོས་པོ་དག་ལ་ཡོང་མི་ཆགས།",
    "d127:8384": "།དངོས་པོ་ཀུན་ལ་ནམ་ཡང་མི་ཆགས་པ།",
    "d127:8385": "།དེ་ནི་མཚན་མེད་ཏིང་འཛིན་རེག་པར་འགྱུར།",
    "d127:8386": "།ངོ་བོ་ཉིད་སྟོང་རང་བཞིན་འོད་གསལ་བ། །བདག་མེད་ཆོས་རྣམས་དེ་ཡིས་རྣམ་རིག་ན།",
    "d127:8387": "།དེ་ལ་ནམ་ཡང་སྡོམ་པ་མེད་མི་འགྱུར།",
    "d127:8388": "།འདི་ལྟར་དེས་ནི་ཡང་དག་ངེས་པར་རྟོགས།",
    "d127:8389": "།གང་གིས་ཕུང་པོ་ལྔ་རྣམས་སྟོང་པར་ཤེས།",
    "d127:8390": "།རང་བཞིན་སྟོང་ཞིང་བདག་མེད་རིག་ན་ནི།",
    "d127:8391": "།ལུས་ཀྱིས་ལས་གང་ཡང་དག་སྤྱོད་བྱེད་པ། །དེ་ལ་ནམ་ཡང་སྡོམ་པ་མེད་མི་འགྱུར།",
    "d127:8392": "།མཚན་མ་དག་ལ་འཛིན་ཅིང་མ་བསྡམས་ཏེ།",
    "d127:8393": "།ཁོར་མོར་བདག་ཏུ་འདུ་ཤེས་རབ་གནས་པ།",
    "d127:8394": "།གཟུགས་ལ་ཆགས་པར་གྱུར་པའི་སྐྱེ་བོ་དག །མ་བསྡམས་པ་ཡི་འདོད་ཆགས་རབ་ཏུ་ལྡང་།",
    "d127:8395": "།གང་རྣམས་ཡང་དག་མཐའ་ལ་བསླབས་གྱུར་ཅིང་།",
    "d127:8396": "།སྟོང་པ་རྟོགས་པར་རིག་པ་དེས་པ་དག །སྡོམ་མེད་གང་གིས་ངན་འགྲོར་འགྲོ་བ་ཡིས། །འདོད་ཆགས་དེ་ལ་ནམ་ཡང་ལྡང་བ་མེད།",
    "d127:8397": "།ཇི་ལྟར་རི་རབ་དག་ནི་ཆེན་པོ་ལ། །གྲོག་མ་ཀུན་གྱིས་གཡོས་ཤིང་འགུལ་མི་ནུས། །དེ་བཞིན་མཁས་པ་ཡང་དག་ཚུལ་བསླབས་པས།",
    "d127:8398": "།ལྷ་ཡི་གཟུགས་ཀྱིས་ཀྱང་ནི་དེ་མི་གཡོས།",
    "d127:8399": "།ནམ་མཁའ་ལ་ནི་རི་མོར་བྲི་ནུས་ཤིང་།",
    "d127:8400": "།ལག་པས་ནམ་མཁའ་གཟུང་དུ་རུང་གྱུར་ཀྱང་།",
    "d127:8401": "།འདོད་ཆགས་ཞེ་སྡང་བདུད་རྣམས་བྱེ་བ་ཡིས།",
    "d127:8402": "།དེ་ལ་རྣམ་པར་བསྐྱོད་པར་ཡོང་མི་ནུས།",
    "d127:8403": "།ལ་ལས་བྲག་ཅ་དག་ནི་གཟུང་ནུས་ཤིང་།",
    "d127:8404": "།ཆུ་ཡི་སྟེང་ན་རྡོ་ཡང་འཕྱོ་གྱུར་ཀྱང་།",
    "d127:8405": "།ལུས་ཀྱི་སྡོམ་པ་འདི་འདྲ་སུས་བསླབས་པ། །དེ་ཡི་བསམ་པ་དག་ཀྱང་བལྟར་མི་ནུས།",
    "d127:8406": "།འཇིག་རྟེན་ཀུན་ན་སྒྲ་མང་ཇི་སྙེད་པ།",
    "d127:8407": "།གཟུང་སྟེ་སྒྲོམ་དུ་གཞུག་པར་ནུས་གྱུར་ཀྱང་།",
    "d127:8408": "།ལུས་ཀྱི་སྡོམ་པའི་གནས་དང་མི་གནས་པ།",
    "d127:8409": "།སུས་ཀྱང་རྣམ་པར་རིག་པར་བྱེད་མི་ནུས། །སྤྲིན་ལས་སྒྲ་བསྒྲགས་གློག་རྣམས་རྒྱུ་བ་དང་། །ཉི་མའི་འཁོར་ལོས་འོད་ཟེར་གཟུང་ནུས་ཀྱང་།",
    "d127:8410": "།ལུས་ཀྱི་སྡོམ་པ་འདི་ལ་སུས་བསླབས་པ།",
    "d127:8411": "།དེ་ཡི་རང་བཞིན་ཤེས་པར་ནུས་མི་འགྱུར།",
    "d127:8412": "།རླུང་གི་དཀྱིལ་འཁོར་ཕྱོགས་བཞིར་ལྡང་བ་ནི།",
    "d127:8413": "།རྒྱ་དང་སྙི་ཡིས་གཟུང་བར་ནུས་གྱུར་ཀྱང་།",
    "d127:8414": "།ལུས་ཀྱི་སྡོམ་པ་འདི་ལ་གང་གནས་པ། །དེ་ཡི་ལུས་ནི་ནམས་ཀྱང་ཤེས་མི་ནུས།",
    "d127:8415": "།སྲོག་ཆགས་ཀུན་གྱི་སྤྱོད་ཡུལ་དེ་མ་ཡིན།",
    "d127:8416": "།སེམས་སྡོམ་གང་ལ་མཁས་པ་དེ་གནས་ཤིང་།",
    "d127:8417": "།སྤྱོད་ཡུལ་གང་གནས་ལུས་ཀྱི་སྡོམ་པ་ནི།",
    "d127:8418": "།འཇིག་རྟེན་ཆོས་ཀྱིས་མི་གོས་ནམ་མཁའ་བཞིན།",
    "d127:8419": "།ཕྱོགས་བཞིར་ནམ་མཁའ་ལ་ནི་རྒྱུ་བ་ཡིས།",
    "d127:8420": "།སྲོག་ཆགས་ཀུན་རྗེས་སོ་སོར་བལྟ་ནུས་ཀྱང་།",
    "d127:8421": "།དེ་ཡི་ལུས་དང་སེམས་ཀྱི་སྤྱོད་ཡུལ་ལ། །ཚད་གཟུང་བར་ནི་སུ་ཡང་ནུས་པ་མེད།",
    "d127:8422": "།ལུས་ཀྱི་སྡོམ་པ་འདི་ལ་གང་གནས་པའི།",
    "d127:8423": "།ཉོན་མོངས་རྣམ་མང་ཐམས་ཅད་མེད་པར་འགྱུར།",
    "d127:8424": "།དེ་ཡི་ཉོན་མོངས་ཉེ་བ་རབ་ཏུ་སྤངས།",
    "d127:8425": "།འདི་ལྟར་དེས་ནི་ལུས་ཀྱི་སྡོམ་པ་བསླབས།",
    "d127:8426": "།དེ་ལ་མཚོན་ཆ་དང་ནི་མེས་མི་ཚུགས།",
    "d127:8427": "།དེ་ལྟར་དེ་ཡི་ལུས་ནི་གཟུང་དུ་མེད།",
    "d127:8428": "།དེ་ནི་ཞི་བ་རབ་ཞི་ཏིང་འཛིན་གནས།",
    "d127:8429": "།འདི་ལྟར་དེས་ནི་ལུས་ཀྱི་སྡོམ་པ་བསླབས།",
    "d127:8430": "།དེ་ལྟར་གནས་པ་འཇིགས་མེད་སྐྲག་པ་མེད།",
    "d127:8431": "།དེ་ལ་འཁྲུག་སེམས་མི་སྐྱེ་ཕྲག་དོག་མེད།",
    "d127:8432": "།ལུས་ཀྱི་སྡོམ་པ་འདི་འདྲ་སུས་བསླབས་པ།",
    "d127:8433": "།དེ་ནི་གཙེ་བ་ཀུན་ལས་ཐར་བ་ཡིན།",
    "d127:8434": "དུག་དང་མཚོན་གྱིས་ནམ་ཡང་མི་འཇིགས་ཤིང་།",
    "d127:8435": "།མེ་དང་ཆུ་ཡི་ནང་ནའང་འཇིགས་པ་མེད།",
    "d127:8436": "།ལུས་ཀྱི་སྡོམ་པ་འདི་འདྲ་སུས་བསླབས་པ།",
    "d127:8437": "།དེ་ནི་གཙེ་བ་ཀུན་ལས་ཐར་བ་ཡིན།",
    "d127:8438": "།ཆོམ་རྐུན་གཡོན་ཅན་སྡིག་པ་བྱེད་པ་དང་། །སྦྲུལ་གདུག་ནང་དུ་སོང་ཡང་འཇིགས་མེད་དེ།",
    "d127:8439": "།འདི་ལྟར་དེ་ནི་བདག་ཏུ་འདུ་ཤེས་མེད།",
    "d127:8440": "།འདུ་ཤེས་རྣམ་པར་གྲོལ་ལ་འཇིགས་མི་འབྱུང་།",
    "d127:8441": "།འཇིགས་ལས་རྣམ་པར་གྲོལ་བ་སྐྲག་མི་སྐྱེ།",
    "d127:8442": "།སྐྲག་པ་མེད་ལ་གཡོ་བ་མི་འབྱུང་སྟེ།",
    "d127:8443": "།མི་གཡོ་བ་ལ་སྐྲག་པ་ག་ལ་ཡོད།",
    "d127:8444": "།དེ་ནི་བདུད་རྣམས་བྱེ་བས་བསྐྱོད་མི་ནུས།",
    "d127:8445": "།བྱང་ཆུབ་སེམས་དཔའ་རྣམས་ལ་ཕན་པའི་ཕྱིར།",
    "d127:8446": "།སྡོམ་པ་གང་སྤྱོད་བཤད་ཅིང་རབ་བསྟན་པ།",
    "d127:8447": "།འདི་འདྲའི་ལུས་ཀྱི་སྡོམ་པ་སུས་བསླབས་པ། །དེ་ནི་བདུད་རྣམས་བྱེ་བས་བསྐྱོད་མི་ནུས།",
    "d127:8448": "།ཆོས་རྣམས་ཀུན་ལ་ཡེ་ཤེས་ཐོགས་པ་མེད།",
    "d127:8449": "།དཔེ་བྱད་བཟང་པོ་བརྒྱད་ཅུ་ཡོངས་སུ་ཚང་།",
    "d127:8450": "།སུམ་ཅུ་རྩ་གཉིས་མཚན་གྱི་རི་མོ་དག །སྡོམ་པར་གནས་ལ་རྙེད་པར་དཀའ་མི་འགྱུར།",
    "d127:8451": "།སངས་རྒྱས་ཆོས་རྣམས་བསམ་གྱིས་མི་ཁྱབ་ཅིང་། །ཚད་ཀྱང་མེད་པར་རྟོགས་པར་སུ་འདོད་པ།",
    "d127:8452": "།འདི་འདྲའི་ལུས་ཀྱི་སྡོམ་པ་དེས་སློབས་ཤིག །",
    "d127:8453": "འཇིག་རྟེན་ཐམས་ཅད་ཀྱི་ཡང་མཆོད་རྟེན་འགྱུར།",
    "d127:8454": "།སངས་རྒྱས་སྟོབས་བཅུ་མངའ་བ་བསམ་མི་ཁྱབ། །དྲང་སྲོང་ཆེན་པོའི་ཆོས་འདི་གང་འདོད་པ།",
    "d127:8455": "།དེས་ནི་ལུས་ཀྱི་སྡོམ་པ་འདི་འདྲ་སློབས།",
    "d127:8456": "།གང་སློབ་དེ་ལ་སྟོབས་རྣམས་རྙེད་མི་དཀའ། །འདི་འདྲའི་ལུས་ཀྱི་སྡོམ་ལ་གང་སློབ་པ།",
    "d127:8457": "།སངས་རྒྱས་ཆོས་ནི་མ་འདྲེས་བཅྭ་བརྒྱད་པོ།",
    "d127:8458": "།རྒྱལ་བ་གང་ལ་རབ་ཏུ་གནས་པ་ཡང་།",
    "d127:8459": "།དེ་དག་དེ་ལ་རྙེད་པར་དཀའ་མི་འགྱུར།",
    "d127:8460": "།འདི་འདྲའི་ལུས་ཀྱི་སྡོམ་པ་གང་སློབ་པ།",
    "d127:8461": "།དྲང་སྲོང་ཆེན་པོའི་བྱང་ཆུབ་ཡན་ལག་བདུན།",
    "d127:8462": "།སོ་སོ་ཡང་དག་རིག་དང་རྫུ་འཕྲུལ་རྐང་།",
    "d127:8463": "།དེ་ལ་དེ་དག་རྙེད་པར་དཀའ་མི་འགྱུར།",
    "d127:8464": "།ཚངས་པའི་གནས་བཞི་དང་ནི་བསམ་གཏན་དང་། །རྣམ་པར་ཐར་པའི་སྒོ་རྣམས་གང་བཤད་དང་། །བདེ་བའི་རྣམ་རྟོག་རབ་ཏུ་དབེན་པ་ཡང་།",
    "d127:8465": "།སྡོམ་པར་གནས་པ་ལ་ནི་རྙེད་མི་དཀའ།",
    "d127:8466": "།ལུས་ཀྱི་སྡོམ་པ་ལ་ནི་གང་གནས་པ།",
    "d127:8467": "།སྙིང་རྗེའི་གནས་དང་བཏང་སྙོམས་ཐོབ་པར་འགྱུར།",
    "d127:8468": "།དེ་བཞིན་སྤྱོད་པ་འཇུག་པ་བྱམས་པའི་མཆོག །འགྲོ་བ་ཀུན་ལའང་ཕན་པའི་སེམས་སུ་འགྱུར།",
    "d127:8469": "།དྲན་པ་ཉེར་གཞག་ཡང་དག་སྤོང་བ་དང་། །དྲང་སྲོང་ཆེན་པོའི་དབང་ལྔ་སྟོབས་ལྔ་དང་། །འཕགས་པའི་ལམ་མཆོག་ཡན་ལག་བརྒྱད་པོ་ཡང་།",
    "d127:8470": "།ལུས་ཀྱི་སྡོམ་པར་གནས་ལ་རྙེད་མི་དཀའ།",
    "d127:8471": "།གཞན་ཡང་དམ་པ་སངས་རྒྱས་ཆོས་རྣམས་ནི།",
    "d127:8472": "།བསམ་གྱིས་མི་ཁྱབ་གང་ལ་ཚད་མེད་པ།",
    "d127:8473": "།ལུས་ཀྱི་སྡོམ་པ་འདི་འདྲ་སུས་བསླབས་པ། །དེ་ལ་ཐམས་ཅད་རྙེད་པར་དཀའ་མི་འགྱུར།",
    "d127:8474": "།འདི་འདྲའི་ལུས་ཀྱི་སྡོམ་པ་ཐོས་ནས་ནི།",
    "d127:8475": "།རྒྱལ་པོ་གླང་མཆོག་ཁྱད་པར་ཐོབ་གྱུར་ཏེ།",
    "d127:8476": "།དགའ་བ་མཚུངས་མེད་རངས་ཤིང་མགུ་བ་སྐྱེས།",
    "d127:8477": "།རྒྱལ་བ་དེ་ཡི་བསྟན་ལ་རབ་ཏུ་བྱུང་།",
    "d127:8478": "།རབ་ཏུ་དེ་བྱུང་ལོ་ཡང་བྱེ་ཕྲག་བཅུར།",
    "d127:8479": "།ཚངས་པར་སྤྱོད་མཆོག་གཙང་མ་སྤྱད་པར་གྱུར།",
    "d127:8480": "།ལྷ་དང་བཅས་པའི་འཇིག་རྟེན་ཕན་པའི་ཕྱིར། །ཚངས་པའི་གནས་བཞི་ལ་ཡང་བསྒོམ་པ་བྱས།",
    "d127:8481": "།ཚངས་པའི་གནས་ལ་ཤིན་ཏུ་བསྒོམ་བྱས་པས།",
    "d127:8482": "།སངས་རྒྱས་བྱེ་བ་བརྒྱད་ཅུ་མཐོང་བར་གྱུར།",
    "d127:8483": "།དེ་ལས་ལྷག་པར་གང་གཱའི་བྱེ་མ་སྙེད།",
    "d127:8484": "།དེས་ནི་ཚངས་སྤྱོད་མཆོག་འདི་རབ་ཏུ་སྤྱད།",
    "d127:8485": "།ཐམས་ཅད་ཀྱི་ཡང་བསྟན་པར་རབ་བྱུང་སྟེ།",
    "d127:8486": "།ཚངས་པར་སྤྱོད་པ་བཟང་ཞིང་དག་པར་སྤྱད།",
    "d127:8487": "།མང་དུ་ཐོས་ཤིང་སྤོབས་པར་ལྡན་པ་ཡི། །དགེ་སློང་ཆོས་སྨྲ་བ་ཡང་མཆོག་ཏུ་གྱུར།",
    "d127:8488": "།ལུས་ཀྱི་སྡོམ་པ་འདི་ནི་རབ་ཤེས་ན།",
    "d127:8489": "།ཚུལ་ཁྲིམས་མ་དྲལ་ཚུལ་ཁྲིམས་སྐྱོན་མེད་འགྱུར།",
    "d127:8490": "།ཚུལ་ཁྲིམས་རྣམ་དག་ཚུལ་ཁྲིམས་འདྲེས་པ་མེད།",
    "d127:8491": "།འཕགས་པའི་ཚུལ་ཁྲིམས་ཟག་པ་མེད་ལ་གནས།",
    "d127:8492": "།དེ་ཚེ་རྒྱལ་པོ་གླང་མཆོག་ཁྱད་པར་སེམས། །གཞོན་ནུ་གཞན་ཞིག་ཡིན་པར་སེམས་གྱུར་ན།",
    "d127:8493": "།དེ་ནི་གཞན་ཞིག་ཡིན་པར་མི་བལྟ་སྟེ།",
    "d127:8494": "།ང་ནི་སྤྱད་པ་སྤྱོད་ཚེ་དེར་གྱུར་ཏོ།",
    "d127:8495": "།དེ་ཕྱིར་གཞོན་ནུ་ང་ཡི་རྗེས་སློབས་ལ།",
    "d127:8496": "།ལུས་ཀྱི་སྡོམ་པ་འདི་ལ་གནས་པར་གྱིས།",
    "d127:8497": "།སྲོག་ཆགས་བྱེ་བ་གཞན་ལའང་རབ་སྟོན་དང་། །རིང་པོར་མི་ཐོགས་ཇི་བཞིན་ང་འདྲར་འགྱུར།",
    "d127:8498": "།དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་ལུས་ཀྱི་སྤྱོད་པ་ཡོངས་སུ་དག་པར་བྱའོ་ཞེས་གཞོན་ནུ་དེ་ལྟར་ཁྱོད་ཀྱིས་བསླབ་པར་བྱའོ། །དེ་ཅིའི་ཕྱིར་ཞེ་ན།",
    "d127:8499": "གཞོན་ནུ་ལུས་ཀྱི་སྤྱོད་པ་ཡོངས་སུ་དག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་སེམས་ཅན་དམྱལ་བ་དག་ལ་མི་འཇིགས། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་དང་། ངན་སོང་དག་གིས་འཇིགས་པར་མི་འགྱུར་རོ།",
    "d127:8500": "།ཆུས་མི་འཇིགས། མེས་མི་འཇིགས། དུག་དང་། མཚོན་དང་། སེང་གེ་དང་། སྟག་དང་དྲེད་དང་བལ་གླང་དང་གླང་ཁྱུ་བ་དང་། མི་དང་མི་མ་ཡིན་པ་དག་གིས་འཇིགས་པར་མི་འགྱུར་རོ།",
    "d127:8501": "།གཞོན་ནུ་ལུས་ཀྱི་སྤྱོད་པ་ཡོངས་སུ་དག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ལག་མཐིལ་དུ་བཞག་སྟེ། ཏ་ལ་གཅིག་ཙམའམ། ཏ་ལ་གཉིས་ཙམའམ། ཏ་ལ་གསུམ་ཙམའམ། ཏ་ལ་བཞི་ཙམའམ། ཏ་ལ་ལྔ་ཙམའམ།",
    "d127:8502": "ཏ་ལ་དྲུག་ཙམའམ། ཏ་ལ་བདུན་ཙམ་དུ་སྟེང་དུ་འཕེན་ཏོ། །ཇི་ཙམ་དུ་འདོད་པ་དེ་ཙམ་དུའང་འཕེན་ཏོ། །གཞན་ཡང་གཞོན་ནུ་ལུས་ཀྱི་སྤྱོད་པ་ཡོངས་སུ་དག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་རྫུ་འཕྲུལ་གྱི་ཆོ་འཕྲུལ་མཆོག་གི་ཕ་རོལ་ཏུ་ཕྱིན་པ་ཡིན་ཏེ།",
    "d127:8503": "དེ་རྫུ་འཕྲུལ་གྱི་རྐང་པའི་རྣམ་པར་སྨིན་པ་རྣམ་པར་དག་པའི་བསོད་ནམས་ཡོངས་སུ་གཟུང་ཞིང་དབེན་པར་གྱུར་ཏེ།",
    "d127:8504": "ཐམས་ཅད་དུ་རྗེས་སུ་སོང་ཞིང་། དེ་ལྟ་བུའི་ཏིང་ངེ་འཛིན་ཐོབ་པས་ཟག་པ་མེད་པའི་བསོད་ནམས་ཡོངས་སུ་རྫོགས་པ། འཇིག་རྟེན་གྱི་ཁམས་ཐམས་ཅད་ལ་ཐོགས་པ་མེད་པའི་མིག་ཏུ་གྱུར་པས་དེ་ལྟ་བུའི་རྫུ་འཕྲུལ་གྱི་ཆོ་འཕྲུལ་དང་ལྡན་པར་འགྱུར་རོ།",
    "d127:8505": "།དེ་ལ་རྫུ་འཕྲུལ་གང་ཞེ་ན།",
    "d127:8506": "གང་འགྲུབ་པ་དང་། སྨོན་པ་དང་། འབྱོར་པ་དང་། ཡོངས་སུ་རྫོགས་པ་འདི་ནི་རྫུ་འཕྲུལ་ཞེས་བྱའོ།",
    "d127:8507": "།དེ་ལ་རྫུ་འཕྲུལ་གྱི་ཆོ་འཕྲུལ་གང་ཞེ་ན།",
    "d127:8508": "རྫུ་འཕྲུལ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་རྫུ་འཕྲུལ་གྱི་ཡུལ་རྣམ་པ་མང་པོ་མྱོང་བར་བྱེད་པ་ཡིན་ཏེ།",
    "d127:8509": "གཅིག་ཏུ་གྱུར་ནས་མང་པོར་འགྱུར། མང་པོར་གྱུར་ནས་གཅིག་ཏུ་འགྱུར། སྣང་བར་གྱུར་ཅིང་མི་སྣང་བར་ཡང་འགྱུར།",
    "d127:8510": "རྩིག་པ་ལ་ཡང་ཐད་ཀར་འགྲོ། ར་བ་ལ་ཡང་ཐད་ཀར་འགྲོ། རི་ལ་ཡང་མི་ཐོགས་པར་འགྲོ།",
    "d127:8511": "ནམ་མཁའ་ལ་ཡང་འགྲོ་སྟེ། དཔེར་ན་འདབ་ཆགས་བྱ་བཞིན་ནོ།",
    "d127:8512": "།ས་ལ་ཡང་སྟེང་དུ་འབྱུང་བ་དང་། བྱིའུ་ཟུལ་བྱེད་དེ། དཔེར་ན་ཆུ་ལ་བྱ་བ་བཞིན་ནོ། །ཆུ་ལ་ཡང་མི་ནུབ་པར་འགྲོ་སྟེ།",
    "d127:8513": "དཔེར་ན་སའི་ཕུང་པོ་ཆེན་པོ་ལ་བྱ་བ་བཞིན་ནོ།",
    "d127:8514": "།དུ་བ་འཐུལ་བར་ཡང་བྱེད་འབར་བར་ཡང་བྱེད་དེ། དཔེར་ན་མེའི་ཕུང་པོ་ཆེན་པོ་བཞིན་ནོ།",
    "d127:8515": "།བདག་གི་ལུས་ལས་ཆུའི་རྒྱུན་ཆེན་པོ་ཁྲག་ཁྲིག་བརྒྱ་སྟོང་དུ་མ་འབྱིན་ཏེ། དཔེར་ན་སྤྲིན་ཆེན་པོ་བཞིན་ནོ། །ཆུའི་རྒྱུན་དེ་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་བསྲེགས་ཤིང་རབ་ཏུ་ཚིག་སྟེ། མེས་རབ་ཏུ་འབར་ཞིང་འབར་བ་གཅིག་ཏུ་གྱུར་པ་ཞི་བར་བྱེད་དོ། །ཟླ་བ་དང་ཉི་མ་འདི་གཉིས་འདི་ལྟར་རྫུ་འཕྲུལ་ཆེ་བ།",
    "d127:8516": "འདི་ལྟར་མཐུ་ཆེ་བ། འདི་ལྟར་གཟི་བརྗིད་ཆེ་བ་ཡང་ལག་པས་འཛིན་ཅིང་ཀུན་ཏུ་ཉུག་པར་བྱེད་དོ། །ཚངས་པའི་འཇིག་རྟེན་གྱི་བར་དུ་སེམས་ཅན་རྣམས་ལ་ལུས་ཀྱིས་དབང་སྒྱུར་རོ།",
    "d127:8517": "།དེ་ནས་ཡང་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ།",
    "d127:8518": "།ས་ལ་བྱིའུ་ཟུལ་བྱེད་ཅིང་སྟེང་བྱུང་བྱེད།",
    "d127:8519": "།ཆུ་དག་ལ་ཡང་ཐོགས་པ་མེད་པར་འགྲོ།",
    "d127:8520": "།བྱ་བཞིན་ནམ་མཁའི་ངོས་ལ་འགྲོ་བར་བྱེད།",
    "d127:8521": "།རྫུ་འཕྲུལ་གྱིས་ནི་དུད་འཐུལ་འབར་བར་བྱེད།",
    "d127:8522": "།ཇི་ལྟར་བར་སྣང་ལ་ནི་རླུང་མི་ཐོགས།",
    "d127:8523": "།སྤྲིན་གྱི་ཕུང་པོ་མང་པོ་འགྲོ་བ་ལྟར།",
    "d127:8524": "།དེ་བཞིན་རྣལ་འབྱོར་པ་ཡང་ནམ་མཁའ་ལ།",
    "d127:8525": "།རླུང་དང་སྤྲིན་བཞིན་དུ་ནི་ཐོགས་མེད་འགྲོ།",
    "d127:8526": "།ཞིང་རྣམས་མེ་ཡིས་ཚིག་ཅིང་འབར་བ་དག །བྱང་ཆུབ་སེམས་དཔའ་མཁས་པས་དེ་མཐོང་ནས།",
    "d127:8527": "།དེས་ནི་རང་གི་ལུས་ལས་ཆུ་ཕྱུང་སྟེ།",
    "d127:8528": "།བྱེ་བ་སྙེད་ཀྱི་ཞིང་དེ་ཞི་བར་བྱེད།",
    "d127:8529": "།བྱང་ཆུབ་སེམས་དཔའ་མཁས་པ་འདུག་བཞིན་དུ།",
    "d127:8530": "།ཉི་ཟླ་ལ་ནི་ལག་པས་ཡོངས་སུ་འཛིན།",
    "d127:8531": "།དེས་ནི་ཚངས་པའི་འཇིག་རྟེན་ཉེར་རིག་ནས།",
    "d127:8532": "།ཚངས་པ་བྱེ་བ་དག་ལ་ཆོས་སྟོན་བྱེད།",
    "d127:8533": "།གང་ཚེ་དེ་ནི་ཆོས་སྟོན་འདོད་གྱུར་ན།",
    "d127:8534": "།སྟོང་གསུམ་ཆེན་པོ་དེས་ནི་གོ་བར་བྱེད།",
    "d127:8535": "།འདོད་ན་དེ་ནི་ཞིང་མང་བྱེ་བར་ཡང་། །སྲོག་ཆགས་བྱེ་བ་མང་ལ་ཆོས་རྣམས་སྟོན།",
    "d127:8536": "།དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་ལུས་ཀྱི་སྤྱོད་པ་ཡོངས་སུ་དག་པར་བྱའོ་ཞེས་གཞོན་ནུ་ཁྱོད་ཀྱིས་དེ་ལྟར་བསླབ་པར་བྱའོ། །དེ་ཅིའི་ཕྱིར་ཞེ་ན།",
    "d127:8537": "གཞོན་ནུ་ལུས་ཀྱི་སྤྱོད་པ་ཡོངས་སུ་དག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ལྷའི་རྣ་བའི་ཁམས་ཀྱིས་སྒྲ་རྣམས་ལྷའི་དང་། མིའི་དང་། སེམས་ཅན་དམྱལ་བ་པ་རྣམས་ཀྱི་དང་། དུད་འགྲོའི་སྐྱེ་གནས་སུ་སོང་བ་རྣམས་ཀྱི་དང་། གཤིན་རྗེའི་འཇིག་རྟེན་པ་རྣམས་ཀྱི་སྒྲ་ཉེ་བའམ་རྒྱང་རིང་པོ་ཡང་ཐོས་སོ།",
    "d127:8538": "།གཞན་ཡང་གཞོན་ནུ་ལུས་ཀྱི་སྤྱོད་པ་ཡོངས་སུ་དག་པར་བྱའོ་ཞེས་གཞོན་ནུ་ཁྱོད་ཀྱིས་དེ་ལྟར་བསླབ་པར་བྱའོ། །དེ་ཅིའི་ཕྱིར་ཞེ་ན།",
    "d127:8539": "གཞོན་ནུ་ལུས་ཀྱི་སྤྱོད་པ་ཡོངས་སུ་དག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་སྟན་ལ་འདུག་བཞིན་དུ་ལྷའི་སྣའི་དབང་པོས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་ལྷའི་ཡིད་དུ་འོང་བའི་ཆོས་ཀྱི་དྲི་ཇི་སྙེད་ཡོད་པ་ཉེའང་རུང་། རྒྱང་རིང་པོའང་རུང་སྟེ་དེ་དག་ཐམས་ཅད་ཚོར་རོ།",
    "d127:8540": "།དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་ལུས་ཀྱི་སྤྱོད་པ་ཡོངས་སུ་དག་པར་བྱའོ་ཞེས་གཞོན་ནུ་ཁྱོད་ཀྱིས་དེ་ལྟར་བསླབ་པར་བྱའོ། །དེ་ཅིའི་ཕྱིར་ཞེ་ན།",
    "d127:8541": "གཞོན་ནུ་ལུས་ཀྱི་སྤྱོད་པ་ཡོངས་སུ་དག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་སེམས་ཅན་ཕ་རོལ་དང་གང་ཟག་ཕ་རོལ་གྱི་སེམས་ཀྱི་རྣམ་པར་རྟོག་པ་དང་། སྤྱོད་པ་སེམས་ཀྱིས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཏེ།",
    "d127:8542": "འདོད་ཆགས་དང་བཅས་པའི་སེམས་ཀྱང་འདོད་ཆགས་དང་བཅས་པའི་སེམས་སུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས།",
    "d127:8543": "འདོད་ཆགས་དང་བྲལ་བའི་སེམས་ཀྱང་འདོད་ཆགས་དང་བྲལ་བའི་སེམས་སུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ།",
    "d127:8544": "།གོང་མ་བཞིན་དུ་སྦྱར་ཏེ། ཞེ་སྡང་དང་བཅས་པ་དང་། ཞེ་སྡང་དང་བྲལ་བ་དང་། གཏི་མུག་དང་བཅས་པ་དང་། གཏི་མུག་དང་བྲལ་བ་དང་། སྲེད་པ་དང་བཅས་པ་དང་། སྲེད་པ་དང་བྲལ་བ་དང་། ལེན་པ་དང་བཅས་པ་དང་། ལེན་པ་དང་བྲལ་བ་དང་། བསྡུས་པ་དང་། གཡེངས་པ་དང་། ལོག་པ་དང་། མ་ལོག་པ་དང་། ཆེན་པོར་གྱུར་པ་དང་། ཆེན་པོར་གྱུར་པ་མ་ཡིན་པ་དང་། འོད་གསལ་བ་དང་། འོད་གསལ་བ་མ་ཡིན་པ་དང་། ཚད་དང་བཅས་པ་དང་། ཚད་མེད་པ་དང་། བླ་ན་ཡོད་པ་དང་། བླ་ན་མེད་པ་དང་། མཉམ་པར་བཞག་པ་དང་། མཉམ་པར་བཞག་པ་མ་ཡིན་པ་དང་། རྣམ་པར་གྲོལ་བ་དང་། རྣམ་པར་གྲོལ་བ་མ་ཡིན་པ་དང་། ཉོན་མོངས་པ་དང་བཅས་པའི་སེམས་ཀྱང་ཉོན་མོངས་པ་དང་བཅས་པའི་སེམས་སུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ཉོན་མོངས་པ་མེད་པའི་སེམས་ཀྱང་ཉོན་མོངས་པ་མེད་པའི་སེམས་སུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ།",
    "d127:8545": "།གཞོན་ནུ་ལུས་ཀྱི་སྤྱོད་པ་ཡོངས་སུ་དག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་སྔོན་གྱི་གནས་རྣམ་པ་དུ་མ་རྗེས་སུ་དྲན་ཏེ། སྐྱེ་བ་གཅིག་ཀྱང་རྗེས་སུ་དྲན།",
    "d127:8546": "གཉིས་དང་། གསུམ་དང་། བཞི་དང་། ལྔ་དང་། བཅུ་དང་། ཉི་ཤུ་དང་། སུམ་ཅུ་དང་། བཞི་བཅུ་དང་། ལྔ་བཅུ་དང་། སྐྱེ་བ་བརྒྱ་ཡང་རྗེས་སུ་དྲན་ནོ།",
    "d127:8547": "།སྐྱེ་བ་སྟོང་དང་། སྐྱེ་བ་བརྒྱ་སྟོང་དང་། སྐྱེ་བ་བྱེ་བ་ཁྲག་ཁྲིག་བརྒྱ་སྟོང་དུ་མའི་བར་དུ་ཡང་རྗེས་སུ་དྲན་ནོ།",
    "d127:8548": "།སྡུད་པའི་བསྐལ་པ་དང་། འབྱུང་བའི་བསྐལ་པ་ཡང་རྗེས་སུ་དྲན་ནོ། །སྲུད་པ་དང་། འབྱུང་བའི་བསྐལ་པ་དུ་མའི་བར་དུ་ཡང་རྗེས་སུ་དྲན་ནོ། །བསྐལ་པ་ཡང་རྗེས་སུ་དྲན་ནོ།",
    "d127:8549": "།བསྐལ་པ་བརྒྱ་དང་། བསྐལ་པ་སྟོང་དང་། བསྐལ་པ་བརྒྱ་སྟོང་དང་། བསྐལ་པ་བྱེ་བ་ཁྲག་ཁྲིག་བརྒྱ་སྟོང་དུ་མའི་བར་དུ་ཡང་རྗེས་སུ་དྲན་ནོ། །སྔོན་གྱི་མཐའ་བྱེ་བའི་བར་དུ་ཡང་རྗེས་སུ་དྲན་ནོ། །བདག་སྔོན་ཆེ་གེ་མོ་ཞིག་ཏུ་སྐྱེས་ཏེ། མིང་ནི་འདི་ཞེས་བྱ། རུས་ནི་འདི་ཞེས་བྱ།",
    "d127:8550": "རིགས་ནི་འདི་ཞེས་བྱ། ཁ་དོག་ནི་འདི་འདྲ། ཟས་ནི་འདི་ལྟ་བུ་ཞིག་ཟ་ཟ། འཚོ་བ་ནི་འདི་འདྲ། ཚེ་ནི་འདི་ཙམ་ཞིག་ཏུ་ཐུབ།",
    "d127:8551": "ཡུན་ནི་འདི་སྲིད་ཅིག་ཏུ་གནས་གནས། བདེ་བ་དང་སྡུག་བསྔལ་ནི་འདི་ལྟ་བུ་ཞིག་མྱོང་། དེ་ནས་ཤི་འཕོས་ནས་ཆེ་གེ་མོ་ཞིག་ཏུ་སྐྱེས་ཏེ།",
    "d127:8552": "དེ་ནས་ཀྱང་ཤི་འཕོས་ནས་འདིར་སྐྱེས་སོ།",
    "d127:8553": "།ཞེས་རྣམ་པ་དང་བཅས་པ་དང་། ཡུལ་ཕྱོགས་དང་བཅས་པ་དང་། གཞི་ཅི་ལས་གྱུར་པ་དང་བཅས་པར་སྔོན་གྱི་གནས་རྣམ་པ་དུ་མ་ཡང་དག་པར་རྗེས་སུ་དྲན་ནོ།",
    "d127:8554": "།གཞོན་ནུ་ལུས་ཀྱི་སྤྱོད་པ་ཡོངས་སུ་དག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ལྷའི་མིག་རྣམ་པར་དག་པ་མིའི་ལས་འདས་པས་སེམས་ཅན་རྣམས་འཆི་འཕོ་བ་དང་། སྐྱེ་བ་དང་། ཁ་དོག་བཟང་བ་དང་། ཁ་དོག་ངན་པ་དང་། བདེ་འགྲོར་སོང་བ་དང་། ངན་འགྲོར་སོང་བ་དང་། ངན་པ་དང་། བཟང་པོ་དང་། བཟང་འགྲོར་འགྲོ་བ་དང་། ངན་འགྲོར་འགྲོ་བའི་སེམས་ཅན་ལས་བཞིན་དུ་ཉེ་བར་འགྲོ་བ་དག་ཀྱང་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ།",
    "d127:8555": "།སེམས་ཅན་འདི་རྣམས་ནི་ལུས་ཀྱིས་ཉེས་པར་སྤྱོད་པ་དང་ལྡན། ངག་གིས་ཉེས་པར་སྤྱོད་པ་དང་ལྡན། ཡིད་ཀྱིས་ཉེས་པར་སྤྱོད་པ་དང་ལྡན་ཏེ།",
    "d127:8556": "འཕགས་པ་རྣམས་ལ་སྐུར་པ་ལོག་པར་ལྟ་བ་དག་ལོག་པར་ལྟ་བ་ཡང་དག་པར་འཛིན་པའི་རྒྱུས་ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་སེམས་ཅན་དམྱལ་བ་རྣམས་སུ་སྐྱེས་སོ།",
    "d127:8557": "།སེམས་ཅན་འདི་རྣམས་ནི་ལུས་ཀྱིས་ལེགས་པར་སྤྱོད་པ་དང་ལྡན། ངག་གིས་ལེགས་པར་སྤྱོད་པ་དང་ལྡན། ཡིད་ཀྱིས་ལེགས་པར་སྤྱོད་པ་དང་ལྡན་ཏེ།",
    "d127:8558": "འཕགས་པ་རྣམས་ལ་མི་སྐུར་པ་ཡང་དག་པར་ལྟ་བ་དག །ཡང་དག་པར་ལྟ་བ་ཡང་དག་པར་བཟུང་བའི་རྒྱུས་ལུས་ཞིག་ནས་ཤི་བའི་འོག་ཏུ་བདེ་འགྲོ་མཐོ་རིས་ཀྱི་འཇིག་རྟེན་དུ་ལྷའི་ནང་དུ་སྐྱེས་སོ་ཞེས་དེ་ལྟར་ལྷའི་མིག་རྣམ་པར་དག་པ་མིའི་ལས་འདས་པས་སེམས་ཅན་རྣམས་འཆི་འཕོ་བ་དང་། སྐྱེ་བ་དང་། ཁ་དོག་བཟང་བ་དང་། ཁ་དོག་ངན་པ་དང་། བདེ་འགྲོར་སོང་བ་དང་། ངན་འགྲོར་སོང་བ་དང་། ངན་པ་དང་། བཟང་པོ་དང་། བཟང་འགྲོར་འགྲོ་བ་དང་། ངན་འགྲོར་འགྲོ་བའི་སེམས་ཅན་ལས་བཞིན་དུ་ཉེ་བར་འགྲོ་བ་དག་ཀྱང་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ།",
    "d127:8559": "།གཞོན་ནུ་ལུས་ཀྱི་སྤྱོད་པ་ཡོངས་སུ་དག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་སྐད་ཅིག་གཅིག་དང་ལྡན་པའི་ཤེས་རབ་ཀྱིས་གང་ཅུང་ཟད་ཤེས་པར་བྱ་བ་དང་། བལྟ་བར་བྱ་བ་དང་། མཉན་པར་བྱ་བ་དང་། མངོན་པར་རྫོགས་པར་འཚང་རྒྱ་བར་བྱ་བ་དང་། རྣམ་པར་འཕྲུལ་བར་བྱ་བ་དེ་ཐམས་ཅད་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ཐོས་སོ། །མཐོང་ངོ་། །རྟོགས་སོ།",
    "d127:8560": "།དེ་ནས་ཡང་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ།",
    "d127:8561": "།བྱང་ཆུབ་སེམས་དཔའ་སྐྱོབ་པ་ཡི། །མངོན་པར་ཤེས་པའི་རིམ་པ་བསྟན།",
    "d127:8562": "།ཏིང་ངེ་འཛིན་ལ་གནས་པས་ན།",
    "d127:8563": "།བྱང་ཆུབ་སེམས་དཔའ་ཞེས་ཀྱང་བྱ།",
    "d127:8564": "།དེ་དག་རྣ་བ་རྣམ་སྦྱོང་སྟེ།",
    "d127:8565": "།ལྷ་ཡི་རྣ་བ་བསམ་མི་ཁྱབ།",
    "d127:8566": "།སངས་རྒྱས་ཀུན་གྱིས་བཤད་པ་ཡི། །ཆོས་རྣམས་དེ་ཡིས་ཐོས་པར་འགྱུར།",
    "d127:8567": "།སྟོང་གསུམ་ཆེན་པོའི་འཇིག་རྟེན་ཁམས་དག་ན།",
    "d127:8568": "།ལྷ་ཡི་དྲི་རྣམས་ཇི་སྙེད་ཡོད་པ་ཀུན།",
    "d127:8569": "།ལྷ་ཡི་སྣ་ཡིས་ཇི་ལྟར་འདུག་བཞིན་དུ།",
    "d127:8570": "།བྱང་ཆུབ་སེམས་དཔའ་མཁས་པ་དེ་སྣོམ་བྱེད།",
    "d127:8571": "།འདོད་ཆགས་བཅས་དང་འདོད་ཆགས་མེད་པ་དང་། །ཞེ་སྡང་བཅས་དང་ཞེ་སྡང་བྲལ་བ་དང་། །གཏི་མུག་བཅས་དང་གཏི་མུག་བྲལ་བ་ཡི།",
    "d127:8572": "།སེམས་རྣམས་སྲོག་ཆགས་ཀུན་གྱི་རབ་ཏུ་ཤེས།",
    "d127:8573": "།བསྐལ་པ་བྱེ་བ་སྟོང་དུ་ནི། །གང་དུ་དེ་དག་སྔོན་གནས་པ། །སྔོན་གྱི་གནས་རྣམས་རབ་ཏུ་ཤེས།",
    "d127:8574": "།དེ་དག་ལ་ནི་ཐོགས་པ་མེད།",
    "d127:8575": "།དེ་དག་མིག་ཀྱང་རྣམ་སྦྱོང་སྟེ།",
    "d127:8576": "།བླ་ན་མེད་པའི་ལྷ་ཡི་མིག །དེས་ནི་སེམས་ཅན་སྐྱེ་བ་དང་། །འཆི་འཕོ་དེ་དག་རབ་ཏུ་མཐོང་།",
    "d127:8577": "།སྐད་ཅིག་གཅིག་དང་ལྡན་པ་ཡི།",
    "d127:8578": "།ཤེས་རབ་ཀྱིས་ནི་ཚེ་རབས་ཀུན། །ཆོས་རྣམས་ལ་ནི་ཤེས་བྱ་བ། །ཅི་ཡོད་པ་ཡང་ཡང་དག་ཤེས། །དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ།",
    "d127:8579": "གཞོན་ནུ་དེ་ལྟ་བས་ན་ངག་གི་སྡོམ་པས་བསྡམ་པར་བྱའོ་ཞེས་ཁྱོད་ཀྱིས་དེ་ལྟར་བསླབ་པར་བྱའོ།",
    "d127:8580": "།གཞོན་ནུ་དེ་ལ་ངག་གི་སྡོམ་པ་གང་ཞེ་ན།",
    "d127:8581": "ངག་གི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པ་དྲུག་ཅུ་དང་ལྡན་པའི་སངས་རྒྱས་ཀྱི་གསུང་དབྱངས་ཐོགས་པ་མེད་པ།",
    "d127:8582": "བསམ་གྱིས་མི་ཁྱབ་པ་འཐོབ་པར་འགྱུར་བ་དེ་ནི་གཞོན་ནུ་ངག་གི་སྡོམ་པ་ཞེས་བྱའོ།",
    "d127:8583": "།ངག་གི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་ཚིག་བཙུན་པ་འཐོབ་པར་འགྱུར་བ་དེ་ནི་གཞོན་ནུ་ངག་གི་སྡོམ་པ་ཞེས་བྱའོ།",
    "d127:8584": "།ངག་གི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་འཐོབ་པར་འགྱུར་བ་དེ་ནི་གཞོན་ནུ་ངག་གི་སྡོམ་པ་ཞེས་བྱའོ།",
    "d127:8585": "།ངག་གི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་དཔེ་བྱད་བཟང་པོ་བརྒྱད་ཅུ་འཐོབ་པར་འགྱུར་བ་དེ་ནི་གཞོན་ནུ་ངག་གི་སྡོམ་པ་ཞེས་བྱའོ།",
    "d127:8586": "།ངག་གི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་སྟོབས་བཅུ་འཐོབ་པ་དང་། མི་འཇིགས་པ་བཞི་དང་། སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་འཐོབ་པར་འགྱུར་བ་དེ་ནི་གཞོན་ནུ་ངག་གི་སྡོམ་པ་ཞེས་བྱའོ།",
    "d127:8587": "།ངག་གི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་ཐར་པའི་སྒོ་གསུམ་འཐོབ་སྟེ།",
    "d127:8588": "གསུམ་གང་ཞེ་ན། འདི་ལྟ་སྟེ།",
    "d127:8589": "སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་། རྣམ་པར་ཐར་པའི་སྒོ་འདི་གསུམ་འཐོབ་པར་འགྱུར་བ་དེ་ནི་གཞོན་ནུ་ངག་གི་སྡོམ་པ་ཞེས་བྱའོ།",
    "d127:8590": "།ངག་གི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་ཚངས་པའི་གནས་པ་ཆེན་པོ་བཞི་འཐོབ་སྟེ། བཞི་གང་ཞེ་ན། འདི་ལྟ་སྟེ།",
    "d127:8591": "བྱམས་པ་ཆེན་པོ་དང་། སྙིང་རྗེ་ཆེན་པོ་དང་། དགའ་བ་ཆེན་པོ་དང་། བཏང་སྙོམས་ཆེན་པོ་དང་། ཚངས་པའི་གནས་པ་ཆེན་པོ་འདི་བཞི་འཐོབ་པར་འགྱུར་བ་དེ་ནི་གཞོན་ནུ་ངག་གི་སྡོམ་པ་ཞེས་བྱའོ།",
    "d127:8592": "།ངག་གི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སོ་སོ་ཡང་དག་པར་རིག་པ་བཞི་འཐོབ་སྟེ། །བཞི་གང་ཞེ་ན། འདི་ལྟ་སྟེ།",
    "d127:8593": "དོན་སོ་སོ་ཡང་དག་པར་རིག་པ་དང་། ཆོས་སོ་སོ་ཡང་དག་པར་རིག་པ་དང་། ངེས་པའི་ཚིག་སོ་སོ་ཡང་དག་པར་རིག་པ་དང་། སྤོབས་པ་སོ་སོ་ཡང་དག་པར་རིག་པ་དང་སོ་སོ་ཡང་དག་པར་རིག་པ་འདི་བཞི་འཐོབ་པར་འགྱུར་བ་དེ་ནི་གཞོན་ནུ་ངག་གི་སྡོམ་པ་ཞེས་བྱའོ།",
    "d127:8594": "།ངག་གི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་འཐོབ་སྟེ།",
    "d127:8595": "སུམ་ཅུ་རྩ་བདུན་གང་ཞེ་ན། འདི་ལྟ་སྟེ།",
    "d127:8596": "དྲན་པ་ཉེ་བར་གཞག་པ་བཞི་དང་། ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། འཕགས་པའི་ལམ་ཡན་ལག་བརྒྱད་པ་དང་། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་པོ་འདི་དག་འཐོབ་པར་འགྱུར་བ་དེ་ནི་གཞོན་ནུ་ངག་གི་སྡོམ་པ་ཞེས་བྱའོ།",
    "d127:8597": "།ངག་གི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་ལ་གནས་པ་འཐོབ་པ་དང་། བཏང་སྙོམས་ཆེན་པོ་ལ་གནས་པ་འཐོབ་པ་དང་། བདེ་བའི་རྣམ་པར་རྟོག་པ་འཐོབ་པ་དང་། རབ་ཏུ་དབེན་པའི་ཆོས་རྣམས་འཐོབ་པར་འགྱུར་བ་དེ་ནི་གཞོན་ནུ་ངག་གི་སྡོམ་པ་ཞེས་བྱའོ།",
    "d127:8598": "།གཞན་ཡང་གཞོན་ནུ་ངག་གི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སྲོག་གཅོད་པ་སྤོང་བར་འགྱུར་བ་དང་། མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། བརྫུན་དུ་སྨྲ་བ་དང་། ཕྲ་མའི་ཚིག་དང་། ཚིག་རྩུབ་པོ་དང་། ཁྱལ་པར་སྨྲ་བ་སྤངས་པར་འགྱུར་བ་དང་། ཕ་མ་དང་སློབ་དཔོན་དག་ལ་མི་བདེན་པའི་ཚིག་མི་འབྱིན་པ་དང་། སངས་རྒྱས་དང་ཆོས་དང་དགེ་འདུན་ལ་མི་སྨོད་པ་དང་། ཚིག་གཞན་ལ་ཡང་གང་ཉེས་པ་དང་ལྡན་པའི་ཚིག་དེ་དག་བྱང་ཆུབ་སེམས་དཔས་སྤངས་པ་ཡིན་ཏེ།",
    "d127:8599": "ཚིག་དེ་དག་ཀྱང་བྲག་ཅ་ལྟ་བུར་ཤེས་སོ།",
    "d127:8600": "།སྤྲུལ་པ་ལྟ་བུ་དང་། སྨིག་རྒྱུ་ལྟ་བུ་དང་། མིག་ཡོར་ལྟ་བུ་དང་། སྒྱུ་མ་ལྟ་བུར་འཇུག་པར་བྱེད་དོ། །དེ་ལྟ་བུར་གྱུར་པས་ཚིག་དེ་ལ་མི་དམིགས། མི་རྟོག །རློམ་སེམས་སུ་མི་བྱེད། མི་ལྟ། མངོན་པར་ཆགས་པར་མི་བྱེད་དེ།",
    "d127:8601": "གཞོན་ནུ་དེ་ནི་ངག་གི་སྡོམ་པ་ཞེས་བྱའོ།",
    "d127:8602": "།དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་ངག་གི་སྤྱོད་པ་ཡོངས་སུ་དག་པར་བྱའོ་ཞེས་གཞོན་ནུ་དེ་ལྟར་ཁྱོད་ཀྱིས་བསླབ་པར་བྱའོ། །གཞོན་ནུ་ངག་གི་སྤྱོད་པ་ཡོངས་སུ་དག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ངན་སོང་ཐམས་ཅད་ཀྱིས་མི་འཇིགས་ཤིང་སངས་རྒྱས་ཀྱི་ཆོས་ཐམས་ཅད་འཐོབ་པར་འགྱུར་རོ།",
    "d127:8603": "།སངས་རྒྱས་ཀྱི་རྫུ་འཕྲུལ་ཐམས་ཅད་དང་། མངོན་པར་ཤེས་པ་ཐམས་ཅད་ཀྱང་ཐོབ་པར་གྱུར་ཏེ། གཞོན་ནུ་དེ་ནི་ངག་གི་སྡོམ་པ་ཞེས་བྱའོ།",
    "d127:8604": "།དེ་ལ་འདི་སྐད་ཅེས་བྱ་སྟེ། ངག་གི་སྡོམ་པ་གང་དང་ལྡན་པ་ཡིས།",
    "d127:8605": "།བྱང་ཆུབ་སེམས་དཔའ་དེ་ཡང་ཆོས་ཀུན་ལ། །ཐོགས་པ་མེད་པར་གདོན་མི་ཟ་བར་འགྱུར།",
    "d127:8606": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8607": "།ངག་གི་སྡོམ་པ་གང་གིས་བློ་ལྡན་རྣམས།",
    "d127:8608": "།དེ་ནི་ཡན་ལག་དྲུག་ཅུ་མཚུངས་ལྡན་པ། །ཐོགས་མེད་བསམ་ཡས་སངས་རྒྱས་དབྱངས་ཐོབ་པ།",
    "d127:8609": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8610": "།ངག་གི་སྡོམ་པ་གང་གིས་བློ་ལྡན་རྣམས།",
    "d127:8611": "།སྟོབས་བཅུ་དང་ནི་མ་འདྲེས་སངས་རྒྱས་ཆོས། །སུམ་ཅུ་རྩ་གཉིས་མཚན་རྣམས་ཐོབ་འགྱུར་བ།",
    "d127:8612": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8613": "།ངག་གི་སྡོམ་པ་གང་གིས་བློ་ལྡན་རྣམས།",
    "d127:8614": "།གང་སྔར་འདི་ལས་ངས་ནི་བརྗོད་པ་ཡི། །སངས་རྒྱས་ཆོས་ཀྱང་ཐམས་ཅད་ཐོབ་འགྱུར་བ།",
    "d127:8615": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8616": "།ངག་གི་སྡོམ་པ་གང་གིས་བློ་ལྡན་རྣམས།",
    "d127:8617": "།གནས་པ་དང་ནི་སོ་སོ་ཡང་དག་རིག །ཤིན་ཏུ་རྨད་བྱུང་ཆོས་ནི་བསམ་ཡས་འཐོབ།",
    "d127:8618": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8619": "།ངག་གི་སྡོམ་པ་གང་གིས་བློ་ལྡན་རྣམས།",
    "d127:8620": "།དྲན་པ་ཉེར་གཞག་ཡང་དག་སྤོང་བ་དང་། །དེ་བཞིན་རྫུ་འཕྲུལ་རྐང་དང་དབང་སྟོབས་འཐོབ།",
    "d127:8621": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8622": "།ངག་གི་སྡོམ་པ་གང་གིས་བློ་ལྡན་རྣམས།",
    "d127:8623": "།བཏང་སྙོམས་ཆེན་པོ་འཇིགས་པ་མེད་པ་དང་། །སྙིང་རྗེ་ཆེན་པོ་དག་པའི་གནས་པ་འཐོབ།",
    "d127:8624": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8625": "།ངག་གི་སྡོམ་པ་གང་གིས་བློ་ལྡན་རྣམས།",
    "d127:8626": "།བདེ་བའི་རྣམ་རྟོག་རྣམ་པར་དག་པ་དང་། །དེ་བཞིན་རྣམ་རྟོག་རབ་དབེན་ཞི་བ་འཐོབ།",
    "d127:8627": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8628": "།ངག་གི་སྡོམ་པ་གང་གིས་བློ་ལྡན་རྣམས།",
    "d127:8629": "།བརྫུན་དག་དང་ནི་ཕྲ་མའི་ཚིག་མི་སྨྲ།",
    "d127:8630": "།ཁྱལ་པའི་ཚིག་དང་ཚིག་རྩུབ་མི་སྨྲ་བ།",
    "d127:8631": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8632": "།ངག་གི་སྡོམ་པ་གང་གིས་བློ་ལྡན་རྣམས།",
    "d127:8633": "།ནམ་ཡང་དམ་པའི་ཆོས་ལ་སྤོང་མི་བྱེད།",
    "d127:8634": "།སངས་རྒྱས་དགེ་འདུན་དག་ཀྱང་མི་སྤོང་བ།",
    "d127:8635": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8636": "།ངག་གི་སྡོམ་པ་གང་གིས་བློ་ལྡན་རྣམས།",
    "d127:8637": "།ཕ་དང་མ་དང་སློབ་དཔོན་དག་གི་ཡང་། །མདུན་དུ་མི་བདེན་ཚིག་རྣམས་མི་སྨྲ་བ།",
    "d127:8638": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8639": "།ངག་གི་སྡོམ་པ་གང་གིས་བློ་ལྡན་རྣམས།",
    "d127:8640": "།ཚིག་གཞན་གང་དག་སྐྱོན་དང་ལྡན་པ་རྣམས།",
    "d127:8641": "།དེ་དག་མ་ལུས་པར་ཡང་སྤོང་བར་འགྱུར།",
    "d127:8642": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8643": "།ངག་གི་སྡོམ་པ་གང་གིས་བློ་ལྡན་རྣམས།",
    "d127:8644": "།ཚིག་རྣམས་ཀྱང་ནི་བྲག་ཅ་འདྲ་བ་དང་། །རྨི་ལམ་ལྟ་བུར་འཇིགས་པ་མེད་པར་འཇུག །དེ་ནི་ངག་གི་སྡོམ་པ་དེ་ཞེས་བྱ།",
    "d127:8645": "།བདག་མེད་སྲོག་མེད་གཡོ་བ་མེད་པ་དང་། །རྐྱེན་ལས་སྐྱེས་པ་རྨི་ལམ་སླུ་བ་བཞིན།",
    "d127:8646": "།ཚིག་ལ་བྱང་ཆུབ་སེམས་དཔའ་གང་འཇུག་པ། །དེ་ནི་ངག་གི་སྡོམ་པ་དེ་ཞེས་བྱ།",
    "d127:8647": "།འགོག་པ་རྟག་ཏུ་རྨི་ལམ་ཇི་བཞིན་ཏེ།",
    "d127:8648": "།མྱ་ངན་འདས་པའང་རྨི་ལམ་ཇི་བཞིན་དུ། །ཚིག་ལ་བྱང་ཆུབ་སེམས་དཔའ་གང་འཇུག་པ།",
    "d127:8649": "།དེ་ནི་ངག་གི་སྡོམ་པ་དེ་ཞེས་བྱ།",
    "d127:8650": "།ཚིག་ནི་གང་ཡང་རྙེད་པར་མི་འགྱུར་ཏེ།",
    "d127:8651": "།རྟོག་པར་མི་བྱེད་རློམ་སེམས་དེ་མི་བྱེད།",
    "d127:8652": "།ནམ་ཡང་མི་ལྟ་ཆགས་པར་མི་བྱེད་དེ།",
    "d127:8653": "།དེ་ནི་ངག་གི་སྡོམ་པ་དེ་ཞེས་བྱ། །དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་ཡིད་ཀྱི་སྡོམ་པས་བསྡམ་པར་བྱའོ་ཞེས་ཁྱོད་ཀྱིས་དེ་ལྟར་བསླབ་པར་བྱའོ།",
    "d127:8654": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སངས་རྒྱས་ཀྱི་ཆོས་འཇིགས་པ་མེད་པ་རྣམས་དང་། མི་འཁྲུགས་པའི་སེམས་རྣམ་པར་གྲོལ་བ་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8655": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་ལྟ་བུའི་ཏིང་ངེ་འཛིན་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8656": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་འབར་བའི་བྱེ་བྲག་དང་འདྲ་བ་ཞེས་བྱ་བའི་འོད་ཟེར་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8657": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་ཡན་ལག་དྲུག་ཅུ་དང་ལྡན་པའི་སངས་རྒྱས་ཀྱི་གསུང་དབྱངས་ཕུན་སུམ་ཚོགས་པ་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8658": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་ཚིག་བཙུན་པ་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8659": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8660": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་དཔེ་བྱད་བཟང་པོ་བརྒྱད་ཅུ་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8661": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་སྟོབས་བཅུ་འཐོབ་པ་དང་། མི་འཇིགས་པ་བཞི་དང་། སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8662": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་ཐར་པའི་སྒོ་གསུམ་འཐོབ་སྟེ། གསུམ་གང་ཞེ་ན། འདི་ལྟ་སྟེ།",
    "d127:8663": "སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་། རྣམ་པར་ཐར་པའི་སྒོ་འདི་གསུམ་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8664": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་ཚངས་པའི་གནས་པ་ཆེན་པོ་བཞི་འཐོབ་སྟེ། བཞི་གང་ཞེ་ན། འདི་ལྟ་སྟེ།",
    "d127:8665": "བྱམས་པ་ཆེན་པོ་དང་། སྙིང་རྗེ་ཆེན་པོ་དང་། དགའ་བ་ཆེན་པོ་དང་། བཏང་སྙོམས་ཆེན་པོ་དང་། ཚངས་པའི་གནས་པ་ཆེན་པོ་འདི་བཞི་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8666": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སོ་སོ་ཡང་དག་པར་རིག་པ་བཞི་འཐོབ་སྟེ། བཞི་གང་ཞེ་ན། འདི་ལྟ་སྟེ།",
    "d127:8667": "དོན་སོ་སོ་ཡང་དག་པར་རིག་པ་དང་། ཆོས་སོ་སོ་ཡང་དག་པར་རིག་པ་དང་། ངེས་པའི་ཚིག་སོ་སོ་ཡང་དག་པར་རིག་པ་དང་། སྤོབས་པ་སོ་སོ་ཡང་དག་པར་རིག་པ་དང་། སོ་སོ་ཡང་དག་པར་རིག་པ་འདི་བཞི་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8668": "ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་དྲན་པ་ཉེ་བར་གཞག་པ་བཞི་འཐོབ་པ་དང་། ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། འཕགས་པའི་ལམ་ཡན་ལག་བརྒྱད་པ་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8669": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་ལ་གནས་པ་འཐོབ་པ་དང་། བཏང་སྙོམས་ཆེན་པོ་ལ་གནས་པ་འཐོབ་པ་དང་། བདེ་བའི་རྣམ་པར་རྟོག་པ་འཐོབ་པ་དང་། རབ་ཏུ་དབེན་པའི་ཆོས་རྣམས་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8670": "།ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་ཕན་པར་འདོད་པ་དང་། སྤྱོད་པ་དང་། འཇུག་པ་འཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ། །གཞན་ཡང་གཞོན་ནུ་ཡིད་ཀྱི་སྡོམ་པ་ཞེས་བྱ་བ་དེ་ནི།",
    "d127:8671": "ཡིད་ཀྱི་སྡོམ་པ་གང་དང་ལྡན་པས་བྱང་ཆུབ་སེམས་དཔའ་སེམས་དཔའ་ཆེན་པོ་ལོག་པར་ལྟ་བ་སྤངས་པའི་ཕྱིར་ལོག་པར་ལྟ་བ་དང་འགྲོགས་པར་མི་བྱེད།",
    "d127:8672": "བརྣབ་སེམས་སྤངས་པའི་ཕྱིར་བརྣབ་སེམས་དང་འགྲོགས་པར་མི་བྱེད།",
    "d127:8673": "གནོད་སེམས་སྤངས་པའི་ཕྱིར་གནོད་སེམས་དང་འགྲོགས་པར་མི་བྱེད།",
    "d127:8674": "ལེ་ལོ་སྤངས་པའི་ཕྱིར་ལེ་ལོའི་སེམས་དང་འགྲོགས་པར་མི་བྱེད།",
    "d127:8675": "བླ་མ་རྣམས་དང་། ཕ་མ་དང་སློབ་དཔོན་དག་ལ་གཡོའི་སེམས་མི་སྐྱེད།",
    "d127:8676": "འདོད་ཆགས་དང་ཞེ་སྡང་དང་གཏི་མུག་གི་སེམས་མི་སྐྱེད་ཅིང་དེ་དག་དང་འགྲོགས་པར་མི་བྱེད།",
    "d127:8677": "བྱང་ཆུབ་ཀྱི་སེམས་ཀྱང་མི་གཏོང་། ལྷག་པའི་སེམས་ཀྱང་འཁྲུགས་པར་མི་བྱེད་ཅིང་གཞན་ཡང་ཉེས་པ་དང་ལྡན་པའི་ཡིད་ཀྱི་རྟོགས་པ་དེ་དག་ཐམས་ཅད་བྱང་ཆུབ་སེམས་དཔའ་རབ་ཏུ་སྤོང་ཞིང་དེ་དག་དང་མི་འགྲོགས་ཏེ།",
    "d127:8678": "དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8679": "།ཡིད་དེ་ཡང་སྒྱུ་མ་ལྟ་བུའོ་ཞེས་བྱ་བ་ལ་འཇུག་གོ། །རྨི་ལམ་ལྟ་བུའོ་ཞེས་བྱ་བ་དང་། སྨིག་རྒྱུ་ལྟ་བུའོ་ཞེས་བྱ་བ་དང་། སྤྲུལ་པ་ལྟ་བུའོ་ཞེས་བྱ་བ་དང་། མིག་ཡོར་ལྟ་བུའོ་ཞེས་བྱ་བ་ལ་འཇུག་སྟེ། གང་ནས་ཀྱང་མ་འོངས་པ་དང་གང་དུ་ཡང་མི་འགྲོ་བར་འཇུག་གོ། །བདེ་བ་ལ་རྨི་ལམ་ལྟ་བུར་འཇུག་གོ། །རྨི་ལམ་ལྟ་བུར་མི་རྟག་པར་འཇུག་གོ།",
    "d127:8680": "།རྨི་ལམ་ལྟ་བུར་བདག་མེད་པར་འཇུག་གོ། །རྨི་ལམ་ལྟ་བུར་སྲོག་མེད་པར་འཇུག་གོ། །རྨི་ལམ་ལྟ་བུར་སྟོང་པར་འཇུག་སྟེ། ཡིད་དེ་ཡང་མི་དམིགས། མི་རྟོག །རློམ་སེམས་སུ་མི་བྱེད།",
    "d127:8681": "མི་ལྟ། མངོན་པར་མི་ཆགས་ཏེ། གཞོན་ནུ་དེ་ནི་ཡིད་ཀྱི་སྡོམ་པ་ཞེས་བྱའོ།",
    "d127:8682": "།དེ་ནས་ཡང་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། གཞོན་ནུ་དེ་ལྟ་བས་ན་ཡིད་ཀྱི་སྤྱོད་པ་ཡོངས་སུ་དག་པར་བྱའོ་ཞེས་གཞོན་ནུ་ཁྱོད་ཀྱིས་དེ་ལྟར་བསླབ་པར་བྱའོ། །དེ་ཅིའི་ཕྱིར་ཞེ་ན།",
    "d127:8683": "གཞོན་ནུ་ཡིད་ཀྱི་སྤྱོད་པ་ཡོངས་སུ་དག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་མི་ཁོམ་པ་ཐམས་ཅད་རྣམ་པར་སྤོང་ཞིང་། སངས་རྒྱས་ཀྱི་ཆོས་བསམ་གྱིས་མི་ཁྱབ་པའང་ཐོབ་པར་འགྱུར་རོ།",
    "d127:8684": "།སངས་རྒྱས་ཐམས་ཅད་ལས་ཀྱང་སངས་རྒྱས་ཀྱི་མངོན་པར་ཤེས་པ་ཐམས་ཅད་དང་། མི་འཁྲུགས་པའི་སེམས་རྣམ་པར་གྲོལ་བ་ཐོབ་པར་འགྱུར་བ་དེ་ནི་གཞོན་ནུ་ཡིད་ཀྱི་སྡོམ་པ་ཞེས་བྱའོ།",
    "d127:8685": "།དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ།",
    "d127:8686": "།ཡིད་ཀྱི་སྡོམ་པ་དག་ནི་ངས་བཤད་ཀྱིས། །གཡེང་བ་མེད་པའི་ཡིད་ཀྱིས་ཐམས་ཅད་ཉོན།",
    "d127:8687": "།ཇི་སྟེ་མྱུར་དུ་འཚང་རྒྱ་འདོད་ན་ཡང་།",
    "d127:8688": "།ང་ལས་ཐོས་ནས་དེ་ལ་ནན་ཏན་བྱོས།",
    "d127:8689": "།ཡིད་ཀྱི་སྡོམ་པ་གང་གིས་མཁས་པ་དག །མཆོག་ཏུ་རབ་ཞི་རྒྱ་ཆེ་མི་གཡོ་བ།",
    "d127:8690": "།རྒྱལ་ཆོས་བསམ་ཡས་རྨད་དུ་བྱུང་བ་འཐོབ།",
    "d127:8691": "།འདི་ནི་ཡིད་ཀྱི་སྡོམ་པ་དག་པར་བརྗོད།",
    "d127:8692": "།ཡིད་ཀྱི་སྡོམ་པ་གང་གིས་མཁས་པ་དག །སེམས་ཀྱང་རྣམ་གྲོལ་རྟག་ཏུ་མི་གཡོ་འཐོབ།",
    "d127:8693": "།དེ་བཞིན་རྡོ་རྗེ་ལྟ་བུའི་ཏིང་འཛིན་མཆོག །འདི་ནི་ཡིད་ཀྱི་སྡོམ་པ་དག་པར་བརྗོད།",
    "d127:8694": "།མཁས་པ་གང་གིས་ཉེ་བར་སྤྱོད་པ་ཡི།",
    "d127:8695": "།འོད་ཟེར་དོན་ཆེན་བྱེད་པ་སྒྲུབ་པར་བྱེད།",
    "d127:8696": "།གང་གིས་ཡན་ལག་དྲུག་ཅུའི་དབྱངས་ཐོབ་པ།",
    "d127:8697": "།དེ་ནི་ཡིད་ཀྱི་སྡོམ་པ་རྣམ་དག་བརྗོད།",
    "d127:8698": "།ཡིད་ཀྱི་སྡོམ་པ་གང་གིས་མཁས་པ་དག །སུམ་ཅུ་རྩ་གཉིས་མཚན་རྣམས་མྱུར་ཐོབ་འགྱུར།",
    "d127:8699": "།སྟོབས་བཅུ་སངས་རྒྱས་ཡོན་ཏན་མ་ལུས་འཐོབ།",
    "d127:8700": "།དེ་ནི་ཡིད་ཀྱི་སྡོམ་པ་མཆོག་ཏུ་བརྗོད།",
    "d127:8701": "།ཡིད་ཀྱི་སྡོམ་པ་གང་གིས་མཁས་པ་དག །སོ་སོ་ཡང་དག་རིག་དང་མི་འཇིགས་དང་། །ཡོན་ཏན་མཆོག་ཏུ་རྨད་བྱུང་བསམ་ཡས་འཐོབ།",
    "d127:8702": "།དེ་ནི་ཡིད་ཀྱི་སྡོམ་པ་མཆོག་ཏུ་བརྗོད།",
    "d127:8703": "།ཡིད་ཀྱི་སྡོམ་པ་གང་གིས་མཁས་པ་དག །དྲན་པ་ཉེ་བར་གཞག་དང་རྫུ་འཕྲུལ་རྐང་།",
    "d127:8704": "།ཡང་དག་སྤོང་དང་དབང་སྟོབས་ལྔ་འཐོབ་པ།",
    "d127:8705": "།དེ་ནི་ཡིད་ཀྱི་སྡོམ་པ་མཆོག་ཏུ་བརྗོད།",
    "d127:8706": "།ཡིད་ཀྱི་སྡོམ་པ་གང་གིས་མཁས་པ་དག །ཚངས་པའི་གནས་བཞི་མ་ལུས་དེ་བཞིན་ཏེ།",
    "d127:8707": "།སྟོང་ཉིད་མཚན་མེད་སྨོན་མེད་སྒོ་འཐོབ་པ།",
    "d127:8708": "།དེ་ནི་ཡིད་ཀྱི་སྡོམ་པའི་མཆོག་ཏུ་བརྗོད།",
    "d127:8709": "།ཡིད་ཀྱི་སྡོམ་པ་དག་དང་གང་ལྡན་པ།",
    "d127:8710": "།སྙིང་རྗེ་གནས་དང་བཏང་སྙོམས་ཆེན་པོ་དང་། །སྤྱོད་འཇུག་བྱམས་པ་ཆེན་པོ་ཞི་བ་འཐོབ།",
    "d127:8711": "།སྲིད་པ་ཀུན་ལ་དེ་ནི་ཕན་སེམས་འགྱུར།",
    "d127:8712": "།ཡིད་ཀྱི་སྡོམ་པ་གང་གིས་མཁས་པ་དག །བྱང་ཆུབ་ཡན་ལག་བདུན་ཡང་མྱུར་འཐོབ་ཅིང་།",
    "d127:8713": "།ལམ་མཆོག་ཡན་ལག་བརྒྱད་པ་དེ་བཞིན་ཏེ།",
    "d127:8714": "།དེ་ནི་ཡིད་ཀྱི་སྡོམ་པའི་མཆོག་ཏུ་བརྗོད།",
    "d127:8715": "།ཡིད་ཀྱི་སྡོམ་པ་གང་གིས་མཁས་པ་དག །བཏང་སྙོམས་ཆེ་ལ་གནས་པ་དམ་པ་དང་། །སྙིང་རྗེ་གནས་མཆོག་དྲི་མ་མེད་པ་འཐོབ།",
    "d127:8716": "།དེ་ནི་ཡིད་ཀྱི་སྡོམ་པ་མཆོག་ཏུ་བརྗོད།",
    "d127:8717": "།ཡིད་ཀྱི་སྡོམ་པ་གང་གིས་མཁས་པ་དག །བདེ་བའི་རྣམ་རྟོག་ཞི་བ་དག་པའི་ཡིད།",
    "d127:8718": "།ཡོན་ཏན་ཕྱུག་པས་རབ་ཏུ་དབེན་ཐོབ་པ།",
    "d127:8719": "།དེ་ནི་ཡིད་ཀྱི་སྡོམ་པ་མཆོག་ཏུ་བརྗོད།",
    "d127:8720": "།ཡིད་ཀྱི་སྡོམ་པ་གང་ལྡན་མཁས་པ་དག །ལོག་པའི་ལྟ་བ་ཕན་དང་མི་འགྲོགས་ཤིང་།",
    "d127:8721": "།གནོད་སེམས་བརྣབ་སེམས་སྐྱེད་པར་མི་བྱེད་པ།",
    "d127:8722": "།དེ་ནི་ཡིད་ཀྱི་སྡོམ་པ་མཆོག་ཏུ་བརྗོད།",
    "d127:8723": "།ཡིད་ཀྱི་སྡོམ་པ་གང་ལྡན་མཁས་པ་དག །སྐད་ཅིག་ཙམ་ཡང་ཚུལ་འཆོས་མི་བྱེད་ཅིང་།",
    "d127:8724": "།བླ་མ་ལ་ཡང་གཡོ་སྒྱུ་མི་བྱེད་དེ།",
    "d127:8725": "།དེ་ནི་ཡིད་ཀྱི་སྡོམ་པ་མཆོག་ཏུ་བརྗོད།",
    "d127:8726": "།ཡིད་ཀྱི་སྡོམ་པ་གང་ལྡན་མཁས་པ་དག །འདོད་ཆགས་ཞེ་སྡང་ཡིད་ནི་སྐྱེད་མི་བྱེད།",
    "d127:8727": "།དེ་བཞིན་གང་དུའང་གཏི་མུག་མི་སྐྱེད་དེ།",
    "d127:8728": "།དེ་ནི་ཡིད་ཀྱི་སྡོམ་པའི་མཆོག་ཏུ་བརྗོད།",
    "d127:8729": "།ཡིད་ཀྱི་སྡོམ་པ་གང་ལྡན་མཁས་པ་དག །བྱང་ཆུབ་ལས་ནི་སེམས་ཀྱང་མི་གཏོང་ཞིང་།",
    "d127:8730": "།ལྷག་པའི་བསམ་པ་དག་ཀྱང་འཁྲུག་མི་བྱེད།",
    "d127:8731": "།དེ་ནི་ཡིད་ཀྱི་སྡོམ་པ་མཆོག་ཏུ་བརྗོད།",
    "d127:8732": "།ཡིད་ཀྱི་སྡོམ་པ་གང་ལྡན་མཁས་པ་དག །ཡིད་ཀྱི་ཉེས་པ་མང་པོ་ཇི་སྙེད་གཞན། །ཀུན་དང་ལྷན་ཅིག་གནས་པར་མི་བྱེད་པ།",
    "d127:8733": "།དེ་ནི་ཡིད་ཀྱི་སྡོམ་པ་མཆོག་ཏུ་བརྗོད།",
    "d127:8734": "།ཡིད་ལ་སྒྱུ་མ་ལྟ་བུར་འཇུག་བྱེད་དེ།",
    "d127:8735": "།རྨི་ལམ་འདྲ་ཞིང་དེ་བཞིན་སྨིག་རྒྱུ་འདྲ།",
    "d127:8736": "།རྟག་ཏུ་མིག་ཡོར་གྱི་ནི་མཚན་ཉིད་དེ།",
    "d127:8737": "།དེ་ནི་ཡིད་ཀྱི་སྡོམ་པའི་མཆོག་ཏུ་བརྗོད།",
    "d127:8738": "།བདེ་བ་རྨི་ལམ་ལྟ་བུར་འཇུག་བྱེད་དེ།",
    "d127:8739": "།དེ་བཞིན་མི་རྟག་སྟོང་པ་ཐེར་ཟུག་མུན།",
    "d127:8740": "།ཡིད་ལ་དེ་ལྟར་མཁས་པ་འཇུག་པར་བྱེད།",
    "d127:8741": "།དེ་ནི་ཡིད་ཀྱི་སྡོམ་པའི་མཆོག་ཏུ་བརྗོད།",
    "d127:8742": "།ཡིད་ལ་སྲོག་དང་སེམས་ཅན་མེད་པར་འཇུག །རྐྱེན་ལས་བྱུང་བ་མགལ་མེ་བསྐོར་བ་བཞིན།",
    "d127:8743": "།ག་ལས་མ་འོངས་གང་དུ་མི་འགྲོ་སྟེ།",
    "d127:8744": "།དེ་ནི་ཡིད་ཀྱི་སྡོམ་པའི་མཆོག་ཏུ་བརྗོད།",
    "d127:8745": "།ཡིད་དེ་གང་ནའང་ཉེ་བར་མི་དམིགས་ཤིང་།",
    "d127:8746": "།རྟོག་པ་མེད་པར་རློམ་སེམས་མི་བྱེད་དེ།",
    "d127:8747": "།དེ་ཡང་མི་ལྟ་མངོན་པར་ཞེན་མི་བྱེད།",
    "d127:8748": "།དེ་ནི་ཡིད་ཀྱི་སྡོམ་པའི་མཆོག་ཏུ་བརྗོད།",
    "d127:8749": "།དོན་དམ་བདེན་པ་རྨི་ལམ་འདྲ་བ་དང་། །མྱ་ངན་འདས་པ་རྨི་ལམ་མཚུངས་པར་འཇུག །གང་གིས་མཁས་པ་དེ་ལྟར་འཇུག་པ་ཡང་།",
    "d127:8750": "།དེ་ནི་ཡིད་ཀྱི་སྡོམ་པའི་མཆོག་ཏུ་བརྗོད།། །།འཕགས་པ་ཏིང་ངེ་འཛིན་གྱི་རྒྱལ་པོའི་མདོ། བམ་པོ་བཅྭ་ལྔ་པ་སྟེ་ཐ་མ།",
    "d127:8751": "གཞོན་ནུ་དེ་ལ་ལས་ཡོངས་སུ་དག་པ་ནི་འདི་ལྟ་སྟེ།",
    "d127:8752": "སྲིད་པ་གསུམ་རྨི་ལམ་ལྟ་བུར་མཐོང་ནས་དེ་ལ་འདོད་ཆགས་དང་བྲལ་བ་སྐྱེད་དེ།",
    "d127:8753": "གཞོན་ནུ་འདི་ནི་ལས་ཡོངས་སུ་དག་པ་ཞེས་བྱའོ།",
    "d127:8754": "།གཞོན་ནུ་དེ་ལ་དམིགས་པ་ལས་ཡང་དག་པར་འདའ་བ་གང་ཞེ་ན།",
    "d127:8755": "འདི་ལྟ་སྟེ། ཕུང་པོ་དང་ཁམས་དང་སྐྱེ་མཆེད་རྣམས་སྒྱུ་མ་ལྟ་བུར་རིག་ནས་དེ་དག་འདོར་བ་སྟེ།",
    "d127:8756": "འདི་ནི་དམིགས་པ་ལས་ཡང་དག་པར་འདའ་བ་ཞེས་བྱའོ།",
    "d127:8757": "།དེ་ལ་ཕུང་པོ་ཡོངས་སུ་ཤེས་པ་གང་ཞེ་ན། འདི་ལྟ་སྟེ།",
    "d127:8758": "ཕུང་པོ་རྣམས་ལ་སྨིག་རྒྱུ་ལྟ་བུར་འཇུག་པའོ།",
    "d127:8759": "།དེ་ལ་ཁམས་མཉམ་པ་ཉིད་གང་ཞེ་ན། འདི་ལྟ་སྟེ།",
    "d127:8760": "ཁམས་རྣམས་སྤྲུལ་པ་ལྟ་བུར་ངེས་པར་སྤོང་བའོ།",
    "d127:8761": "།དེ་ལ་སྐྱེ་མཆེད་སེལ་བ་གང་ཞེ་ན། འདི་ལྟ་སྟེ།",
    "d127:8762": "སྐྱེ་མཆེད་མིག་ཡོར་ལྟ་བུར་ངེས་པར་སྤོང་བའོ།",
    "d127:8763": "།དེ་ལ་སྲེད་པ་སྤོང་བ་གང་ཞེ་ན། འདི་ལྟ་སྟེ། ཆོས་ཐམས་ཅད་ལ་མི་ལྟ་བའོ།",
    "d127:8764": "།དེ་ལ་སྐྱེ་བ་མེད་པ་མངོན་སུམ་དུ་བྱེད་པ་གང་ཞེ་ན། འདི་ལྟ་སྟེ།",
    "d127:8765": "ཆོས་ཐམས་ཅད་མི་དམིགས་པའོ།",
    "d127:8766": "།དེ་ལ་བྱ་བ་ལ་འཇུག་པ་གང་ཞེ་ན། འདི་ལྟ་སྟེ།",
    "d127:8767": "བརྩོན་འགྲུས་ལས་བྱུང་བའི་སྡུག་བསྔལ་ཆུད་མི་ཟ་བའོ།",
    "d127:8768": "།དེ་ལ་རྒྱུ་བསྟན་པ་གང་ཞེ་ན། འདི་ལྟ་སྟེ།",
    "d127:8769": "ཕུང་པོ་བྲག་ཅ་ལྟ་བུར་མངོན་པར་སྒྲུབ་པའོ།",
    "d127:8770": "།དེ་ལ་འབྲས་བུ་ཆུད་མི་ཟ་བ་གང་ཞེ་ན།",
    "d127:8771": "འདི་ལྟ་སྟེ། ལས་ཀྱི་འབྲས་བུ་རྨི་ལམ་ལྟ་བུར་ཆུད་མི་ཟ་བའོ།",
    "d127:8772": "།དེ་ལ་ཆོས་མཐོང་བ་གང་ཞེ་ན། འདི་ལྟ་སྟེ།",
    "d127:8773": "ཆོས་ཐམས་ཅད་མི་མཐོང་བའོ།",
    "d127:8774": "།དེ་ལ་ལམ་བསྒོམ་པ་གང་ཞེ་ན། འདི་ལྟ་སྟེ།",
    "d127:8775": "ཆོས་ཐམས་ཅད་མི་དམིགས་པར་སྒོམ་པའོ།",
    "d127:8776": "།དེ་ལ་དེ་བཞིན་གཤེགས་པ་དང་ཕྲད་པ་གང་ཞེ་ན། འདི་ལྟ་སྟེ།",
    "d127:8777": "སངས་རྒྱས་ཐམས་ཅད་ཀྱི་བསླབ་པ་སྒྲུབ་པའོ།",
    "d127:8778": "།དེ་ལ་ཤེས་རབ་རྣོ་བ་གང་ཞེ་ན། འདི་ལྟ་སྟེ།",
    "d127:8779": "ཆོས་ཐམས་ཅད་སྐྱེ་བ་མེད་པར་བཟོད་པའོ།",
    "d127:8780": "།དེ་ལ་སེམས་ཅན་གྱི་རྗེས་སུ་འཇུག་པ་ཤེས་པ་གང་ཞེ་ན། འདི་ལྟ་སྟེ། དབང་པོ་མཆོག་དང་མཆོག་མ་ཡིན་པ་ཤེས་པའི་ཡེ་ཤེས་སོ།",
    "d127:8781": "།དེ་ལ་ཆོས་ཤེས་པ་གང་ཞེ་ན། འདི་ལྟ་སྟེ།",
    "d127:8782": "ཆོས་ཐམས་ཅད་མི་དམིགས་པའོ།",
    "d127:8783": "།དེ་ལ་སོ་སོ་ཡང་དག་པར་རིག་པ་ལ་འཇུག་པ་ཤེས་པ་གང་ཞེ་ན། འདི་ལྟ་སྟེ།",
    "d127:8784": "ཆོས་ཀྱི་ཚུལ་ཡང་དག་པ་ཇི་ལྟ་བ་བཞིན་དུ་རྟོག་པའོ།",
    "d127:8785": "།དེ་ལ་ཡི་གེ་རབ་ཏུ་དབྱེ་བ་ཤེས་པ་གང་ཞེ་ན། འདི་ལྟ་སྟེ།",
    "d127:8786": "གསང་སྔགས་གསུམ་སྦྱོར་བར་ཤེས་པ་དང་། རྣམ་པ་དང་རྣམ་པ་མ་ཡིན་པ་ཤེས་པའོ།",
    "d127:8787": "།དེ་ལ་དངོས་པོ་ལས་ཡང་དག་པར་འདའ་བ་ཤེས་པ་གང་ཞེ་ན།",
    "d127:8788": "འདི་ལྟ་སྟེ། དངོས་པོ་མེད་པར་རྟོགས་པའོ།",
    "d127:8789": "།དེ་ལ་དབྱངས་ཤེས་པ་གང་ཞེ་ན། འདི་ལྟ་སྟེ། བྲག་ཅ་ལྟ་བུར་ཤེས་པའོ།",
    "d127:8790": "།དེ་ལ་མཆོག་ཏུ་དགའ་བ་འཐོབ་པ་གང་ཞེ་ན། འདི་ལྟ་སྟེ།",
    "d127:8791": "ཆོས་ཐམས་ཅད་མི་དམིགས་ཤིང་། འབྱུང་བ་དང་སྡུག་བསྔལ་སྤངས་པ་དང་། ཁུར་བོར་བའོ།",
    "d127:8792": "།དེ་ལ་ཆོས་ཀྱི་དགའ་བ་མྱོང་བ་གང་ཞེ་ན། འདི་ལྟ་སྟེ།",
    "d127:8793": "གདམས་པར་བྱ་བ་དང་། མགུ་བར་བྱ་བ་མི་གཏོང་བ་དང་། རང་གི་ཐེག་པའི་ལེགས་པ་མཐོང་བའོ།",
    "d127:8794": "།དེ་ལ་གནས་པ་པོ་གང་ཞེ་ན། འདི་ལྟ་སྟེ།",
    "d127:8795": "འཕགས་པའི་བདེན་པ་རྟོགས་པའོ།",
    "d127:8796": "།དེ་ལ་དྲང་པོ་གང་ཞེ་ན། འདི་ལྟ་སྟེ།",
    "d127:8797": "སྤྱོད་ལམ་བཅོས་པ་མེད་པའོ།",
    "d127:8798": "།དེ་ལ་བཞིན་ཁྲོ་གཉེར་མེད་པ་གང་ཞེ་ན།",
    "d127:8799": "འདི་ལྟ་སྟེ། ཞེ་སྡང་མེད་པའོ།",
    "d127:8800": "།དེ་ལ་དགེ་བ་གང་ཞེ་ན། འདི་ལྟ་སྟེ། འགྲོགས་ན་བདེ་བའོ།",
    "d127:8801": "།དེ་ལ་མཉེན་པ་གང་ཞེ་ན། འདི་ལྟ་སྟེ། ཕ་རོལ་ལ་ཕན་པའི་དངོས་པོའོ།",
    "d127:8802": "།དེ་ལ་གསོང་པོར་སྨྲ་བ་གང་ཞེ་ན། འདི་ལྟ་སྟེ། ཚུར་ཤོག་ལེགས་པར་འོངས་སོ།",
    "d127:8803": "།ཞེས་བྱས་པ་དང་མྱུར་དུ་ལྡང་བའོ།",
    "d127:8804": "།དེ་ལ་བླ་མ་ལ་གུས་པ་གང་ཞེ་ན། འདི་ལྟ་སྟེ།",
    "d127:8805": "བླ་མ་ལ་འཇིགས་ཤིང་དགེ་བའི་བཤེས་གཉེན་དུ་འདུ་ཤེས་པའོ།",
    "d127:8806": "།དེ་ལ་བླ་མ་ལ་སྲི་ཞུ་བྱེད་པ་གང་ཞེ་ན། འདི་ལྟ་སྟེ།",
    "d127:8807": "བླ་མ་ལ་རིམ་གྲོ་དང་གཡོག་བྱ་བའོ།",
    "d127:8808": "།དེ་ལ་སྐྱེ་བས་ཆོག་ཤེས་པ་གང་ཞེ་ན། འདི་ལྟ་སྟེ།",
    "d127:8809": "སྐྱེ་བ་ཐམས་ཅད་ལ་ཆགས་པ་མེད་པའོ།",
    "d127:8810": "།དེ་ལ་དཀར་པོའི་ཆོས་ཀྱིས་མི་ངོམས་པ་གང་ཞེ་ན།",
    "d127:8811": "འདི་ལྟ་སྟེ། དཀར་པོའི་ཆོས་ཐམས་ཅད་ཡོངས་སུ་ཚོལ་ཞིང་དགེ་བ་གང་ཡིན་ཞེས་ཚོལ་བའོ།",
    "d127:8812": "།དེ་ལ་འཚོ་བ་ཡོངས་སུ་དག་པ་གང་ཞེ་ན། འདི་ལྟ་སྟེ།",
    "d127:8813": "ངན་ངོན་གྱིས་ཆོག་ཤེས་པ་དང་། ཚུལ་འཆོས་པ་མེད་པ་དང་། ཁ་གསག་མེད་པ་དང་། ཐོབ་ཀྱིས་འཇལ་བ་མེད་པ་དང་། རྙེད་པས་རྙེད་པ་ལ་འདོད་པ་མེད་པའོ།",
    "d127:8814": "།དེ་ལ་དགོན་པར་གནས་པ་མི་གཏོང་བ་གང་ཞེ་ན། འདི་ལྟ་སྟེ།",
    "d127:8815": "དགེ་བའི་ཆོས་རྣམས་ལ་བརྩོན་པ་མི་འདོར་ཞིང་བས་མཐའི་གནས་མལ་ལ་མངོན་པར་དགའ་བ་དང་། ནགས་སྟུག་པོ་དང་། གཅོང་རོང་དང་། ཕུག་དང་སྨན་ཤོང་དུ་མངོན་པར་དགའ་བ་དང་། ཆོས་ཀྱི་དགའ་བ་མྱོང་བར་བྱེད་པ་དང་། ཁྱིམ་པ་དང་རབ་ཏུ་བྱུང་བ་རྣམས་དང་མི་འདྲི་བ་དང་། རྙེད་པ་དང་། བཀུར་སྟི་དང་། ཚིགས་སུ་བཅད་པ་ལ་མ་ཆགས་པ་དང་། སྲེད་པ་སྤོང་བ་དང་། བསམ་གཏན་གྱི་དགའ་བ་མྱོང་བ་སྟེ།",
    "d127:8816": "འདི་ནི་དགོན་པ་ལ་གནས་པ་མི་གཏོང་བ་ཞེས་བྱའོ།",
    "d127:8817": "།དེ་ལ་ས་ལ་གནས་པ་ཤེས་པ་གང་ཞེ་ན།",
    "d127:8818": "འདི་ལྟ་སྟེ། ཉན་ཐོས་ཀྱི་འབྲས་བུ་རྣམ་པར་གཞག་པ་ཤེས་པ་དང་། རང་སངས་རྒྱས་ཀྱི་ས་རྣམ་པར་གཞག་པ་ཤེས་པ་དང་། བྱང་ཆུབ་སེམས་དཔའི་ས་རྣམ་པར་གཞག་པ་ཤེས་པའོ།",
    "d127:8819": "།དེ་ལ་དྲན་པ་མི་ཉམས་པ་གང་ཞེ་ན།",
    "d127:8820": "འདི་ལྟ་སྟེ། མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པར་ཡིད་ལ་བྱེད་པའོ།",
    "d127:8821": "།དེ་ལ་ཕུང་པོ་ལ་མཁས་པའི་ཤེས་པ་གང་ཞེ་ན། འདི་ལྟ་སྟེ།",
    "d127:8822": "ཕུང་པོ་དང་ཁམས་དང་སྐྱེ་མཆེད་རབ་ཏུ་དབྱེ་བ་ཡང་ཤེས་ཤིང་དེ་ལ་མི་དམིགས་པའོ།",
    "d127:8823": "།དེ་ལ་མངོན་པར་ཤེས་པ་མངོན་སུམ་དུ་བྱེད་པ་གང་ཞེ་ན།",
    "d127:8824": "འདི་ལྟ་སྟེ། རྫུ་འཕྲུལ་གྱི་རྐང་པ་བཞི་ཐོབ་པ་དང་། རྫུ་འཕྲུལ་རྣམ་པར་འཕྲུལ་པའོ།",
    "d127:8825": "།དེ་ལ་ཉོན་མོངས་པ་སེལ་བ་གང་ཞེ་ན། འདི་ལྟ་སྟེ།",
    "d127:8826": "འདོད་ཆགས་དང་། ཞེ་སྡང་དང་། གཏི་མུག་སྤོང་བའོ།",
    "d127:8827": "།དེ་ལ་བག་ཆགས་ཀྱི་མཚམས་སྦྱོར་བ་ལེགས་པར་འཇོམས་པ་ཤེས་པ་གང་ཞེ་ན།",
    "d127:8828": "འདི་ལྟ་སྟེ། སྔོན་གྱི་བྱིས་པའི་སྤྱོད་པ་ལ་སྨད་པ་དང་། ཉན་ཐོས་དང་རང་སངས་རྒྱས་ཀྱི་ས་མི་འདོད་པའོ།",
    "d127:8829": "།དེ་ལ་ཁྱད་པར་དུ་འགྲོ་བ་གང་ཞེ་ན།",
    "d127:8830": "འདི་ལྟ་སྟེ། སངས་རྒྱས་ཀྱི་སྟོབས་དང་། མི་འཇིགས་པ་དང་། སོ་སོ་ཡང་དག་པར་རིག་པ་སྒྲུབ་པའོ།",
    "d127:8831": "།དེ་ལ་སྒོམ་པའི་རྒྱུ་འཐུན་པ་གང་ཞེ་ན།",
    "d127:8832": "འདི་ལྟ་སྟེ། རྗེས་སུ་ཆགས་པ་དང་། ཁོང་ཁྲོ་བ་སྤངས་པའོ།",
    "d127:8833": "།དེ་ལ་ལྟུང་བ་ལས་འབྱིན་པ་ལ་མཁས་པ་གང་ཞེ་ན། འདི་ལྟ་སྟེ།",
    "d127:8834": "སོ་སོར་ཐར་པ་དང་། འདུལ་བ་སྡོམ་པའོ།",
    "d127:8835": "།དེ་ལ་ཡོངས་སུ་དཀྲིས་པ་གནོན་པ་གང་ཞེ་ན།",
    "d127:8836": "འདི་ལྟ་སྟེ། ཉེས་པ་བཤགས་པ་དང་། ཕྱིས་སྡོམ་པའི་ལས་དགེ་བའོ།",
    "d127:8837": "།དེ་ལ་རྗེས་སུ་ཆགས་པ་སྤོང་བ་གང་ཞེ་ན། འདི་ལྟ་སྟེ།",
    "d127:8838": "ཁམས་གསུམ་གྱི་སྲེད་པའི་འཁྲི་ཤིང་ཐམས་ཅད་ཡང་དག་པར་འཇོམས་པ་དང་། དགེ་བའི་ཆོས་མ་སྐྱེས་པ་རྣམས་བསྐྱེད་པ་དང་། དགེ་བའི་ཆོས་སྐྱེས་པ་རྣམས་ཆུད་མི་ཟ་བར་བྱའོ།",
    "d127:8839": "།དེ་ལ་སྲིད་པ་ལས་ཡང་དག་པར་འདའ་བ་གང་ཞེ་ན།",
    "d127:8840": "འདི་ལྟ་སྟེ། ཁམས་གསུམ་ལ་མི་དམིགས་ཤིང་ཡིད་ལ་མི་བྱེད་པའོ།",
    "d127:8841": "།དེ་ལ་སྐྱེ་བ་དྲན་པ་གང་ཞེ་ན། འདི་ལྟ་སྟེ། སྔོན་གྱི་གནས་ཤེས་པའོ།",
    "d127:8842": "།དེ་ལ་ལས་ཀྱི་རྣམ་པར་སྨིན་པ་ལ་ནེམ་ནུར་མེད་པ་གང་ཞེ་ན། འདི་ལྟ་སྟེ།",
    "d127:8843": "ཆད་པ་དང་རྟག་པ་རྣམ་པར་སྤོང་བའོ།",
    "d127:8844": "།དེ་ལ་ཆོས་སེམས་པ་གང་ཞེ་ན། འདི་ལྟ་སྟེ། ཡང་དག་པ་ཇི་ལྟ་བ་བཞིན་དུ་སེམས་པའོ།",
    "d127:8845": "།དེ་ལ་ཐོས་པ་ཡོངས་སུ་ཚོལ་བ་གང་ཞེ་ན།",
    "d127:8846": "འདི་ལྟ་སྟེ། ཉན་ཐོས་ཀྱི་སྡེ་སྣོད་དང་། རང་སངས་རྒྱས་ཀྱི་སྡེ་སྣོད་དང་། བྱང་ཆུབ་སེམས་དཔའི་སྡེ་སྣོད་ཀུན་འཛིན་ཅིང་སྒོམ་པའོ།",
    "d127:8847": "།དེ་ལ་ཡེ་ཤེས་རྣོ་བ་གང་ཞེ་ན། འདི་ལྟ་སྟེ།",
    "d127:8848": "རྨི་ལམ་ལྟ་བུར་མ་སྐྱེས་པ་ཤེས་པའོ།",
    "d127:8849": "།དེ་ལ་ཡེ་ཤེས་ལ་སྲེད་པ་གང་ཞེ་ན། འདི་ལྟ་སྟེ།",
    "d127:8850": "ཡེ་ཤེས་ཡོངས་སུ་ཚོལ་བའོ།",
    "d127:8851": "།དེ་ལ་ཡེ་ཤེས་ཁོང་དུ་ཆུད་པ་གང་ཞེ་ན། འདི་ལྟ་སྟེ།",
    "d127:8852": "བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་སྒྲུབ་པའོ།",
    "d127:8853": "།དེ་ལ་ཅང་ཤེས་ཀྱི་ས་གང་ཞེ་ན།",
    "d127:8854": "འདི་ལྟ་སྟེ། བྱང་ཆུབ་སེམས་དཔའི་བསླབ་པའི་གནས་སོ།",
    "d127:8855": "།དེ་ལ་རི་ལྟ་བུའི་སེམས་གང་ཞེ་ན། འདི་ལྟ་སྟེ།",
    "d127:8856": "བྱང་ཆུབ་ཀྱི་སེམས་མི་གཏོང་བའོ།",
    "d127:8857": "།དེ་ལ་མི་གཡོ་བ་གང་ཞེ་ན། འདི་ལྟ་སྟེ།",
    "d127:8858": "ཉོན་མོངས་པ་དག་གིས་མི་འཕྲོགས་པའོ།",
    "d127:8859": "།དེ་ལ་མི་སྒུལ་བ་གང་ཞེ་ན། འདི་ལྟ་སྟེ།",
    "d127:8860": "མཚན་མ་ཐམས་ཅད་ཡིད་ལ་མི་བྱེད་པའོ།",
    "d127:8861": "།དེ་ལ་ཕྱིར་མི་ལྡོག་པ་གང་ཞེ་ན། འདི་ལྟ་སྟེ། ཕ་རོལ་ཏུ་ཕྱིན་པ་དྲུག་མི་འཇིག་པ་དང་། འཇིག་རྟེན་གྱི་ཁམས་གཞན་ན་བཞུགས་པའི་སངས་རྒྱས་རྣམས་རྒྱུན་མི་འཆད་པར་མཐོང་བའོ།",
    "d127:8862": "།དེ་ལ་དགེ་བའི་ཆོས་ཕུན་སུམ་ཚོགས་པ་གང་ཞེ་ན། འདི་ལྟ་སྟེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཉེ་བར་གྱུར་པའོ།",
    "d127:8863": "།དེ་ལ་སྡིག་པའི་ལས་ལ་སྨོད་པ་གང་ཞེ་ན། འདི་ལྟ་སྟེ།",
    "d127:8864": "སྡོམ་པ་དང་སྡིག་པ་རྣམས་གཟོད་མ་ནས་མ་སྐྱེས་པའོ།",
    "d127:8865": "།དེ་ལ་ཉོན་མོངས་པ་མི་འབྱུང་བ་གང་ཞེ་ན།",
    "d127:8866": "འདི་ལྟ་སྟེ། མ་རིག་པ་དང་། སྲིད་པའི་སྲེད་པ་དང་། ཁྲོ་བ་མི་སྐྱེད་པའོ།",
    "d127:8867": "།དེ་ལ་བསླབ་པ་ཡོངས་སུ་མི་གཏོང་བ་གང་ཞེ་ན། འདི་ལྟ་སྟེ།",
    "d127:8868": "ལས་ཀྱི་རྣམ་པར་སྨིན་པ་ལ་ཡིད་ཆེས་པ་དང་། སངས་རྒྱས་ལ་རི་མོར་བྱེད་པའོ།",
    "d127:8869": "།དེ་ལ་ཏིང་ངེ་འཛིན་རྣམ་པར་གཞག་པ་གང་ཞེ་ན། འདི་ལྟ་སྟེ།",
    "d127:8870": "སེམས་དང་སེམས་ལས་བྱུང་བའི་ཆོས་རྣམས་སྐྱེ་བ་དང་། འཇིག་པ་མེད་པ་ལ་མཁས་པ་དང་། སེམས་རྩེ་གཅིག་པའོ།",
    "d127:8871": "།དེ་ལ་སེམས་ཅན་གྱི་བསམ་པ་ཤེས་པ་གང་ཞེ་ན། འདི་ལྟ་སྟེ།",
    "d127:8872": "དབང་པོ་མཆོག་དང་མཆོག་མ་ཡིན་པ་ཤེས་པའི་ཡེ་ཤེས་སོ།",
    "d127:8873": "།དེ་ལ་སྐྱེ་བའི་ཁྱད་པར་ཤེས་པ་གང་ཞེ་ན།",
    "d127:8874": "འདི་ལྟ་སྟེ། འགྲོ་བ་ལྔ་རྣམ་པར་གཞག་པ་ཤེས་པའོ།",
    "d127:8875": "།དེ་ལ་ཡེ་ཤེས་མཐའ་ཡས་པ་གང་ཞེ་ན། འདི་ལྟ་སྟེ།",
    "d127:8876": "འཇིག་རྟེན་གྱི་དང་འཇིག་རྟེན་ལས་འདས་པའི་བཟོ་ལྷུན་གྱིས་གྲུབ་པ་ཤེས་པའོ།",
    "d127:8877": "།དེ་ལ་ཚིག་གི་མཚམས་སྦྱར་བ་ཤེས་པ་གང་ཞེ་ན།",
    "d127:8878": "འདི་ལྟ་སྟེ། དེ་བཞིན་གཤེགས་པའི་ལྡེམ་པོ་ངག་ཤེས་པའོ།",
    "d127:8879": "།དེ་ལ་ཁྱིམ་གྱི་གནས་ཡོངས་སུ་སྤངས་པ་གང་ཞེ་ན། འདི་ལྟ་སྟེ།",
    "d127:8880": "ལུས་དང་སེམས་དབེན་ཞིང་མངོན་པར་བྱུང་བའོ།",
    "d127:8881": "།དེ་ལ་ཁམས་གསུམ་ལ་མངོན་པར་མི་དགའ་བ་གང་ཞེ་ན། འདི་ལྟ་སྟེ།",
    "d127:8882": "ཁམས་གསུམ་ཡང་དག་པ་ཇི་ལྟ་བ་བཞིན་དུ་མཐོང་བའོ།",
    "d127:8883": "།དེ་ལ་སེམས་མ་གོད་པ་གང་ཞེ་ན།",
    "d127:8884": "འདི་ལྟ་སྟེ། སེམས་ཡོངས་སུ་མི་གཏོང་བ་དང་། མཉམ་པར་བཞག་པ་ཡོངས་སུ་མི་གཏོང་བའོ།",
    "d127:8885": "།དེ་ལ་ཆོས་རྣམས་ལ་མངོན་པར་མ་ཆགས་པ་གང་ཞེ་ན། འདི་ལྟ་སྟེ།",
    "d127:8886": "སྡུག་པ་ཐམས་ཅད་སྤོང་བའོ།",
    "d127:8887": "།དེ་ལ་དམ་པའི་ཆོས་ཡོངས་སུ་འཛིན་པ་གང་ཞེ་ན། འདི་ལྟ་སྟེ།",
    "d127:8888": "སངས་རྒྱས་ཀྱི་བྱང་ཆུབ་ཡོངས་སུ་སྲུང་བ་དང་། མདོ་སྡེ་འདི་ལྟ་བུ་འཛིན་པའོ།",
    "d127:8889": "།དེ་ལ་ཆོས་སྲུང་བ་གང་ཞེ་ན།",
    "d127:8890": "འདི་ལྟ་སྟེ། སངས་རྒྱས་ཀྱི་ཆོས་ལ་སྨོད་པ་རྣམས་ཆོས་དང་འཐུན་པས་ཚར་གཅོད་པའོ།",
    "d127:8891": "།དེ་ལ་ལས་ཀྱི་རྣམ་པར་སྨིན་པ་ལ་ཡིད་ཆེས་པ་གང་ཞེ་ན། འདི་ལྟ་སྟེ།",
    "d127:8892": "ཁྲེལ་ཡོད་པས་སྡིག་པའི་ལས་རྣམས་སྤོང་བ་དང་། དགེ་བའི་ཆོས་རྣམས་ཡོངས་སུ་བཙལ་བ་ལ་མངོན་པར་བརྩོན་པའོ།",
    "d127:8893": "།དེ་ལ་འདུལ་བ་ལ་མཁས་པ་གང་ཞེ་ན།",
    "d127:8894": "འདི་ལྟ་སྟེ། རང་བཞིན་གྱིས་ལྟུང་བ་དང་། ལྟུང་བ་མ་ཡིན་པ་ཤེས་པ་དང་། བཅས་པའི་ལྟུང་བ་དང་། ལྟུང་བ་མ་ཡིན་པ་ཤེས་པའོ།",
    "d127:8895": "།དེ་ལ་རྩོད་པ་རྣམ་པར་ཞི་བ་གང་ཞེ་ན། འདི་ལྟ་སྟེ།",
    "d127:8896": "འདུས་པ་རྣམ་པར་སྤངས་པའོ།",
    "d127:8897": "།དེ་ལ་འཐབ་པ་མེད་པ་དང་། རྩོད་པ་མེད་པ་གང་ཞེ་ན། འདི་ལྟ་སྟེ།",
    "d127:8898": "འཇིག་རྟེན་པའི་གཏམ་མི་འདོད་པའོ།",
    "d127:8899": "།དེ་ལ་བཟོད་པའི་ས་གང་ཞེ་ན། འདི་ལྟ་སྟེ།",
    "d127:8900": "ལུས་དང་སེམས་ལ་གནོད་པ་བཟོད་པར་བྱེད་པའོ།",
    "d127:8901": "།དེ་ལ་བཟོད་པ་ཡང་དག་པར་འཛིན་པ་གང་ཞེ་ན། འདི་ལྟ་སྟེ།",
    "d127:8902": "ཕ་རོལ་གྱིས་ངན་དུ་སྨྲས་པ་དང་། ངན་དུ་བརྗོད་པའི་ཚིག་གི་ལམ་རྣམས་བཏང་སྙོམས་སུ་འཇོག་ཅིང་བཟོད་པ་མི་འདྲལ་བའོ།",
    "d127:8903": "།དེ་ལ་ཆོས་རབ་ཏུ་འབྱེད་པ་གང་ཞེ་ན།",
    "d127:8904": "འདི་ལྟ་སྟེ། ཕུང་པོ་དང་ཁམས་དང་སྐྱེ་མཆེད་རྣམས་རབ་ཏུ་དབྱེ་བ་དང་། ཀུན་ནས་ཉོན་མོངས་པ་དང་། རྣམ་པར་བྱང་བའི་ཕྱོགས་རབ་ཏུ་དབྱེ་བ་དང་། དེ་དག་མི་དམིགས་པའོ།",
    "d127:8905": "།དེ་ལ་རྣམ་པར་གཏན་ལ་དབབ་པ་ལ་མཁས་པ་གང་ཞེ་ན།",
    "d127:8906": "འདི་ལྟ་སྟེ། ཆོས་ཐམས་ཅད་བརྗོད་དུ་མེད་པའོ།",
    "d127:8907": "།དེ་ལ་རབ་ཏུ་དབྱེ་བ་ཤེས་པ་གང་ཞེ་ན། འདི་ལྟ་སྟེ། ཆོས་ཐམས་ཅད་རྣམ་པར་གཞག་པ་གང་ལ་ངེས་པར་རྟོག་པའོ།",
    "d127:8908": "།དེ་ལ་ཆོས་ཀྱི་ཚིག་བསྒྲུབ་པ་ལ་མཁས་པའི་ཤེས་པ་གང་ཞེ་ན། འདི་ལྟ་སྟེ། ཆོས་རྣམས་ཡང་དག་པ་ཇི་ལྟ་བ་བཞིན་དུ་སྟོན་པའོ།",
    "d127:8909": "།དེ་ལ་དོན་དང་དོན་མ་ཡིན་པ་འདྲེས་པ་བསྒྲུབ་པ་ལ་མཁས་པ་ཤེས་པ་གང་ཞེ་ན། འདི་ལྟ་སྟེ། ཆོས་རྣམས་རང་བཞིན་གྱིས་བླང་བ་དང་། གཞག་པ་མེད་པའོ།",
    "d127:8910": "།དེ་ལ་སྔོན་གྱི་མཐའ་ཤེས་པ་གང་ཞེ་ན། འདི་ལྟ་སྟེ།",
    "d127:8911": "རྒྱུ་ཤེས་པའོ།",
    "d127:8912": "།དེ་ལ་ཕྱི་མའི་མཐའ་ཤེས་པ་གང་ཞེ་ན། འདི་ལྟ་སྟེ།",
    "d127:8913": "རྐྱེན་ཤེས་པའོ།",
    "d127:8914": "།དེ་ལ་དུས་གསུམ་མཉམ་པ་ཉིད་གང་ཞེ་ན།",
    "d127:8915": "འདི་ལྟ་སྟེ། ཆོས་ཐམས་ཅད་ལ་ཐ་དད་དུ་བྱ་བ་མེད་པའི་དངོས་པོའི་ལུགས་ཀྱི་ཆོས་ཉིད་དོ།",
    "d127:8916": "།དེ་ལ་འཁོར་གསུམ་ཡོངས་སུ་དག་པའི་ཤེས་པ་གང་ཞེ་ན། འདི་ལྟ་སྟེ།",
    "d127:8917": "འདས་པ་དང་མ་འོངས་པ་དང་ད་ལྟར་བྱུང་བའི་ཆོས་རྣམས་མི་དམིགས་ཤིང་ཡིད་ལ་མི་བྱེད་པའོ། །དེ་ལ་སེམས་གནས་པ་གང་ཞེ་ན། འདི་ལྟ་སྟེ། སེམས་མི་དམིགས་པའོ།",
    "d127:8918": "།དེ་ལ་ལུས་རྣམ་པར་གཞག་པ་གང་ཞེ་ན། འདི་ལྟ་སྟེ། ལུས་ལ་ཞུགས་པའི་རྗེས་སུ་དྲན་པའོ།",
    "d127:8919": "།དེ་ལ་སྤྱོད་ལམ་སྲུང་བ་གང་ཞེ་ན། འདི་ལྟ་སྟེ།",
    "d127:8920": "གང་འདི་བསླད་པ་མེད་པའོ།",
    "d127:8921": "།དེ་ལ་སྤྱོད་ལམ་མི་འཁྲུགས་པ་གང་ཞེ་ན།",
    "d127:8922": "འདི་ལྟ་སྟེ། དགེ་བ་མི་སྤྱོམས་པའོ། །དེ་ལ་སྤྱོད་ལམ་རྣམ་པར་མི་རྟོག་པ་གང་ཞེ་ན། འདི་ལྟ་སྟེ། སྡིག་པ་འདོད་པ་དང་བྲལ་བའོ།",
    "d127:8923": "།དེ་ལ་དབང་པོ་དང་བ་གང་ཞེ་ན། འདི་ལྟ་སྟེ། ཆོས་ལ་ཞུགས་པའི་ཡིད་ལ་བྱེད་པ་དང་། རིགས་པར་སྨྲ་བ་དང་། དུས་ཤེས་པ་དང་། ཡང་དག་པ་ཇི་ལྟ་བའི་ཆོས་རྣམས་ཡང་དག་པར་རབ་ཏུ་སྟོན་པའོ།",
    "d127:8924": "།དེ་ལ་འཇིག་རྟེན་ཤེས་པ་གང་ཞེ་ན། འདི་ལྟ་སྟེ།",
    "d127:8925": "ཕར་འགྲོ་བ་དང་། ཕྱིར་འོང་བ་རབ་ཏུ་ཤེས་པའོ།",
    "d127:8926": "།དེ་ལ་ལྷུག་པར་གཏོང་བ་གང་ཞེ་ན།",
    "d127:8927": "འདི་ལྟ་སྟེ། དངོས་པོ་རྣམས་མི་སྦེད་པ་དང་། སེར་སྣ་མེད་པའོ།",
    "d127:8928": "།དེ་ལ་ལག་བརྐྱང་བ་གང་ཞེ་ན། འདི་ལྟ་སྟེ། འགེད་པའི་ངང་ཚུལ་ཅན་ནོ།",
    "d127:8929": "།དེ་ལ་སེམས་འཛིན་པ་མེད་པ་གང་ཞེ་ན། འདི་ལྟ་སྟེ།",
    "d127:8930": "དད་པ་རྙོག་པ་མེད་པའོ།",
    "d127:8931": "།དེ་ལ་ཁྲེལ་ཡོད་པ་གང་ཞེ་ན།",
    "d127:8932": "འདི་ལྟ་སྟེ། མུ་ཅོར་མི་སྨྲ་བའོ།",
    "d127:8933": "།དེ་ལ་ངོ་ཚ་ཤེས་པ་གང་ཞེ་ན། འདི་ལྟ་སྟེ།",
    "d127:8934": "མངོན་དུ་གྱུར་པའོ།",
    "d127:8935": "།དེ་ལ་མི་དགེ་བའི་སེམས་སྨད་པ་གང་ཞེ་ན། འདི་ལྟ་སྟེ།",
    "d127:8936": "བྱིས་པའི་ཆོས་རྟོགས་པ་དང་། དེ་དག་དང་མི་འགྲོགས་པའོ།",
    "d127:8937": "།དེ་ལ་སྦྱངས་པ་མི་གཏོང་བ་གང་ཞེ་ན།",
    "d127:8938": "འདི་ལྟ་སྟེ། ཡི་དམ་ལ་བརྟན་པའོ།",
    "d127:8939": "།དེ་ལ་སྤྱོད་པ་ཡང་དག་པར་འཛིན་པ་གང་ཞེ་ན། འདི་ལྟ་སྟེ།",
    "d127:8940": "སྤྱོད་པ་ལ་བརྟུལ་བ་བསྐྱེད་པའོ།",
    "d127:8941": "།དེ་ལ་དགའ་བ་ཡང་དག་པར་སྤྱོད་པ་གང་ཞེ་ན། འདི་ལྟ་སྟེ།",
    "d127:8942": "དགེ་བའི་ལས་ཀྱི་ཕན་ཡོན་ལ་སེམས་པའོ།",
    "d127:8943": "།དེ་ལ་བླ་མ་དག་གི་སྟན་འདིང་ཞིང་ལྡང་བ་གང་ཞེ་ན།",
    "d127:8944": "འདི་ལྟ་སྟེ། ང་རྒྱལ་བཅོམ་ཞིང་སྙོམ་ལས་མེད་པའོ།",
    "d127:8945": "།དེ་ལ་ང་རྒྱལ་ཚར་གཅོད་པ་གང་ཞེ་ན། འདི་ལྟ་སྟེ།",
    "d127:8946": "བདག་ཉིད་རྗེས་སུ་མི་དམིགས་ཤིང་རྩོམ་པ་མེད་པའོ།",
    "d127:8947": "།དེ་ལ་སེམས་རབ་ཏུ་གཟུང་བ་གང་ཞེ་ན། འདི་ལྟ་སྟེ།",
    "d127:8948": "དཀར་པོའི་ཆོས་ཆུད་མི་ཟ་བར་ཤེས་པའོ།",
    "d127:8949": "།དེ་ལ་སེམས་སྤྲོ་བར་བྱ་བ་གང་ཞེ་ན།",
    "d127:8950": "འདི་ལྟ་སྟེ། བརྩོན་འགྲུས་ཆུད་མི་ཟ་བར་ཤེས་པའོ།",
    "d127:8951": "།དེ་ལ་དོན་སོ་སོ་ཡང་དག་པར་རིག་པའི་ཤེས་པ་གང་ཞེ་ན།",
    "d127:8952": "འདི་ལྟ་སྟེ། བདེན་པ་ཡང་དག་པ་ཇི་ལྟ་བ་བཞིན་དུ་རྟོགས་པའི་ཡེ་ཤེས་སོ།",
    "d127:8953": "།དེ་ལ་ཡེ་ཤེས་ཁོང་དུ་ཆུད་པ་གང་ཞེ་ན། འདི་ལྟ་སྟེ།",
    "d127:8954": "འཇིག་རྟེན་དང་འཇིག་རྟེན་ལས་འདས་པའི་ཆོས་རྣམས་ཁོང་དུ་ཆུད་པའོ།",
    "d127:8955": "།དེ་ལ་མི་ཤེས་པ་དང་བྲལ་བ་གང་ཞེ་ན། འདི་ལྟ་སྟེ།",
    "d127:8956": "ཆོས་ཡང་དག་པ་ཇི་ལྟ་བ་བཞིན་ལ་སྒྲོ་འདོགས་པ་དང་བྲལ་བའོ།",
    "d127:8957": "།དེ་ལ་སེམས་ཀྱི་འཇུག་པ་ཤེས་པ་གང་ཞེ་ན། འདི་ལྟ་སྟེ།",
    "d127:8958": "སྐྱེ་བ་དང་འཇིག་པ་མེད་པ་ཤེས་པའོ།",
    "d127:8959": "།དེ་ལ་ཟས་སྒྲུབ་པ་ལ་མཁས་པ་གང་ཞེ་ན། འདི་ལྟ་སྟེ། ཤེས་རབ་རྣོ་བའོ།",
    "d127:8960": "།དེ་ལ་སྒྲ་བརྗོད་པ་ཤེས་པ་གང་ཞེ་ན།",
    "d127:8961": "འདི་ལྟ་སྟེ། ཆོས་ཡང་དག་པ་ཇི་ལྟ་བ་བཞིན་དུ་རབ་ཏུ་བསྟན་པའོ།",
    "d127:8962": "།དེ་ལ་རྣམ་པར་གཞག་པ་ཤེས་པ་གང་ཞེ་ན། འདི་ལྟ་སྟེ། ཡང་དག་པ་ཇི་ལྟ་བ་བཞིན་དུ་འཇུག་པ་ཤེས་པའོ།",
    "d127:8963": "།དེ་ལ་དོན་རྣམ་པར་གཏན་ལ་དབབ་པ་གང་ཞེ་ན།",
    "d127:8964": "འདི་ལྟ་སྟེ། འདུ་བྱེད་ཀྱི་ཕུང་པོ་ཆད་པའོ།",
    "d127:8965": "།དེ་ལ་གནོད་པ་རྣམ་པར་སྤོང་བ་གང་ཞེ་ན། འདི་ལྟ་སྟེ།",
    "d127:8966": "སྲིད་པ་ལས་ཡང་དག་པར་འདའ་བ་དང་། གཞན་དག་ཀྱང་སྲིད་པ་ལས་ཡང་དག་པར་འདའ་བ་ལ་འཛུད་པའོ།",
    "d127:8967": "།དེ་ལ་སྐྱེས་བུ་དམ་པ་ལ་སྟེན་པ་གང་ཞེ་ན། འདི་ལྟ་སྟེ།",
    "d127:8968": "སངས་རྒྱས་དང་མི་འབྲལ་བའོ།",
    "d127:8969": "།དེ་ལ་སྐྱེས་བུ་དམ་པ་དང་འགྲོགས་པ་གང་ཞེ་ན།",
    "d127:8970": "འདི་ལྟ་སྟེ། སངས་རྒྱས་དང་བྱང་ཆུབ་སེམས་དཔའ་དང་། རང་སངས་རྒྱས་དང་། ཉན་ཐོས་ལ་སྟེན་པའོ།",
    "d127:8971": "།དེ་ལ་སྐྱེས་བུ་དམ་པ་མ་ཡིན་པ་རྣམ་པར་སྤོང་བ་གང་ཞེ་ན།",
    "d127:8972": "འདི་ལྟ་སྟེ། དམིགས་པ་ཅན་དང་། ལེ་ལོ་ཅན་རྣམས་རྣམ་པར་སྤོང་བའོ།",
    "d127:8973": "།དེ་ལ་བསམ་གཏན་མི་འདོར་བ་གང་ཞེ་ན། འདི་ལྟ་སྟེ། འདོད་པའི་ཚེར་མ་རྣམ་པར་སྤོང་བ་དང་། བསམ་གཏན་མི་གཏོང་ཞིང་དགའ་བ་མི་འདོར་བའོ།",
    "d127:8974": "།དེ་ལ་བསམ་གཏན་ལ་མ་ཆགས་པ་གང་ཞེ་ན།",
    "d127:8975": "འདི་ལྟ་སྟེ། ཁམས་གསུམ་ལས་ཡང་དག་པར་འདའ་བར་མོས་པ་དང་། སེམས་ཅན་ཡོངས་སུ་སྨིན་པར་བྱ་བ་ལ་མོས་པ་དང་། གོང་དུ་ཤེས་རབ་ཀྱི་སྣང་བ་ལ་མོས་པའོ།",
    "d127:8976": "།དེ་ལ་མངོན་པར་ཤེས་པས་རྣམ་པར་འཕྲུལ་པ་གང་ཞེ་ན།",
    "d127:8977": "འདི་ལྟ་སྟེ། མངོན་པར་ཤེས་པ་ལྔ་ལ་གནས་ནས་སངས་རྒྱས་ཀྱི་ཆོས་ཤེས་པར་དཀའ་བ་རྣམས་གཞན་ལ་ཡང་དག་པར་རབ་ཏུ་སྟོན་པའོ།",
    "d127:8978": "།དེ་ལ་མིང་གི་བརྡ་གང་ཞེ་ན། འདི་ལྟ་སྟེ།",
    "d127:8979": "ཡོངས་སུ་མ་གྲུབ་པ་རྣམས་མིང་གིས་ཁོང་དུ་ཆུད་པའོ།",
    "d127:8980": "།དེ་ལ་བརྟགས་པའི་ཐ་སྙད་གང་ཞེ་ན། འདི་ལྟ་སྟེ།",
    "d127:8981": "འཇིག་རྟེན་གྱི་ཐ་སྙད་དོ།",
    "d127:8982": "།དེ་ལ་བཏགས་པ་འཇོམས་པ་གང་ཞེ་ན།",
    "d127:8983": "འདི་ལྟ་སྟེ། བརྗོད་པར་ཤེས་པའོ།",
    "d127:8984": "།དེ་ལ་འཁོར་བ་ལས་ལྡོག་པ་གང་ཞེ་ན།",
    "d127:8985": "འདི་ལྟ་སྟེ། འཁོར་བའི་ཉེས་པ་ལ་སོ་སོར་རྟོག་པའོ།",
    "d127:8986": "།དེ་ལ་རྙེད་པ་མི་འདོད་པ་གང་ཞེ་ན།",
    "d127:8987": "འདི་ལྟ་སྟེ། ཡང་དག་པར་འདོད་པ་ཉུང་བའོ།",
    "d127:8988": "།དེ་ལ་རྙེད་པ་དང་བཀུར་སྟི་མི་ལེན་པ་གང་ཞེ་ན། འདི་ལྟ་སྟེ།",
    "d127:8989": "གདུང་བ་མེད་པ་དང་། སྡིག་པ་འདོད་པ་དང་བྲལ་བའོ།",
    "d127:8990": "།དེ་ལ་བསྔགས་པ་མ་ཡིན་པས་ཞུམ་པར་མི་འགྱུར་བ་གང་ཞེ་ན། འདི་ལྟ་སྟེ།",
    "d127:8991": "ཕུང་པོ་དང་། ཁམས་ལ་ཡོངས་སུ་རྟོག་པ་ཤེས་པའོ།",
    "d127:8992": "།དེ་ལ་ཡང་དག་པར་བསྔགས་པ་མི་ལེན་པ་གང་ཞེ་ན། འདི་ལྟ་སྟེ།",
    "d127:8993": "དགེ་བ་མི་སྤྱོམས་པ་དང་། རྙེད་པ་དང་བཀུར་སྟི་ལ་བར་ཆད་དུ་རིག་པའོ།",
    "d127:8994": "།དེ་ལ་བཀུར་སྟི་ལ་བཏང་སྙོམས་སུ་བྱེད་པ་གང་ཞེ་ན།",
    "d127:8995": "འདི་ལྟ་སྟེ། ལས་ཀྱི་རྣམ་པར་སྨིན་པ་རྟོགས་པའོ།",
    "d127:8996": "།དེ་ལ་བསྟི་སྟང་མེད་པ་ལ་ཞུམ་པར་མི་འགྱུར་བ་གང་ཞེ་ན། འདི་ལྟ་སྟེ།",
    "d127:8997": "རྣལ་འབྱོར་མི་གཏོང་བའོ།",
    "d127:8998": "།དེ་ལ་སྨད་པས་མི་འཁྲུགས་པ་གང་ཞེ་ན། འདི་ལྟ་སྟེ།",
    "d127:8999": "འཇིག་རྟེན་གྱི་ཆོས་ལ་སོ་སོར་རྟོག་པའོ།",
    "d127:9000": "།དེ་ལ་སྟོད་པ་ལ་བཏང་སྙོམས་སུ་བྱེད་པ་གང་ཞེ་ན། འདི་ལྟ་སྟེ།",
    "d127:9001": "དགེ་བའི་ཆོས་ཚོལ་ཞིང་འབྱུང་བའོ།",
    "d127:9002": "།དེ་ལ་རྙེད་པ་མེད་ཀྱང་སེམས་འགོང་བ་མེད་པ་གང་ཞེ་ན། འདི་ལྟ་སྟེ།",
    "d127:9003": "བདག་གིས་བྱས་པའི་ཆོས་རྣམས་ལ་སོ་སོར་རྟོག་པའོ།",
    "d127:9004": "།དེ་ལ་ཁྱིམ་པ་དང་མི་སྟེན་པ་གང་ཞེ་ན། འདི་ལྟ་སྟེ།",
    "d127:9005": "ཟང་ཟིང་ཅི་ཡང་རྣམ་པར་སྤོང་བའོ།",
    "d127:9006": "།དེ་ལ་རབ་ཏུ་བྱུང་བ་དང་མི་སྟེན་པ་གང་ཞེ་ན། འདི་ལྟ་སྟེ། མི་རིགས་པ་ཡོངས་སུ་སྤོང་བ་དང་། རིགས་པ་ཡོངས་སུ་ཚོལ་བའོ།",
    "d127:9007": "།དེ་ལ་སྤྱོད་ཡུལ་མ་ཡིན་པ་རྣམ་པར་སྤོང་བ་གང་ཞེ་ན།",
    "d127:9008": "འདི་ལྟ་སྟེ། སྒྲིབ་པ་ལྔ་རྣམ་པར་སྤོང་བའོ།",
    "d127:9009": "།དེ་ལ་སྤྱོད་ཡུལ་ལ་རབ་ཏུ་སྤྱོད་པ་གང་ཞེ་ན།",
    "d127:9010": "འདི་ལྟ་སྟེ། དྲན་པ་ཉེ་བར་གཞག་པ་བཞི་སྒོམ་པའོ།",
    "d127:9011": "།དེ་ལ་ཆོ་ག་ཕུན་སུམ་ཚོགས་པ་གང་ཞེ་ན། འདི་ལྟ་སྟེ།",
    "d127:9012": "ཕ་རོལ་རྗེས་སུ་སྲུང་བའོ།",
    "d127:9013": "།དེ་ལ་ཆོ་ག་མ་ཡིན་པ་རྣམ་པར་སྤོང་བ་གང་ཞེ་ན། འདི་ལྟ་སྟེ།",
    "d127:9014": "བདག་གི་དགེ་བའི་ཆོས་རྗེས་སུ་སྲུང་བའོ།",
    "d127:9015": "།དེ་ལ་རིགས་སུན་པར་མི་བྱེད་པ་གང་ཞེ་ན། འདི་ལྟ་སྟེ།",
    "d127:9016": "ཤེས་ཀྱི་ཁེ་རྣམ་པར་སྤང་བའོ།",
    "d127:9017": "།དེ་ལ་བསྟན་པ་སྲུང་བ་གང་ཞེ་ན།",
    "d127:9018": "འདི་ལྟ་སྟེ། ཆོས་ཡོངས་སུ་བཙལ་བ་སྒྲུབ་པ་དང་། ཆོས་ཀྱི་རྗེས་སུ་འཐུན་པའི་ཆོས་ཀྱི་ནན་ཏན་ནོ།",
    "d127:9019": "།དེ་ལ་སྨྲ་བ་ཉུང་བ་གང་ཞེ་ན། འདི་ལྟ་སྟེ།",
    "d127:9020": "ཞི་གནས་ཐོབ་པའོ།",
    "d127:9021": "།དེ་ལ་མཉེན་པ་གང་ཞེ་ན། འདི་ལྟ་སྟེ།",
    "d127:9022": "ལྷག་མཐོང་ཐོབ་པའོ།",
    "d127:9023": "།དེ་ལ་ཚིག་གི་ལན་ལ་མཁས་པ་གང་ཞེ་ན། འདི་ལྟ་སྟེ།",
    "d127:9024": "ལན་དང་། ཡང་ལན་ཤེས་པའོ།",
    "d127:9025": "།དེ་ལ་ཕས་ཀྱི་རྒོལ་བ་ཚར་གཅོད་པ་གང་ཞེ་ན། འདི་ལྟ་སྟེ།",
    "d127:9026": "ཆོས་རྣམས་ཡང་དག་པ་ཇི་ལྟ་བ་བཞིན་དུ་སྟོན་པ་དང་། རྣམ་པར་གཞག་པར་བྱེད་པ་དང་། ཀླན་ཀ་ཚོལ་བ་ཚར་གཅོད་པའོ།",
    "d127:9027": "།དེ་ལ་དུས་སུ་འགྲོ་བ་གང་ཞེ་ན།",
    "d127:9028": "འདི་ལྟ་སྟེ། དུས་ཤེས་པའོ།",
    "d127:9029": "།དེ་ལ་སོ་སོའི་སྐྱེ་བོ་ལ་ཡིད་མི་རྟོན་པ་གང་ཞེ་ན། འདི་ལྟ་སྟེ། བྱིས་པའི་ཆོས་ལ་སྐྱོན་དུ་ལྟ་བའོ།",
    "d127:9030": "།དེ་ལ་སྡུག་བསྔལ་བ་རྣམས་ལ་བརྙས་པ་མེད་པ་གང་ཞེ་ན། འདི་ལྟ་སྟེ། སེམས་ཅན་ཐམས་ཅད་ལ་སེམས་མཉམ་པའོ།",
    "d127:9031": "།དེ་ལ་སྡུག་བསྔལ་བ་རྣམས་ལ་ནོར་རབ་ཏུ་སྦྱིན་པ་གང་ཞེ་ན། འདི་ལྟ་སྟེ། འཇིག་རྟེན་གྱི་ཟང་ཟིང་གི་སྦྱིན་པའོ།",
    "d127:9032": "།དེ་ལ་དབུལ་པོ་རྣམས་ལ་མི་སྨོད་པ་གང་ཞེ་ན། འདི་ལྟ་སྟེ།",
    "d127:9033": "ཕ་རོལ་ལ་སྙིང་བརྩེ་བའི་བློའོ།",
    "d127:9034": "།དེ་ལ་ཚུལ་ཁྲིམས་འཆལ་པ་རྣམས་ལ་སྙིང་བརྩེ་བ་གང་ཞེ་ན། འདི་ལྟ་སྟེ།",
    "d127:9035": "ཕ་རོལ་ལྟུང་བ་ལས་བྱུང་ཞིང་ཚུལ་ཁྲིམས་ལ་རབ་ཏུ་འགོད་པའོ།",
    "d127:9036": "།དེ་ལ་ཕན་པའི་དངོས་པོ་གང་ཞེ་ན།",
    "d127:9037": "འདི་ལྟ་སྟེ། གཞན་ལ་ཕན་པར་བྱེད་པའོ།",
    "d127:9038": "།དེ་ལ་སྙིང་རྗེ་བའི་བློ་གང་ཞེ་ན། འདི་ལྟ་སྟེ།",
    "d127:9039": "སེམས་ཅན་གྱི་མ་འོངས་པའི་སྡུག་བསྔལ་ལ་ལྟ་བའོ།",
    "d127:9040": "།དེ་ལ་ཆོས་ཀྱིས་ཕན་གདགས་པ་གང་ཞེ་ན། འདི་ལྟ་སྟེ།",
    "d127:9041": "གཞན་དག་ཡང་དག་པ་ཇི་ལྟ་བ་བཞིན་དུ་ཆོས་ལ་གཟུད་པའོ།",
    "d127:9042": "།དེ་ལ་ཟང་ཟིང་ཡོངས་སུ་གཏོང་བ་གང་ཞེ་ན། འདི་ལྟ་སྟེ།",
    "d127:9043": "ཕུང་པོ་ཡོངས་སུ་གཏོང་བ་དང་། གཞན་ལ་ཟང་ཟིང་གིས་ཕན་འདོགས་པའོ།",
    "d127:9044": "།དེ་ལ་སོགས་པའི་གནས་མེད་པ་གང་ཞེ་ན།",
    "d127:9045": "འདི་ལྟ་སྟེ། ཟང་ཟིང་ལ་སྨོད་པ་དང་། སྲུང་བའི་ཉེས་པ་མཐོང་བའོ།",
    "d127:9046": "།དེ་ལ་ཚུལ་ཁྲིམས་བསྔགས་པ་གང་ཞེ་ན། འདི་ལྟ་སྟེ།",
    "d127:9047": "ཚུལ་ཁྲིམས་ཡོངས་སུ་རིག་པའོ།",
    "d127:9048": "།དེ་ལ་འཆལ་པའི་ཚུལ་ཁྲིམས་ལ་སྨད་པ་གང་ཞེ་ན། འདི་ལྟ་སྟེ།",
    "d127:9049": "འཆལ་པའི་ཚུལ་ཁྲིམས་ཀྱི་ཉེས་པ་ཁོང་དུ་ཆུད་པའོ།",
    "d127:9050": "།དེ་ལ་ཚུལ་ཁྲིམས་ཕུན་སུམ་ཚོགས་པ་དག་ལ་གཡོ་མེད་པར་སྟེན་པ་གང་ཞེ་ན།",
    "d127:9051": "འདི་ལྟ་སྟེ། ཚུལ་ཁྲིམས་དང་ལྡན་པ་ལ་རྙེད་པར་དཀའ་བའི་འདུ་ཤེས་སུ་ཤེས་པའོ།",
    "d127:9052": "།དེ་ལ་ཡོད་པ་ཐམས་ཅད་གཏོང་བ་གང་ཞེ་ན། འདི་ལྟ་སྟེ།",
    "d127:9053": "བསམ་པ་དགེ་བའོ།",
    "d127:9054": "།དེ་ལ་ལྷག་པའི་བསམ་པས་མགྲོན་དུ་གཉེར་བ་གང་ཞེ་ན།",
    "d127:9055": "འདི་ལྟ་སྟེ། ཕ་རོལ་ལ་བདེ་བ་འདོད་པའོ།",
    "d127:9056": "།དེ་ལ་སྨྲས་པ་བཞིན་བྱེད་པ་གང་ཞེ་ན། འདི་ལྟ་སྟེ།",
    "d127:9057": "བསམ་པ་དགེ་བ་ཕུན་སུམ་ཚོགས་པའོ།",
    "d127:9058": "།དེ་ལ་རྒྱུན་མི་ཆད་པར་བསྙེན་བཀུར་བྱེད་པ་གང་ཞེ་ན།",
    "d127:9059": "འདི་ལྟ་སྟེ། དགེ་བ་གང་ཡིན་ཞེས་ཚོལ་ཞིང་འདྲི་བའོ།",
    "d127:9060": "།དེ་ལ་དགའ་བ་མྱོང་བ་གང་ཞེ་ན། འདི་ལྟ་སྟེ།",
    "d127:9061": "ཁོང་དུ་ཆུད་པའི་ཤེས་པ་དང་ལུང་གི་ཤེས་པའོ།",
    "d127:9062": "།དེ་ལ་དཔེ་ཤེས་པ་གང་ཞེ་ན། འདི་ལྟ་སྟེ།",
    "d127:9063": "འདྲ་བ་ཤེས་པ་དང་། གདམས་པ་ཤེས་པའོ།",
    "d127:9064": "།དེ་ལ་སྔོན་བྱུང་བ་ལ་མཁས་པ་གང་ཞེ་ན། འདི་ལྟ་སྟེ།",
    "d127:9065": "སྐྱེ་བ་དྲན་པ་དང་། ཐོས་པ་མང་བའོ།",
    "d127:9066": "།དེ་ལ་དགེ་བའི་རྩ་བ་སྔོན་དུ་འགྲོ་བ་གང་ཞེ་ན། འདི་ལྟ་སྟེ།",
    "d127:9067": "བྱང་ཆུབ་ལ་ཤིན་ཏུ་འདུན་པ་དང་། གཞན་དག་ཀྱང་སྤྲོ་བར་བྱེད་པའོ།",
    "d127:9068": "།དེ་ལ་ཐབས་མཁས་པ་གང་ཞེ་ན།",
    "d127:9069": "འདི་ལྟ་སྟེ། སོ་སོར་འཆགས་པ་དང་། རྗེས་སུ་ཡི་རང་བ་དང་། གསོལ་བ་འདེབས་པ་དང་། དགེ་བའི་རྩ་བ་ཡོངས་སུ་བསྔོ་བ་ལ་མཁས་པའོ།",
    "d127:9070": "།དེ་ལ་མཚན་མ་སྤོང་བ་གང་ཞེ་ན།",
    "d127:9071": "འདི་ལྟ་སྟེ། ཆོས་རྣམས་རྨི་ལམ་ལྟ་བུར་རྟོགས་ནས་དངོས་པོ་རྣམ་པར་འཇིག་པའོ།",
    "d127:9072": "།དེ་ལ་འདུ་ཤེས་ཟློག་པ་གང་ཞེ་ན། འདི་ལྟ་སྟེ། ཕྱིན་ཅི་ལོག་འདོར་བའོ།",
    "d127:9073": "།དེ་ལ་དངོས་པོའི་མཚན་ཉིད་འདོར་བ་གང་ཞེ་ན། འདི་ལྟ་སྟེ། མཚན་ཉིད་མེད་པར་ཤེས་པའོ།",
    "d127:9074": "།དེ་ལ་མདོ་སྡེ་མངོན་པར་སྒྲུབ་པ་ལ་མཁས་པ་གང་ཞེ་ན།",
    "d127:9075": "འདི་ལྟ་སྟེ། དགེ་བ་དང་མི་དགེ་བའི་ཆོས་ཡང་དག་པ་ཇི་ལྟ་བ་རྣམས་དཔེ་དང་རྟོགས་པ་བརྗོད་པས་ཡང་དག་པར་རབ་ཏུ་སྟོན་པའོ།",
    "d127:9076": "།དེ་ལ་བདེན་པ་རྣམ་པར་གཏན་ལ་དབབ་པ་གང་ཞེ་ན།",
    "d127:9077": "འདི་ལྟ་སྟེ། རྣམ་པར་ཤེས་པ་འགོག་པ་དང་། མིང་དང་གཟུགས་མི་སྐྱེ་བའོ།",
    "d127:9078": "།དེ་ལ་རྣམ་པར་གྲོལ་བ་མངོན་སུམ་དུ་བྱེད་པ་གང་ཞེ་ན།",
    "d127:9079": "འདི་ལྟ་སྟེ། རྡོ་རྗེ་ལྟ་བུའི་ཏིང་ངེ་འཛིན་ལས་མི་གཡོ་བ་དང་། མི་འཁྲུག་པའོ།",
    "d127:9080": "།དེ་ལ་གཅིག་ཏུ་བརྗོད་པ་གང་ཞེ་ན། འདི་ལྟ་སྟེ།",
    "d127:9081": "མུ་སྟེགས་ཅན་གྱི་གནས་སྨད་པ་དང་། མི་སྐྱེ་བར་ཤེས་པའོ།",
    "d127:9082": "།དེ་ལ་མི་འཇིགས་པ་ཐོབ་པ་གང་ཞེ་ན། འདི་ལྟ་སྟེ།",
    "d127:9083": "སངས་རྒྱས་ཀྱི་ཆོས་རྣམས་རྟོགས་ཤིང་སྟོབས་བསྐྱེད་པའོ།",
    "d127:9084": "།དེ་ལ་ཚུལ་ཁྲིམས་ཀྱི་གནས་གང་ཞེ་ན། འདི་ལྟ་སྟེ།",
    "d127:9085": "ལུས་ཀྱི་སྡོམ་པ་དང་སོ་སོར་ཐར་པའི་སྡོམ་པའོ།",
    "d127:9086": "།དེ་ལ་སྙོམས་པར་འཇུག་པ་ལ་འཇུག་པ་གང་ཞེ་ན། འདི་ལྟ་སྟེ།",
    "d127:9087": "ཁམས་གསུམ་ལ་འདོད་ཆགས་དང་བྲལ་བའོ།",
    "d127:9088": "།དེ་ལ་ཤེས་རབ་ཐོབ་པ་གང་ཞེ་ན། འདི་ལྟ་སྟེ།",
    "d127:9089": "ནུས་པ་ཤེས་པ་དང་། མི་དམིགས་པའོ།",
    "d127:9090": "།དེ་ལ་གཅིག་པུར་དགའ་བ་གང་ཞེ་ན། འདི་ལྟ་སྟེ།",
    "d127:9091": "འདུ་འཛིའི་ཉེས་པ་རྣམ་པར་སྤོང་བ་དང་། ཆོས་དཀར་པོ་མི་གཏོང་བའོ།",
    "d127:9092": "།དེ་ལ་ཤེས་ཀྱི་ཁེ་ཆུང་ངུས་ཆོག་ཤེས་པ་གང་ཞེ་ན།",
    "d127:9093": "འདི་ལྟ་སྟེ། ངན་ངོན་གྱིས་མགུ་བའོ། །དེ་ལ་སེམས་ལ་རྙོག་པ་མེད་པ་གང་ཞེ་ན། འདི་ལྟ་སྟེ།",
    "d127:9094": "སྒྲིབ་པ་རྣམས་རྣམ་པར་གནོན་པའོ།",
    "d127:9095": "།དེ་ལ་བལྟ་བར་བྱས་པ་རྣམ་པར་སྤོང་བ་གང་ཞེ་ན། འདི་ལྟ་སྟེ།",
    "d127:9096": "དམིགས་པའི་ལྟ་བ་རྣམ་པར་སྤོང་བའོ།",
    "d127:9097": "།དེ་ལ་གཟུངས་ཐོབ་པ་གང་ཞེ་ན། འདི་ལྟ་སྟེ།",
    "d127:9098": "ཆོས་ཇི་ལྟར་མཐོང་བ་རྣམས་ཡང་དག་པ་ཇི་ལྟ་བ་བཞིན་དུ་ཆགས་པ་མེད་པར་རབ་ཏུ་སྟོན་པའོ།",
    "d127:9099": "།དེ་ལ་ཡེ་ཤེས་སྣང་བ་གང་ཞེ་ན། འདི་ལྟ་སྟེ། རང་བཞིན་ལ་འཇུག་པའོ།",
    "d127:9100": "།དེ་ལ་གནས་གང་ཞེ་ན། འདི་ལྟ་སྟེ།",
    "d127:9101": "ཚུལ་ཁྲིམས་ཀྱི་གནས་སོ།",
    "d127:9102": "།དེ་ལ་གཞི་གང་ཞེ་ན། འདི་ལྟ་སྟེ།",
    "d127:9103": "སེམས་ཀྱི་གཞིའོ།",
    "d127:9104": "།དེ་ལ་རྟེན་གང་ཞེ་ན། འདི་ལྟ་སྟེ།",
    "d127:9105": "དད་པ་ལ་རྟེན་པའོ།",
    "d127:9106": "།དེ་ལ་ནན་ཏན་གང་ཞེ་ན། འདི་ལྟ་སྟེ།",
    "d127:9107": "ལམ་གྱི་ནན་ཏན་ནོ།",
    "d127:9108": "།དེ་ལ་རྒྱུ་གང་ཞེ་ན།",
    "d127:9109": "འདི་ལྟ་སྟེ། མ་རིག་པ་འཁོར་བའི་རྒྱུའོ།",
    "d127:9110": "།དེ་ལ་རིགས་པ་གང་ཞེ་ན། འདི་ལྟ་སྟེ།",
    "d127:9111": "རིགས་པ་ནི་ཐར་པའི་རིགས་པའོ།",
    "d127:9112": "།དེ་ལ་ཚུལ་གང་ཞེ་ན། འདི་ལྟ་སྟེ།",
    "d127:9113": "སྲེད་པ་རབ་ཏུ་སྤངས་པའོ།",
    "d127:9114": "།དེ་ལ་སྒོ་གང་ཞེ་ན། འདི་ལྟ་སྟེ།",
    "d127:9115": "ཉེས་པ་སྤངས་པའོ།",
    "d127:9116": "།དེ་ལ་ལམ་གང་ཞེ་ན། འདི་ལྟ་སྟེ།",
    "d127:9117": "མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པར་ཤེས་པའོ།",
    "d127:9118": "།དེ་ལ་ས་གང་ཞེ་ན། འདི་ལྟ་སྟེ། སྨོན་པ་མེད་པའི་ས་བཅུའོ།",
    "d127:9119": "།དེ་ལ་སྐྱེ་བ་དང་བྲལ་བ་གང་ཞེ་ན། འདི་ལྟ་སྟེ། སྐྱེ་བ་བཅད་པའོ།",
    "d127:9120": "།དེ་ལ་ཡེ་ཤེས་ཀྱི་ས་གང་ཞེ་ན། འདི་ལྟ་སྟེ།",
    "d127:9121": "རྨོངས་པ་མེད་པའོ།",
    "d127:9122": "།དེ་ལ་མི་ཤེས་པ་སྤངས་པ་གང་ཞེ་ན། འདི་ལྟ་སྟེ།",
    "d127:9123": "གཏི་མུག་སྤངས་པའོ།",
    "d127:9124": "།དེ་ལ་ཡེ་ཤེས་གནས་པ་གང་ཞེ་ན། འདི་ལྟ་སྟེ།",
    "d127:9125": "མི་གནས་པའོ།",
    "d127:9126": "།དེ་ལ་རྣལ་འབྱོར་སྤྱོད་པའི་ས་གང་ཞེ་ན།",
    "d127:9127": "འདི་ལྟ་སྟེ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ཆོས་རྣམས་སྒོམ་པའོ།",
    "d127:9128": "།དེ་ལ་བྱང་ཆུབ་སེམས་དཔའི་སྤྱོད་ཡུལ་གང་ཞེ་ན། འདི་ལྟ་སྟེ།",
    "d127:9129": "ཕ་རོལ་ཏུ་ཕྱིན་པ་དྲུག་གོ།",
    "d127:9130": "།དེ་ལ་སྐྱེས་བུ་དམ་པ་སྟེན་པ་གང་ཞེ་ན།",
    "d127:9131": "འདི་ལྟ་སྟེ། སངས་རྒྱས་ལ་སྟེན་པའོ།",
    "d127:9132": "།དེ་ལ་སྐྱེས་བུ་དམ་པ་མ་ཡིན་པ་སྤངས་པ་གང་ཞེ་ན། འདི་ལྟ་སྟེ།",
    "d127:9133": "མུ་སྟེགས་ཅན་དམིགས་པར་ལྟ་བ་རྣམས་རྣམ་པར་སྤོང་བའོ།",
    "d127:9134": "།དེ་ལ་དེ་བཞིན་གཤེགས་པས་གསུངས་པ་གང་ཞེ་ན། འདི་ལྟ་སྟེ།",
    "d127:9135": "སངས་རྒྱས་ཀྱི་སྟོབས་ལ་གནས་པ་ནས་རང་བཞིན་ཤེས་པས་ཐར་པའོ།",
    "d127:9136": "།དེ་ལ་སངས་རྒྱས་ཀྱི་ས་གང་ཞེ་ན། འདི་ལྟ་སྟེ།",
    "d127:9137": "དགེ་བའི་ཆོས་ཐམས་ཅད་ཐོབ་པའོ།",
    "d127:9138": "།དེ་ལ་མཁས་པས་རྗེས་སུ་ཡི་རང་བ་གང་ཞེ་ན། འདི་ལྟ་སྟེ།",
    "d127:9139": "འདས་པ་དང་མ་བྱོན་པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་དང་ཉན་ཐོས་དག་གིས་རྗེས་སུ་ཡི་རང་བའོ།",
    "d127:9140": "།དེ་ལ་བྱིས་པ་དག་གིས་སྤངས་པ་གང་ཞེ་ན། འདི་ལྟ་སྟེ།",
    "d127:9141": "བྱིས་པ་ཐམས་ཅད་ཀྱིས་རིག་པར་དཀའ་བའོ།",
    "d127:9142": "།དེ་ལ་ཉན་ཐོས་དང་རང་སངས་རྒྱས་ཀྱིས་ཤེས་པར་དཀའ་བ་གང་ཞེ་ན། འདི་ལྟ་སྟེ།",
    "d127:9143": "སངས་རྒྱས་ཀྱི་ཆོས་བསམ་གྱིས་མི་ཁྱབ་པའོ།",
    "d127:9144": "།དེ་ལ་མུ་སྟེགས་ཅན་གྱིས་མ་ཡིན་པ་གང་ཞེ་ན། འདི་ལྟ་སྟེ།",
    "d127:9145": "རྣལ་འབྱོར་པ་དག་གི་ལོག་པའི་ང་རྒྱལ་ལོ།",
    "d127:9146": "།དེ་ལ་བྱང་ཆུབ་སེམས་དཔའ་དག་གིས་ཡོངས་སུ་གཟུང་བ་གང་ཞེ་ན། འདི་ལྟ་སྟེ།",
    "d127:9147": "རྙེད་པར་དཀའ་བ་དང་རྩི་ཆེན་པོར་གྱུར་པའོ།",
    "d127:9148": "།དེ་ལ་སྟོབས་བཅུ་དག་གིས་ཁོང་དུ་ཆུད་པ་གང་ཞེ་ན། འདི་ལྟ་སྟེ།",
    "d127:9149": "དཀའ་བའི་ཚུལ་གྱིས་སོ།",
    "d127:9150": "།དེ་ལ་ལྷ་རྣམས་ཀྱིས་མཆོད་པར་བྱ་བ་གང་ཞེ་ན། འདི་ལྟ་སྟེ།",
    "d127:9151": "བདེ་བ་ཐམས་ཅད་ཐོབ་པར་བྱེད་པའི་ཕྱིར་རོ།",
    "d127:9152": "།དེ་ལ་ཚངས་པ་དག་གིས་ཕྱག་བྱ་བ་གང་ཞེ་ན།",
    "d127:9153": "འདི་ལྟ་སྟེ། ཐར་པ་ཐམས་ཅད་ཐོབ་པར་བྱེད་པའི་ཚུལ་གྱིས་སོ།",
    "d127:9154": "།དེ་ལ་ཀླུ་རྣམས་ཀྱིས་ཕྱག་བྱ་བ་གང་ཞེ་ན། འདི་ལྟ་སྟེ།",
    "d127:9155": "བག་ཆགས་ཐམས་ཅད་གཅོད་པའི་ཕྱིར་རོ།",
    "d127:9156": "།དེ་ལ་གནོད་སྦྱིན་དག་གིས་རྗེས་སུ་ཡི་རང་བར་བྱ་བ་གང་ཞེ་ན།",
    "d127:9157": "འདི་ལྟ་སྟེ། ངན་འགྲོ་ཐམས་ཅད་ཀྱི་ལམ་གཅོད་པའི་ཕྱིར་རོ།",
    "d127:9158": "།དེ་ལ་མིའམ་ཅི་དག་གིས་ཕྱག་བྱ་བ་གང་ཞེ་ན།",
    "d127:9159": "འདི་ལྟ་སྟེ། ཐར་པའི་རབ་ཏུ་བདེ་བ་ཐམས་ཅད་ཐོབ་པར་བྱ་བའི་ཕྱིར་རོ།",
    "d127:9160": "།དེ་ལ་ལྟོ་འཕྱེ་ཆེན་པོ་དག་གིས་རབ་ཏུ་བསྔགས་པ་གང་ཞེ་ན།",
    "d127:9161": "འདི་ལྟ་སྟེ། འཁོར་བ་གཅོད་པའི་ཕྱིར་རོ།",
    "d127:9162": "།དེ་ལ་བྱང་ཆུབ་སེམས་དཔའ་དག་གིས་བསྒོམ་པར་བྱ་བ་གང་ཞེ་ན།",
    "d127:9163": "འདི་ལྟ་སྟེ། ཐམས་ཅད་མཁྱེན་པའི་ཡེ་ཤེས་ཐོབ་པར་བྱེད་པའི་ཕྱིར་རོ།",
    "d127:9164": "།དེ་ལ་མཁས་པ་དག་གིས་ཀུན་ཆུབ་པར་བྱ་བ་གང་ཞེ་ན།",
    "d127:9165": "འདི་ལྟ་སྟེ། ཕྱིར་མི་ལྡོག་པའི་ས་ཐོབ་པར་བྱེད་པའི་ཕྱིར་རོ།",
    "d127:9166": "།དེ་ལ་ནོར་བླ་ན་མེད་པ་གང་ཞེ་ན།",
    "d127:9167": "འདི་ལྟ་སྟེ། ལྷ་དང་མིའི་སྐྱེ་དགུ་ཕུན་སུམ་ཚོགས་པ་ཐོབ་པར་བྱེད་པ་དང་། ཐར་པ་ཐོབ་པར་བྱེད་པའི་ཕྱིར་རོ།",
    "d127:9168": "།དེ་ལ་སྦྱིན་པ་ཟང་ཟིང་མེད་པ་གང་ཞེ་ན།",
    "d127:9169": "འདི་ལྟ་སྟེ། ཉོན་མོངས་པ་ཐམས་ཅད་གཅོད་པའི་ཕྱིར་རོ།",
    "d127:9170": "།དེ་ལ་ན་བ་རྣམས་ཀྱི་རྩི་གང་ཞེ་ན།",
    "d127:9171": "འདི་ལྟ་སྟེ། འདོད་ཆགས་དང་། ཞེ་སྡང་དང་། གཏི་མུག་རབ་ཏུ་ཞི་བར་བྱེད་པའི་ཕྱིར་རོ།",
    "d127:9172": "།དེ་ལ་མཛོད་ཤེས་པ་གང་ཞེ་ན།",
    "d127:9173": "འདི་ལྟ་སྟེ། བསྒོམ་པའི་ཕྱིར་རོ།",
    "d127:9174": "།དེ་ལ་སྤོབས་པ་མི་ཟད་པ་གང་ཞེ་ན།",
    "d127:9175": "འདི་ལྟ་སྟེ། ཡང་དག་པ་ཇི་ལྟ་བ་བཞིན་དུ་ཤེས་པ་དང་མཐོང་བའི་ཕྱིར་རོ།",
    "d127:9176": "།དེ་ལ་མྱ་ངན་དང་བྲལ་བ་གང་ཞེ་ན།",
    "d127:9177": "འདི་ལྟ་སྟེ། གནོད་པ་དང་། སྡུག་བསྔལ་དོན་མེད་པར་རྟོགས་ཤིང་འབྱུང་བ་དང་། སྡུག་བསྔལ་བདག་མེད་པར་ཤེས་པའི་ཕྱིར་རོ།",
    "d127:9178": "།དེ་ལ་ཁམས་གསུམ་ཡོངས་སུ་ཤེས་པ་གང་ཞེ་ན།",
    "d127:9179": "འདི་ལྟ་སྟེ། སྒྱུ་མ་དང་རྨི་ལམ་ལྟ་བུར་རྟོགས་པའོ།",
    "d127:9180": "།དེ་ལ་ཕ་རོལ་ཏུ་འགྲོ་བ་དག་གི་གཟིངས་གང་ཞེ་ན།",
    "d127:9181": "འདི་ལྟ་སྟེ། ལྷག་པའི་བསམ་པས་ཡོངས་སུ་མྱ་ངན་ལས་འདའ་བར་འདོད་པ་དག་མི་རྟག་པ་དང་། སྡུག་བསྔལ་བ་དང་། སྟོང་པ་ཉིད་དུ་སྒོམ་པའི་ཕྱིར་རོ།",
    "d127:9182": "།དེ་ལ་ཆུ་བོའི་ནང་དུ་སོང་བ་དག་གི་གྲུ་གང་ཞེ་ན།",
    "d127:9183": "འདི་ལྟ་སྟེ། མྱ་ངན་ལས་འདའ་བ་ཐོབ་པར་བྱེད་པའི་ཕྱིར་རོ།",
    "d127:9184": "།དེ་ལ་སྙན་པ་འདོད་པ་དག་གི་གྲགས་པ་གང་ཞེ་ན།",
    "d127:9185": "འདི་ལྟ་སྟེ། ཆོས་རྒྱ་ཆེན་པོ་ཐོབ་པར་བྱེད་པའི་ཕྱིར་རོ།",
    "d127:9186": "།དེ་ལ་སངས་རྒྱས་རྣམས་ཀྱི་བསྔགས་པ་གང་ཞེ་ན།",
    "d127:9187": "འདི་ལྟ་སྟེ། ཡོན་ཏན་མཐའ་ཡས་པའི་རྩིའི་སྦྱིན་བདག་ཏུ་གྱུར་པའི་ཕྱིར་རོ།",
    "d127:9188": "།དེ་ལ་དེ་བཞིན་གཤེགས་པ་རྣམས་ཀྱི་སྙན་པ་གང་ཞེ་ན།",
    "d127:9189": "འདི་ལྟ་སྟེ། ཡོན་ཏན་དང་བདེ་བ་ཐམས་ཅད་དང་ཐར་པའི་སྦྱིན་བདག་ཏུ་གྱུར་པའི་ཕྱིར་རོ།",
    "d127:9190": "།དེ་ལ་སྟོབས་བཅུ་དག་གིས་བསྟོད་པ་གང་ཞེ་ན།",
    "d127:9191": "འདི་ལྟ་སྟེ། ཆོས་རིན་པོ་ཆེ་རྙེད་པར་དཀའ་བའི་སྦྱིན་བདག་ཏུ་གྱུར་པའི་ཕྱིར་རོ།",
    "d127:9192": "།དེ་ལ་བྱང་ཆུབ་སེམས་དཔའ་རྣམས་ཀྱི་ཡོན་ཏན་གང་ཞེ་ན།",
    "d127:9193": "འདི་ལྟ་སྟེ། ཆོས་འདི་ལ་བསླབས་པའི་ཕྱིར་རོ།",
    "d127:9194": "།དེ་ལ་སྙིང་རྗེ་ཅན་དག་གི་བཏང་སྙོམས་གང་ཞེ་ན།",
    "d127:9195": "འདི་ལྟ་སྟེ། སངས་རྒྱས་ཀྱི་བྱ་བ་བྱས་པའི་ཕྱིར་རོ།",
    "d127:9196": "།དེ་ལ་བྱམས་པས་ཞེ་སྡང་ཞི་བ་གང་ཞེ་ན། འདི་ལྟ་སྟེ།",
    "d127:9197": "གཉེན་པོར་གྱུར་པའི་ཕྱིར་རོ།",
    "d127:9198": "།དེ་ལ་ཐེག་པ་ཆེན་པོ་པ་རྣམས་དབུགས་འབྱིན་པ་གང་ཞེ་ན།",
    "d127:9199": "འདི་ལྟ་སྟེ། སངས་རྒྱས་ཀྱི་ཆོས་ལ་བསམ་པ་ཐམས་ཅད་ཡོངས་སུ་རྫོགས་པའི་ཕྱིར་རོ།",
    "d127:9200": "།དེ་ལ་སེང་གེའི་སྒྲ་སྒྲོག་པ་དག་གི་ནན་ཏན་གང་ཞེ་ན།",
    "d127:9201": "འདི་ལྟ་སྟེ། ཆོས་ཀྱི་མཆོག་དང་ཆོས་ཀྱི་དམ་པ་ཐོབ་པར་བྱེད་པའི་ཕྱིར་རོ།",
    "d127:9202": "།དེ་ལ་སངས་རྒྱས་ཀྱི་ཡེ་ཤེས་ཀྱི་ལམ་གང་ཞེ་ན།",
    "d127:9203": "འདི་ལྟ་སྟེ། དགེ་བའི་ཆོས་ཐམས་ཅད་ཐོབ་པར་བྱེད་པའི་ཕྱིར་རོ།",
    "d127:9204": "།དེ་ལ་ཆོས་ཐམས་ཅད་ཀྱི་ཕྱག་རྒྱ་གང་ཞེ་ན།",
    "d127:9205": "འདི་ལྟ་སྟེ། ཕ་རོལ་ནས་ཚུ་རོལ་རྟོགས་པའི་ཕྱིར་རོ།",
    "d127:9206": "།དེ་ལ་ཐམས་ཅད་མཁྱེན་པའི་ཡེ་ཤེས་མི་འཕྲོགས་པ་གང་ཞེ་ན། འདི་ལྟ་སྟེ། མི་དགེ་བའི་ཆོས་ཐམས་ཅད་སྤོང་བར་འགྱུར་བ་དང་། དགེ་བའི་ཆོས་ཐམས་ཅད་སྒྲུབ་པ་དང་། ཐར་པ་ཐམས་ཅད་སྒྲུབ་པར་འགྱུར་བའོ།",
    "d127:9207": "།དེ་ལ་བྱང་ཆུབ་སེམས་དཔའ་རྣམས་ཀྱི་སྐྱེད་མོས་ཚལ་གང་ཞེ་ན།",
    "d127:9208": "འདི་ལྟ་སྟེ། བདག་གི་བདེ་བ་དང་དགའ་བ་དང་། མགུ་བ་ཐམས་ཅད་ཀྱིས་སེམས་ཅན་ཐམས་ཅད་ཀྱི་བདེ་བ་སྒྲུབ་པའི་ཕྱིར་རོ།",
    "d127:9209": "།དེ་ལ་བདུད་ཀྱི་སྡེ་རྣམས་འཇིག་པར་བྱེད་པ་གང་ཞེ་ན།",
    "d127:9210": "འདི་ལྟ་སྟེ། སྟོབས་ཐམས་ཅད་ཡོངས་སུ་སྒྲུབ་པ་དང་། ཉོན་མོངས་པ་ཐམས་ཅད་ཞི་བར་བྱེད་པའི་ཕྱིར་རོ།",
    "d127:9211": "།དེ་ལ་བདེ་བར་འགྲོ་བའི་རིག་པ་གང་ཞེ་ན། འདི་ལྟ་སྟེ།",
    "d127:9212": "གཙེ་བ་ཐམས་ཅད་ཟད་པར་འགྱུར་བའོ།",
    "d127:9213": "།དེ་ལ་དོན་གྲུབ་པ་རྣམས་ཀྱི་དོན་གང་ཞེ་ན།",
    "d127:9214": "འདི་ལྟ་སྟེ། ཕུན་སུམ་ཚོགས་པ་ཐམས་ཅད་ཡོངས་སུ་སྒྲུབ་པའི་ཕྱིར་རོ།",
    "d127:9215": "།དེ་ལ་དགྲའི་ནང་དུ་སོང་བའི་སྐྱབས་གང་ཞེ་ན།",
    "d127:9216": "འདི་ལྟ་སྟེ། དམིགས་པ་ཅན་ཐམས་ཅད་དང་ལོག་པར་ལྟ་བ་རྣམས་ཕམ་པར་བྱེད་པར་འགྱུར་བའི་ཕྱིར་རོ།",
    "d127:9217": "།དེ་ལ་ཆོས་དང་ལྡན་པས་མུ་སྟེགས་ཅན་རྣམས་ཚར་གཅོད་པ་གང་ཞེ་ན།",
    "d127:9218": "འདི་ལྟ་སྟེ། ཆོས་དང་ལྡན་པས་མུ་སྟེགས་ཅན་ཚར་གཅོད་པའོ།",
    "d127:9219": "།དེ་ལ་མི་འཇིགས་པའི་བདེན་པའི་རྣམ་པ་གང་ཞེ་ན། འདི་ལྟ་སྟེ། ཆོས་ཐམས་ཅད་ཡོངས་སུ་བརྟག་པ་དང་། ཕྱིར་བརྟག་པ་བཟོད་པའི་ཕྱིར་རོ།",
    "d127:9220": "།དེ་ལ་སྟོབས་རྣམས་ཡང་དག་པར་བཙལ་བ་གང་ཞེ་ན། འདི་ལྟ་སྟེ།",
    "d127:9221": "མ་ལོག་པའི་ཚུལ་གྱིས་སོ།",
    "d127:9222": "།དེ་ལ་སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་ཀྱི་སྔ་ལྟས་གང་ཞེ་ན།",
    "d127:9223": "འདི་ལྟ་སྟེ། དཀར་པོའི་ཆོས་ཐམས་ཅད་ཐོབ་པར་བྱེད་པའི་ཕྱིར་རོ།",
    "d127:9224": "།དེ་ལ་རྒྱན་གང་ཞེ་ན།",
    "d127:9225": "འདི་ལྟ་སྟེ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཐོབ་པར་བྱེད་པའི་ཕྱིར་རོ།",
    "d127:9226": "།དེ་ལ་ཐར་པ་འདོད་པ་དག་གི་དགའ་བ་གང་ཞེ་ན།",
    "d127:9227": "འདི་ལྟ་སྟེ། ཐོག་མ་དང་དབུས་དང་ཐ་མར་དགེ་བའི་ཕྱིར་རོ།",
    "d127:9228": "།དེ་ལ་བུའི་ཐུ་བོ་དག་གི་དགའ་བ་གང་ཞེ་ན།",
    "d127:9229": "འདི་ལྟ་སྟེ། ཕའི་ནོར་སངས་རྒྱས་ཀྱི་ནོར་མྱོང་བ་ཐོབ་པར་བྱེད་པའི་ཕྱིར་རོ།",
    "d127:9230": "།དེ་ལ་སངས་རྒྱས་ཀྱི་ཡེ་ཤེས་རྫོགས་པ་གང་ཞེ་ན། འདི་ལྟ་སྟེ།",
    "d127:9231": "དཀར་པོའི་ཆོས་ཐམས་ཅད་རྗེས་སུ་སྲུང་བ་དང་། དཀར་པོའི་ཆོས་ཐམས་ཅད་གཞན་མ་ཡིན་པར་གསོ་བ་ཐོབ་པར་བྱེད་པའི་ཕྱིར་རོ།",
    "d127:9232": "།དེ་ལ་ཉན་ཐོས་དང་རང་སངས་རྒྱས་ཐམས་ཅད་ཀྱི་ས་མ་ཡིན་པ་གང་ཞེ་ན།",
    "d127:9233": "འདི་ལྟ་སྟེ། སངས་རྒྱས་ཀྱི་ཆོས་དཔག་ཏུ་མེད་པ་རྒྱ་ཆེན་པོ་ཡོངས་སུ་སྒྲུབ་པའི་ཕྱིར་རོ།",
    "d127:9234": "།དེ་ལ་སེམས་རྣམ་པར་དག་པ་གང་ཞེ་ན། འདི་ལྟ་སྟེ།",
    "d127:9235": "དྲི་མ་ཐམས་ཅད་སྤོང་བར་འགྱུར་བའོ།",
    "d127:9236": "།དེ་ལ་ལུས་ཡོངས་སུ་དག་པ་གང་ཞེ་ན། འདི་ལྟ་སྟེ།",
    "d127:9237": "ནད་ཐམས་ཅད་རབ་ཏུ་ཞི་བའི་ཕྱིར་རོ།",
    "d127:9238": "།དེ་ལ་རྣམ་པར་ཐར་པ་འདོད་པ་རྣམས་ཀྱི་ཡོངས་སུ་རྫོགས་པ་གང་ཞེ་ན།",
    "d127:9239": "འདི་ལྟ་སྟེ། མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པ་དང་། ཞི་བར་སོ་སོར་རྟོག་པ་ཡོངས་སུ་སྒྲུབ་པའི་ཕྱིར་རོ།",
    "d127:9240": "།དེ་ལ་འདོད་ཆགས་ཀྱིས་ཀུན་ནས་ཉོན་མོངས་པ་མེད་པ་གང་ཞེ་ན། འདི་ལྟ་སྟེ། མི་འཆི་བའི་གནས་ཡོངས་སུ་སྒྲུབ་པའི་ཕྱིར་རོ།",
    "d127:9241": "།དེ་ལ་ཞེ་སྡང་དང་བྲལ་བ་གང་ཞེ་ན།",
    "d127:9242": "འདི་ལྟ་སྟེ། བྱམས་པ་ཆེན་པོ་ཡོངས་སུ་སྒྲུབ་པའི་ཕྱིར་རོ།",
    "d127:9243": "།དེ་ལ་གཏི་མུག་གིས་མ་ཡིན་པ་གང་ཞེ་ན།",
    "d127:9244": "འདི་ལྟ་སྟེ། ཆོས་ཡང་དག་པ་ཉིད་ཡོངས་སུ་སྒྲུབ་པའི་ཕྱིར་རོ།",
    "d127:9245": "།དེ་ལ་ཡེ་ཤེས་འབྱུང་བ་གང་ཞེ་ན།",
    "d127:9246": "འདི་ལྟ་སྟེ། འཇིག་རྟེན་པ་དང་འཇིག་རྟེན་ལས་འདས་པའི་དགོས་པ་ཤེས་པ་ཐམས་ཅད་སྐྱེ་བའི་ཕྱིར་རོ།",
    "d127:9247": "།དེ་ལ་རིག་པ་སྐྱེ་བ་གང་ཞེ་ན།",
    "d127:9248": "འདི་ལྟ་སྟེ། ཚུལ་བཞིན་ཡིད་ལ་བྱེད་པ་ཐམས་ཅད་ཡོངས་སུ་སྒྲུབ་པའི་ཕྱིར་རོ།",
    "d127:9249": "།དེ་ལ་མ་རིག་པ་སྤོང་བ་གང་ཞེ་ན།",
    "d127:9250": "འདི་ལྟ་སྟེ། ཚུལ་བཞིན་མ་ཡིན་པ་ཡིད་ལ་བྱེད་པ་དང་བྲལ་བར་འགྱུར་བའི་ཕྱིར་རོ།",
    "d127:9251": "།དེ་ལ་རྣམ་པར་གྲོལ་བའི་སྙིང་པོས་ངོམས་པ་གང་ཞེ་ན།",
    "d127:9252": "འདི་ལྟ་སྟེ། འཕགས་པའི་ཆེ་བ་ཉིད་ཡོངས་སུ་སྒྲུབ་པའི་ཕྱིར་རོ།",
    "d127:9253": "།དེ་ལ་ཏིང་ངེ་འཛིན་གྱི་སྙིང་པོར་བྱེད་པ་དག་གི་མགུ་བ་གང་ཞེ་ན།",
    "d127:9254": "འདི་ལྟ་སྟེ། བདེ་བ་དང་དགའ་བའི་བདེ་བ་ཐམས་ཅད་དང་། སེམས་རྩེ་གཅིག་པ་ཡོངས་སུ་སྒྲུབ་པའི་ཕྱིར་རོ།",
    "d127:9255": "།དེ་ལ་མཐོང་བར་འདོད་པ་རྣམས་ཀྱི་མིག་གང་ཞེ་ན། འདི་ལྟ་སྟེ།",
    "d127:9256": "བདག་ཉིད་ལྟ་བའི་ཕྱིར་རོ།",
    "d127:9257": "།དེ་ལ་རྣམ་པར་འཕྲུལ་པར་འདོད་པ་རྣམས་ཀྱི་མངོན་པར་ཤེས་པ་གང་ཞེ་ན།",
    "d127:9258": "འདི་ལྟ་སྟེ། སྒྲིབ་པ་མེད་པ་དང་། འདོད་པར་འགྱུར་བའི་ཆོས་ཉིད་ཀྱི་ཕྱིར་རོ།",
    "d127:9259": "།དེ་ལ་མངོན་པར་སྒྲུབ་པར་འདོད་པ་རྣམས་ཀྱི་རྫུ་འཕྲུལ་གང་ཞེ་ན། འདི་ལྟ་སྟེ།",
    "d127:9260": "ཆོས་ཐམས་ཅད་ལ་མི་རྟོག་པའི་ཤེས་པ་སྒྲིབ་པ་མེད་པའི་ཕྱིར་རོ།",
    "d127:9261": "།དེ་ལ་ཐོས་པར་འདོད་པ་རྣམས་ཀྱི་གཟུངས་གང་ཞེ་ན།",
    "d127:9262": "འདི་ལྟ་སྟེ། ཆོས་ཐམས་ཅད་མྱ་ངན་ལས་འདས་པ་དང་མཉམ་པའི་ཕྱིར་རོ།",
    "d127:9263": "།དེ་ལ་དྲན་པ་མི་ཉམས་པ་གང་ཞེ་ན།",
    "d127:9264": "འདི་ལྟ་སྟེ། མྱ་ངན་ལས་འདས་པར་དམིགས་པ་རང་བཞིན་གྱིས་རྣམ་པར་ཞི་བའི་ཕྱིར་རོ།",
    "d127:9265": "།དེ་ལ་སངས་རྒྱས་རྣམས་ཀྱི་བྱིན་གྱི་རླབས་གང་ཞེ་ན།",
    "d127:9266": "འདི་ལྟ་སྟེ། མཐའ་ཡས་པ་ཡོངས་སུ་སྒྲུབ་པའི་ཕྱིར་རོ།",
    "d127:9267": "།དེ་ལ་མགོན་པོ་རྣམས་ཀྱི་ཐབས་མཁས་པ་གང་ཞེ་ན།",
    "d127:9268": "འདི་ལྟ་སྟེ། ཐམས་ཅད་བདེ་བ་དང་ལེགས་པར་འགྲོ་བའི་ཕྱིར་རོ།",
    "d127:9269": "།དེ་ལ་ཕྲ་མོ་གང་ཞེ་ན།",
    "d127:9270": "འདི་ལྟ་སྟེ། མྱ་ངན་ལས་འདས་པ་ལ་དམིགས་པ་རྣམ་པར་ཞི་བའི་ཕྱིར་རོ།",
    "d127:9271": "།དེ་ལ་ཤེས་པར་དཀའ་བ་གང་ཞེ་ན།",
    "d127:9272": "འདི་ལྟ་སྟེ། སོ་སོར་རིག་པར་དཀའ་བའི་ཕྱིར་རོ།",
    "d127:9273": "།དེ་ལ་མི་བརྩོན་པ་རྣམས་ཀྱིས་རིག་པར་དཀའ་བ་གང་ཞེ་ན། འདི་ལྟ་སྟེ།",
    "d127:9274": "སྔོན་མ་ཐོས་པའི་ཕྱིར་རོ།",
    "d127:9275": "།དེ་ལ་ཡི་གེ་རྣམས་ལྡོག་པ་གང་ཞེ་ན། འདི་ལྟ་སྟེ། ཚིག་གི་ལམ་ཐམས་ཅད་མི་དམིགས་པའི་ཕྱིར་རོ། །དེ་ལ་སྒྲས་ཤེས་པར་དཀའ་བ་གང་ཞེ་ན།",
    "d127:9276": "འདི་ལྟ་སྟེ། ཆོས་ཐམས་ཅད་བསམ་གྱིས་མི་ཁྱབ་པའི་ཕྱིར་རོ།",
    "d127:9277": "།དེ་ལ་མཁས་པ་དག་གིས་ཡོངས་སུ་ཤེས་པ་གང་ཞེ་ན།",
    "d127:9278": "འདི་ལྟ་སྟེ། རིན་པོ་ཆེ་དོན་ཆེ་བའི་ཕྱིར་རོ།",
    "d127:9279": "།དེ་ལ་ངེས་པ་དག་གིས་ཤེས་པ་གང་ཞེ་ན།",
    "d127:9280": "འདི་ལྟ་སྟེ། བཀུར་སྟི་ཀུན་ཤེས་པའི་ཕྱིར་རོ།",
    "d127:9281": "།དེ་ལ་འདོད་པ་ཉུང་བས་རྟོགས་པ་གང་ཞེ་ན། འདི་ལྟ་སྟེ།",
    "d127:9282": "བཀུར་སྟི་མི་སྐྱེད་པའི་ཕྱིར་རོ།",
    "d127:9283": "།དེ་ལ་བརྩོན་འགྲུས་བརྩམས་པ་རྣམས་ཀྱིས་གཟུང་བ་གང་ཞེ་ན།",
    "d127:9284": "འདི་ལྟ་སྟེ། བརྩོན་པ་མི་འདོར་བའི་ཕྱིར་རོ།",
    "d127:9285": "།དེ་ལ་དྲན་པ་ཅན་གྱིས་བཅངས་པ་གང་ཞེ་ན། འདི་ལྟ་སྟེ།",
    "d127:9286": "བྱས་པ་ཆུད་མི་ཟ་བའི་ཕྱིར་རོ།",
    "d127:9287": "།དེ་ལ་སྡུག་བསྔལ་ཟད་པ་གང་ཞེ་ན།",
    "d127:9288": "འདི་ལྟ་སྟེ། འདོད་ཆགས་དང་། ཞེ་སྡང་དང་། གཏི་མུག་སྤོང་བར་འགྱུར་བའི་ཕྱིར་རོ།",
    "d127:9289": "།དེ་ལ་ཆོས་མི་སྐྱེ་བ་གང་ཞེ་ན།",
    "d127:9290": "འདི་ལྟ་སྟེ། རྣམ་པར་ཤེས་པ་ཐམས་ཅད་འགོག་པར་འགྱུར་བའི་ཕྱིར་རོ།",
    "d127:9291": "།དེ་ལ་བསྟན་པ་གཅིག་གང་ཞེ་ན།",
    "d127:9292": "འདི་ལྟ་སྟེ། སྲིད་པའི་འགྲོ་བ་དང་། འཆི་འཕོ་དང་། སྐྱེ་བའི་གནས་ཐམས་ཅད་ཀྱི་ཆོས་ཐམས་ཅད་རྨི་ལམ་ལྟ་བུའོ་ཞེས་ཆོས་ཐམས་ཅད་མི་སྐྱེད་པའི་ཕྱིར་རོ།",
    "d127:9293": "།འདི་ནི་ཚིག་སུམ་བརྒྱ་པོ་འདི་རྣམས་རྒྱས་པར་བསྟན་པར་རིག་པར་བྱ་སྟེ།",
    "d127:9294": "གཞོན་ནུ་འདི་ནི་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་ཞེས་བྱའོ།",
    "d127:9295": "།དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ།",
    "d127:9296": "།སངས་རྒྱས་ཆོས་ནི་རྒྱ་ཆེ་སྟེ།",
    "d127:9297": "།ཚུལ་ཡང་རྒྱ་ཆེར་བསྟན་པ་ཡིན།",
    "d127:9298": "།ཆོས་རྣམས་རྒྱ་ཆེར་བསྟན་པས་ན།",
    "d127:9299": "།ཡོན་ཏན་རྒྱ་ཆེན་ཐོབ་པར་འགྱུར།",
    "d127:9300": "།ཇི་ལྟར་ནམ་མཁའ་རྒྱ་ཆེ་བ། །ཆོས་ཀྱི་མཚན་ཉིད་དེ་བཞིན་ཏེ།",
    "d127:9301": "།རིན་ཆེན་འོད་ཟེར་རྒྱ་ཆེན་གང་།",
    "d127:9302": "།དེ་ཕྱིར་ཤིན་ཏུ་རྒྱས་ཞེས་བྱ།",
    "d127:9303": "།སེམས་ཅན་སྤྱོད་པ་རྒྱ་ཆེ་སྟེ།",
    "d127:9304": "།དེ་དག་བསྟན་པའང་རྒྱ་ཆེའོ།",
    "d127:9305": "།ལུང་གི་དོན་ཡང་རྒྱ་ཆེ་བས།",
    "d127:9306": "།དེ་ཕྱིར་ཤིན་ཏུ་རྒྱས་ཞེས་བྱ།",
    "d127:9307": "།ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་ངེས་པར་བསྟན་པའི་ཆོས་ཀྱི་རྣམ་གྲངས་འདི་བཅོམ་ལྡན་འདས་ཀྱིས་བཤད་པ་ན་སེམས་ཅན་དཔག་ཏུ་མེད་པ་དག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ།",
    "d127:9308": "།སེམས་ཅན་དཔག་ཏུ་མེད་པ་དག་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ།",
    "d127:9309": "།སེམས་ཅན་དཔག་ཏུ་མེད་པ་དག་རང་བྱང་ཆུབ་ཏུ་སེམས་སྐྱེས་སོ།",
    "d127:9310": "།སེམས་ཅན་དཔག་ཏུ་མེད་པ་དག་དགྲ་བཅོམ་པའི་འབྲས་བུ་མངོན་དུ་བྱ་བ་ལ་སེམས་སྐྱེས་སོ།",
    "d127:9311": "།སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཡང་རྣམ་པ་དྲུག་ཏུ་གཡོས་རབ་ཏུ་གཡོས། ཀུན་ཏུ་རབ་ཏུ་གཡོས།",
    "d127:9312": "འགུལ་རབ་ཏུ་འགུལ། ཀུན་ཏུ་རབ་ཏུ་འགུལ།",
    "d127:9313": "ལྡེག་རབ་ཏུ་ལྡེག །ཀུན་ཏུ་རབ་ཏུ་ལྡེག །འཁྲུགས་རབ་ཏུ་འཁྲུགས།",
    "d127:9314": "ཀུན་ཏུ་རབ་ཏུ་འཁྲུགས། ཆེམ་ཆེམ་རབ་ཏུ་ཆེམ་ཆེམ།",
    "d127:9315": "ཀུན་ཏུ་རབ་ཏུ་ཆེམ་ཆེམ། འུར་འུར་རབ་ཏུ་འུར་འུར། ཀུན་ཏུ་རབ་ཏུ་འུར་འུར། ཤར་ཕྱོགས་དམའ་ན་ནུབ་ཕྱོགས་མཐོ།",
    "d127:9316": "ནུབ་ཕྱོགས་དམའ་ན་ཤར་ཕྱོགས་མཐོ། བྱང་ཕྱོགས་དམའ་ན་ལྷོ་ཕྱོགས་མཐོ། ལྷོ་ཕྱོགས་དམའ་ན་བྱང་ཕྱོགས་མཐོ། མཐའ་དམའ་ན་དབུས་མཐོ། དབུས་དམའ་ན་མཐའ་མཐོ་སྟེ།",
    "d127:9317": "འཇིག་རྟེན་ཀུན་ཏུ་སྣང་བ་དཔག་ཏུ་མེད་པ་དག་བྱུང་བར་གྱུར་ཏོ། །ལྷའི་སྤོས་ཀྱི་ཆར་ཆེན་པོ་ཡང་མངོན་པར་བབ་བོ། །ལྷ་དག་ཀྱང་མེ་ཏོག་གི་ཆར་ཆེན་པོ་འབེབས་སོ། །ལྷའི་སིལ་སྙན་བརྒྱ་སྟོང་དག་ཀྱང་སྟེང་གི་བར་སྣང་ལ་རྡུང་ངོ་། །ལྷའི་ན་བཟའ་དག་ཀྱང་སྟེང་གི་ནམ་མཁའ་ལ་གཡོགས་ཤིང་ཚིག་འདི་སྐད་ཅེས་ཟེར་རོ།",
    "d127:9318": "།གང་གིས་སྙིང་རྗེ་ཆེན་པོ་ལ་འཇུག་པའི་ཆོས་ཀྱི་རྣམ་གྲངས་འདི་ཐོས་པར་འགྱུར་བའི་སེམས་ཅན་དེ་དག་ནི་རྙེད་པ་ལེགས་པར་རྙེད་པ་ཡིན་ཏེ། སེམས་ཅན་དེ་དག་སངས་རྒྱས་མང་པོ་ལ་བསྙེན་བཀུར་བྱས་པར་འགྱུར་རོ།",
    "d127:9319": "།གང་གིས་ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་འདི་ཐོས་པར་འགྱུར་ཞིང་ཐོས་ནས་ཀྱང་ཡི་གེར་འདྲི་བ་དང་། འཛིན་པ་དང་། འཆང་བ་དང་། ཀློག་པ་དང་། ཀུན་ཆུབ་པར་བྱེད་པ་དང་། ཉོན་མོངས་པ་མེད་པར་སྒོམ་པས་བསྒོམ་པ་དང་། མང་དུ་བྱེད་པ་དང་། གཞན་ལ་ཡང་རྒྱ་ཆེར་ཡང་དག་པར་རབ་ཏུ་སྟོན་པ་དེ་དག་ནི་སེམས་ཅན་ཐམས་ཅད་ཀྱི་སྦྱིན་གནས་སུ་འགྱུར་རོ།",
    "d127:9320": "།དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཆོས་ཀྱི་རྣམ་གྲངས་འདི་ཁྱོད་ཀྱིས་ཟུང་ཤིག །ལྷོགས་ཤིག །ཀུན་ཆུབ་པར་གྱིས་ཤིག །གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་སྟོན་ཅིག །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ།",
    "d127:9321": "།བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས།",
    "d127:9322": "ཇི་ལྟར་གཟུང་བར་བགྱི།",
    "d127:9323": "བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་མདོ་སྡེ་འདི་སྙིང་རྗེ་ཆེན་པོ་ལ་འཇུག་པ་ཞེས་བྱ་བར་ཟུང་ཤིག །ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་ཞེས་བྱ་བར་ཡང་ཟུང་ཤིག །ཀུན་དགའ་བོས་གསོལ་པ།",
    "d127:9324": "བཅོམ་ལྡན་འདས་ཆོས་ཀྱི་རྣམ་གྲངས་འདི་བདག་གིས་བཟུང་ལགས་སོ།",
    "d127:9325": "།བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་། ཟླ་འོད་གཞོན་ནུར་གྱུར་པ་དང་། ཚེ་དང་ལྡན་པ་ཀུན་དགའ་བོ་དང་། འཁོར་བཞི་པོ་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་དེ་དག་དང་། གནས་གཙང་མའི་རིས་ཀྱི་ལྷའི་བུ་དུ་མ་དག་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།",
    "d127:9326": "ཆོས་ཐམས་ཅད་ཀྱི་རང་བཞིན་མཉམ་པ་ཉིད་རྣམ་པར་སྤྲོས་པའི་ཏིང་ངེ་འཛིན་ཇི་སྙེད་པ་རྫོགས་སྷོ།། །།",
    "d127:9327": "རྒྱ་གར་གྱི་མཁན་པོ་ཤཱི་ལེན་དྲ་བོ་དྷི་དང་། ཞུ་ཆེན་གྱི་ལོཙྪ་བ་བན་དེ་དྷརྨ་ཏཱ་ཤཱི་ལས་བསྒྱུར་ཅིང་ཞུས་ཏེ། སྐད་གསར་ཆད་ཀྱིས་ཀྱང་བཅོས་ནས་གཏན་ལ་ཕབ་པ།། །།"
}