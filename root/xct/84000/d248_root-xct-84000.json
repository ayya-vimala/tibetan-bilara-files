{
    "d248:0": "རྒྱ་གར་སྐད་དུ། བོ་དྷི་ས་ཏྭ་པྲ་ཏི་མོཀྵ་ཙ་ཏུཥྐ་ནི་ར་ཧཱ་ར་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། ",
    "d248:1": "བྱང་ཆུབ་སེམས་དཔའི་སོ་སོར་ཐར་པ་ཆོས་བཞི་སྒྲུབ་པ་ཞེས་བྱ་བ་ཐེག་པ་ཆེན་པོའི་མདོ། ",
    "d248:2": "བཅོམ་ལྡན་འདས་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །",
    "d248:3": "འདི་སྐད་བདག་གིས་ཐོས་པ་དུས་གཅིག་ན། ",
    "d248:4": "བཅོམ་ལྡན་འདས་རྒྱལ་པོའི་ཁབ་བྱ་རྒོད་ཀྱི་ཕུང་པོའི་རི་ལ། ཚེ་དང་ལྡན་པ་ཤཱ་རིའི་བུ་དང་། མཽད་གལ་གྱི་བུ་ལ་སོགས་པ་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་ཐམས་ཅད་ཀྱང་དགྲ་བཅོམ་པ། ཟག་པ་ཟད་པ། ཉོན་མོངས་པ་མེད་པ། ",
    "d248:5": "དབང་དུ་གྱུར་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་ཅིག་ཏུ་བཞུགས་སོ། །",
    "d248:6": "དེ་ནས་ཚེ་དང་ལྡན་པ་ཤཱ་རིའི་བུ་བཅོམ་ལྡན་འདས་ག་ལ་བ་དེ་ལོགས་སུ་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འདུག་གོ། །",
    "d248:7": "ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བྱང་ཆུབ་སེམས་དཔའ་རྣམས་ཀྱི་བདེན་པའི་རྣམ་པའི་བྱ་བ་ནི་གང་། ",
    "d248:8": "བཅོམ་ལྡན་འདས་ཇི་ལྟར་བྱང་ཆུབ་སེམས་དཔའ་རྣམས་བདེན་པར་སྨྲ་ཞིང་ཡང་དག་པར་སྨྲ་བས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་ལགས། དེ་སྐད་ཅེས་གསོལ་པ་དང་། ",
    "d248:9": "བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ། །ཤཱ་རིའི་བུ་ཆོས་བཞི་དང་ལྡན་ན་བྱང་ཆུབ་སེམས་དཔའ་བདེན་པར་སྨྲ་ཞིང་ཡང་དག་པར་སྨྲ་བ་ཡིན་ཏེ། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། །",
    "d248:10": "བཞི་གང་ཞེ་ན། ",
    "d248:11": "ཤཱ་རིའི་བུ་འདི་ལ་རིགས་ཀྱི་བུའམ། རིགས་ཀྱི་བུ་མོ་དགེ་བའི་ཆོས་ཐམས་ཅད་ཡོངས་སུ་བཙལ་བའི་ཕྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་བརྩོན་འགྲུས་བརྩམས་པས་གནས་པ་ཡིན་ཏེ། ",
    "d248:12": "ཤཱ་རིའི་བུ་དཔེར་ན་སྐྱེས་བུ་གྲོང་ཁྱེར་གྱི་ཚད་འཇལ་བར་འདོད་པ་དེ་གྲོང་ཁྱེར་གྱི་བྱ་བ་ལ་བརྩོན་པ་སྐྱེད་པར་བྱེད་དོ། །",
    "d248:13": "ཤཱ་རིའི་བུ་སྐྱེས་བུ་དེའི་གྲོང་ཁྱེར་དེ་ཡང་དག་པར་འགྱུར་བ་དང་། མི་རྣམས་གྲོང་ཁྱེར་དུ་གནས་པར་འགྱུར་རོ། །ཞེས་རེ་བར་བྱ་བ་ཡིན་ལ། ",
    "d248:14": "གྲོང་ཁྱེར་དུ་སོ་སོར་འཇོག་པར་འདོད་པས་ཀྱང་ཡང་དག་པའི་ཤེས་རབ་ལ་བརྟེན་ནས་གནས་ཐམས་ཅད་ཡོངས་སུ་འཛིན་པར་འགྱུར་རོ། །",
    "d248:15": "ཤཱ་རིའི་བུ་དེ་བཞིན་དུ་དུས་གང་གི་ཚེ་དགེ་བའི་ཆོས་ཐམས་ཅད་ཡོངས་སུ་བཙལ་བར་བྱ་བའི་ཕྱིར་བྱང་ཆུབ་སེམས་དཔའ་བརྩོན་འགྲུས་རྩོམ་པ་ལ་གནས་ཏེ་ཆོས་ཐམས་ཅད་ཡོངས་སུ་འཛིན་པར་བྱེད་དོ། །",
    "d248:16": "ཤཱ་རིའི་བུ་གང་གིས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་འདི་ནི་བྱང་ཆུབ་སེམས་དཔའི་བདེན་པའི་རྣམ་པ་དང་པོའོ། །",
    "d248:17": "ཤཱ་རིའི་བུ་གཞན་ཡང་བྱང་ཆུབ་སེམས་དཔའ་ཆོས་ཐོས་པ་ནན་ཏན་གྱིས་སྒྲུབ་པར་བྱེད་པ་གང་ཡིན་པ་དེ་ནི་དགེ་བའི་ཆོས་རྣམས་མྱུར་དུ་སྨིན་པར་འགྱུར་ཏེ། ",
    "d248:18": "ཤཱ་རིའི་བུ་འདི་ལྟ་སྟེ། དཔེར་ན་སྐྱེས་བུ་ནད་ཀྱིས་ཐེབས་པར་གྱུར་པ་དེ་ལ་སྨན་པས་སྨན་ཉེ་བར་བསྟན་ལ། དེས་ཇི་སྐད་བསྟན་པ་བཞིན་དུ་སོ་སོར་བསྟེན་པས་ནད་དེ་ལས་མྱུར་དུ་ཐར་བར་འགྱུར་རོ། །",
    "d248:19": "དེ་ཅིའི་ཕྱིར་ཞེ་ན། ",
    "d248:20": "དེས་སྨན་ཚུལ་བཞིན་དུ་སོ་སོར་བསྟེན་པའི་ཕྱིར་རོ། །",
    "d248:21": "ཤཱ་རིའི་བུ་དེ་བཞིན་དུ་བྱང་ཆུབ་སེམས་དཔའ་ཆོས་ཐོས་པ་ནན་ཏན་གྱིས་སྒྲུབ་པར་བྱེད་པ་གང་ཡིན་པ་དེ་ནི་དགེ་བའི་ཆོས་རྣམས་མྱུར་དུ་ཡོངས་སུ་སྨིན་པར་འགྱུར་རོ། །",
    "d248:22": "ཤཱ་རིའི་བུ་གང་གིས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་འདི་ནི་བྱང་ཆུབ་སེམས་དཔའི་བདེན་པའི་རྣམ་པ་གཉིས་པའོ། །",
    "d248:23": "ཤཱ་རིའི་བུ་གཞན་ཡང་བྱང་ཆུབ་སེམས་དཔའ་ཆོས་ཐམས་ཅད་ལ་གཞན་གྱི་འདུ་ཤེས་སྐྱེད་པར་བྱེད་དེ་ཆོས་ཅུང་ཟད་ཀྱང་མི་ལེན་ཏོ། །",
    "d248:24": "དེ་ཅིའི་ཕྱིར་ཞེ་ན། ",
    "d248:25": "ཉེ་བར་ལེན་པ་ལས་ནི་འཇིགས་པ་འབྱུང་བས་ཆོས་ཐམས་ཅད་ལ་འཇིགས་པའི་འདུ་ཤེས་སྐྱེད་པར་བྱེད་དེ། ",
    "d248:26": "འཇིགས་པའི་འདུ་ཤེས་སྐྱེད་པ་ལས་ནི་ཡིད་རྟོན་པར་མི་བྱེད་དོ། །",
    "d248:27": "ཡིད་མི་རྟོན་པ་ཡོད་ན་ཇི་ལྟར་ཐར་པར་བྱ། ཇི་ལྟར་ན་བདེ་ལེགས་སུ་གནས་པར་འགྱུར་ཞེས་ལམ་ཚོལ་བར་བྱེད་དོ། །ཤཱ་རིའི་བུ་གཞན་ཡང་བྱང་ཆུབ་སེམས་དཔའ་སྐྱེ་བ་དང་། རྒ་བ་དང་། ",
    "d248:28": "ན་བ་དང་། འཆི་བ་དང་། ",
    "d248:29": "མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་ཀྱིས་ཡོངས་སུ་བསྐོར་བ་ཡོད་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཇི་ལྟར་ཐར་བར་བྱ། ",
    "d248:30": "ཇི་ལྟར་ན་བདེ་ལེགས་སུ་གནས་པར་འགྱུར་ཞེས་ལམ་ཡོངས་སུ་ཚོལ་ཞིང་ཕྱོགས་བཞིར་ལེགས་པར་གསུངས་པ་ཡོངས་སུ་ཚོལ་ལོ། །ཤཱ་རིའི་བུ་གང་གིས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་འདི་ནི་བྱང་ཆུབ་སེམས་དཔའི་བདེན་པའི་རྣམ་པ་གསུམ་པའོ། །",
    "d248:31": "ཤཱ་རིའི་བུ་གཞན་ཡང་བྱང་ཆུབ་སེམས་དཔའ་སྦྱིན་བདག་ཏུ་འགྱུར་བ་དང་། སྡུག་བསྔལ་གྱི་ཆོས་རྣམས་ཀྱིས་ཡོངས་སུ་མི་སྐྲག་ཅིང་མ་གོས་པས་རྟག་ཏུ་བརྩོན་པ་དང་ལྡན་པ་ཡིན་ཏེ། ",
    "d248:32": "སེམས་ཅན་གང་སུ་དག་སྡུག་བསྔལ་དང་། ཡིད་མི་བདེ་བ་དང་། འཁྲུག་པ་རྣམས་བྱུང་བ་ཉེ་བར་ཞི་བར་བྱ་བའི་ཕྱིར་བདག་གིས་དེ་དག་བསལ་བར་བྱའོ་ཞེས་སེམས་སྐྱེད་པར་བྱེད་ཅིང་ཇི་ལྟར་བདག་ལ་ཟག་པ་མེད་པའི་བདེ་བ་མྱོང་བ་སྐྱེས་པ་དེ་བཞིན་དུ་བདག་གིས་སེམས་ཅན་ཐམས་ཅད་ལ་བསྒྲུབ་པར་བྱའོ་ཞེས་བརྩོན་འགྲུས་རྩོམ་པར་བྱེད་དོ། །",
    "d248:33": "དེ་དེ་ལྟར་བརྩོན་འགྲུས་རྩོམ་པ་ན་རྙེད་པའི་འདུ་ཤེས་སྐྱེད་པར་མི་བྱེད་དོ། །",
    "d248:34": "ཤཱ་རིའི་བུ་འདི་ལྟ་སྟེ། དཔེར་ན་སྐྱེས་བུ་དབྱར་ཟླ་འབྲིང་པོའི་ཟླ་བ་ལ་འབྲོག་དགོན་པར་སོང་བ་ན། འབྲོག་དགོན་པ་དེ་ན་ཡང་མི་རྒྱུ་བ་མེད་ལ་ཤིང་མེད་ཅིང་ཆུ་མེད་པ་དང་། དེའི་སྟེང་ནས་ཉི་མའི་དཀྱིལ་འཁོར་ཡང་ཤར་བར་གྱུར། དེར་ས་གཞི་ཡང་རབ་ཏུ་འབར་ཞིང་ཚ་བར་གྱུར་ཏེ། ",
    "d248:35": "དེའི་མདུན་དུ་ཆུ་བོའི་རྒྱུན་ཆེན་པོ་འབབ་པར་གྱུར་པ་ན་དེ་དེ་ལ་ངོ་མཚར་གྱི་འདུ་ཤེས་སྐྱེད་པར་བྱེད་དོ། །",
    "d248:36": "ཤཱ་རིའི་བུ་དེ་བཞིན་དུ་བྱང་ཆུབ་སེམས་དཔའ་སེམས་ཅན་ཐམས་ཅད་ཀྱི་ཕྱིར་སྡུག་བསྔལ་ཟད་པར་འགྱུར་བའི་ལམ་ཇི་ལྟ་བུ་བཟུང་ལ། ",
    "d248:37": "གལ་ཏེ་བྱང་ཆུབ་སེམས་དཔའ་ལམ་དེ་ཡོངས་སུ་བཟུང་ཡང་བསྐལ་པ་བྱེ་བ་འདས་ནས་ཐ་ན་འདུག་པ་ཙམ་གྱི་བདེ་བ་འདོད་པའི་སེམས་གཅིག་སྐྱེས་ན་ཡང་དེ་ལ་བྱང་ཆུབ་སེམས་དཔས་འདི་ལྟར་སེམས་གཟེངས་བསྟོད་པར་བྱ་སྟེ། བདག་གིས་གང་གཟུང་ནས་འདུག་པ་དེ་ཡང་མང་དུ་ཡིན་ཏེ། ",
    "d248:38": "སེམས་ཅན་ཐམས་ཅད་ལ་གནོང་བསྐུར་རོ། །ཤཱ་རིའི་བུ་གང་གིས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་འདི་ནི་བྱང་ཆུབ་སེམས་དཔའི་བདེན་པའི་རྣམ་པ་བཞི་པའོ། །",
    "d248:39": "ཤཱ་རིའི་བུ་ཅིའི་ཕྱིར་མངོན་པར་རྫོགས་པར་སངས་རྒྱས་པ་ཞེས་བྱ་ཞེ་ན། ",
    "d248:40": "མ་མཁྱེན་པའི་མཁྱེན་པ་མཁྱེན་པས་མངོན་པར་མཁྱེན་པ་དང་། མཁྱེན་པའི་ཆོས་དེ་ལ་རབ་ཏུ་གནས་པས་སྤྱོད་པ་དེས་ན་མངོན་པར་སངས་རྒྱས་པ་ཞེས་བྱའོ། །",
    "d248:41": "བླ་ན་མེད་པ་ཞེས་བྱ་བ་ཡང་དེ་བཞིན་གཤེགས་པས་ཆོས་གང་རྡུལ་ཙམ་ཡང་ལུས་ཤིང་མ་རྒལ་བ་མེད་པ་དེས་ན་དེ་བཞིན་གཤེགས་པ་སྟེ་ཕ་རོལ་ཏུ་བྱོན་པ་ཞེས་བྱའོ། །",
    "d248:42": "ཤཱ་རིའི་བུ་ཅིའི་ཕྱིར་ཡང་དག་པར་རྫོགས་པའི་སངས་རྒྱས་ཞེས་བྱ་ཞེ་ན། ",
    "d248:43": "ཐུགས་མཉམ་པ་དང་། ཐུགས་རྙོག་པ་མེད་པ་དང་། ཐུགས་མི་འཁྲུགས་པས་ཆོས་རྣམས་མངོན་པར་མཁྱེན་པ་དང་། ",
    "d248:44": "ཆོས་ཐམས་ཅད་མཉམ་པ་ཉིད་དང་། ཆོས་ཐམས་ཅད་མི་མཉམ་པ་མེད་པར་མངོན་པར་མཁྱེན་པ་དེས་ན་ཡང་དག་པར་རྫོགས་པའི་སངས་རྒྱས་ཞེས་བྱའོ། །",
    "d248:45": "ཤཱ་རིའི་བུ་ཆོས་འདི་བཞི་དང་ལྡན་པའི་བྱང་ཆུབ་སེམས་དཔའ་ནི་བརྩོན་འགྲུས་མི་འཕྲོགས་པར་གྱུར་ཏེ། ",
    "d248:46": "ཉོན་མོངས་པ་ཐམས་ཅད་ཀྱིས་མི་གོས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། །",
    "d248:47": "ཤཱ་རིའི་བུ་བྱང་ཆུབ་སེམས་དཔའི་ཆོས་བཞི་སྒྲུབ་པ་འདི་ནི་དེ་བཞིན་གཤེགས་པས་མཁྱེན་པ་དང་། གཟིགས་པ་དང་། ཐུགས་སུ་ཆུད་པ་དང་། བརྙེས་པ་དང་། མངོན་སུམ་དུ་མཛད་པས་མངོན་པར་རྫོགས་པར་འཚང་རྒྱ་བ་ཡིན་ཏེ། ",
    "d248:48": "བྱང་ཆུབ་སེམས་དཔའ་གནས་དེ་དག་ལས་མ་ཉམས་ཤིང་བསྒྲུབ་པའི་རྣམ་པ་ཀུན་རྫོགས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། །",
    "d248:49": "ཤཱ་རིའི་བུ་ཆོས་བཞི་དང་ལྡན་ན་བྱང་ཆུབ་སེམས་དཔས་བསྔགས་པའི་བྱ་བ་རྗེས་སུ་འཐོབ་པར་འགྱུར་ཏེ། ",
    "d248:50": "བཞི་གང་ཞེ་ན། ",
    "d248:51": "ཤཱ་རིའི་བུ་འདི་ལ་བྱང་ཆུབ་སེམས་དཔའ་ལྷག་པའི་ང་རྒྱལ་ཅན་དུ་མི་འགྱུར་བ་ཡིན། ང་རྒྱལ་ཚར་གཅོད་པའི་ཕྱིར་ཞུགས་པ་ཡིན། ",
    "d248:52": "ཆགས་པ་མེད་པར་འགྱུར་བ་ཡིན། ཆགས་པ་སྤོང་བའི་ཕྱིར་ཞུགས་པ་ཡིན། ",
    "d248:53": "ཞེ་སྡང་མེད་པར་འགྱུར་བ་ཡིན། བྱམས་པ་བསྒོམ་པ་ལ་མངོན་པར་དགའ་བ་ཡིན། ",
    "d248:54": "རྨོངས་པ་མེད་པར་འགྱུར་བ་ཡིན། ཤེས་རབ་ཀྱི་སྟོབས་དང་ལྡན་པ་ཡིན། ",
    "d248:55": "ཤེས་རབ་ཉེ་བར་རྟོན་པ་ཡིན། ",
    "d248:56": "ཤེས་རབ་ཀྱིས་སྤྱོད་པ་ཡིན། ",
    "d248:57": "ཤེས་རབ་ཀྱི་བདག་པོར་གྱུར་པ་ཡིན། ",
    "d248:58": "ཤེས་རབ་ཀྱིས་ངེས་པར་འབྱུང་བ་ཡིན། ",
    "d248:59": "རྨོངས་པའི་དྲ་བ་སྤོང་བའི་ཕྱིར་ཞུགས་པ་ཡིན། ",
    "d248:60": "མུན་པ་མུན་ནག་འཇོམས་པའི་ཕྱིར་ཞུགས་པ་ཡིན། ",
    "d248:61": "ཤེས་རབ་ཀྱི་རྒྱུ་ལྷུར་ལེན་ཅིང་མཐུ་དང་ལྡན་པ་ཡིན། ",
    "d248:62": "ཤེས་རབ་ངེས་པར་རྙེད་པ་ཡིན་ཏེ། ",
    "d248:63": "ཤཱ་རིའི་བུ་ཆོས་དང་པོ་འདི་དང་ལྡན་ན་བྱང་ཆུབ་སེམས་དཔའ་བསྔགས་པའི་བྱ་བ་རྗེས་སུ་འཐོབ་པར་འགྱུར་རོ། །",
    "d248:64": "ཤཱ་རིའི་བུ་གཞན་ཡང་བྱང་ཆུབ་སེམས་དཔའ་ནི་སེམས་ཅན་རྣམས་ཀྱི་ཐར་པའི་བྱ་བ་དོན་དུ་གཉེར་བ་ཡིན་ཏེ། ཤཱ་རིའི་བུ་འདི་ལྟ་སྟེ། ",
    "d248:65": "དཔེར་ན་སྐྱེས་བུ་ཞིག་བུ་གཅིག་པ་སྡུག་ཅིང་ཡིད་དུ་འོང་བ་མི་འཐུན་པ་མེད་པ་དེ་རྒྱལ་པོས་གསད་སར་བོར་བ་མཐོང་བར་གྱུར་ལ། ",
    "d248:66": "དེའི་ཕ་དང་མ་ཀྱེ་མའོ་བུ་གཅིག་པ་ཀྱི་ཧུད་བུ་གཅིག་བདག་ཅག་འབོར་རམ་ཞེས་ཀུན་ཏུ་སྨྲ་ཞིང་སྨྲེ་སྔགས་འདོན་པས་རྣམ་པར་སྨྲ་བར་བྱེད་དོ། །",
    "d248:67": "ཤཱ་རིའི་བུ་དེ་བཞིན་དུ་དུས་གང་གི་ཚེ་ལྷག་པའི་བསམ་པ་ཕུན་སུམ་ཚོགས་པའི་བྱང་ཆུབ་སེམས་དཔའ་སེམས་ཅན་གང་ཡང་རུང་བ་ཞིག་སྡིག་པ་བྱེད་པ་མཐོང་བ་ན། །ཀྱེ་མའོ་གང་དུ་སེམས་ཅན་ཤེས་རབ་འཆལ་བ་རྣམས་ནི་བདག་གི་ཡང་དག་པའི་འཚོ་བ་ལས་རྣམ་པར་ཉམས་པར་བྱེད་དོ། །ཞེས་དེ་ལ་བྱང་ཆུབ་སེམས་དཔའ་སྙིང་རྗེ་སྐྱེ་བར་འགྱུར་རོ། །",
    "d248:68": "ཤཱ་རིའི་བུ་གཞན་བསྲུང་ངོ་སྙམ་ན་བདག་བསྲུང་བར་བྱའོ། །",
    "d248:69": "ཤཱ་རིའི་བུ་བྱང་ཆུབ་སེམས་དཔའ་ཕན་པ་འདོད་པ་འདི་ལྟ་བུ་དང་ལྡན་པས་སྲོག་གི་ཕྱིར་ཡང་སྡིག་པའི་ལས་མི་བྱེད་དོ། །",
    "d248:70": "ཤཱ་རིའི་བུ་ཆོས་གཉིས་པོ་འདི་དང་ལྡན་ན་བྱང་ཆུབ་སེམས་དཔའ་བསྔགས་པའི་བྱ་བ་རྗེས་སུ་འཐོབ་པར་འགྱུར་རོ། །",
    "d248:71": "ཤཱ་རིའི་བུ་གཞན་ཡང་བྱང་ཆུབ་སེམས་དཔའ་བསྟི་སྟང་གིས་ཆོས་ཚོལ་བར་བྱེད་ཅིང་བསྟི་སྟང་གིས་ཆོས་ཡོངས་སུ་འཛིན་པར་བྱེད་ལ། བསྟི་སྟང་གིས་ཆོས་ཀྱི་སྦྱིན་པ་སྦྱིན་པར་བྱེད་དོ། །",
    "d248:72": "ཤཱ་རིའི་བུ་ཇི་ལྟར་བྱང་ཆུབ་སེམས་དཔས་བསྟི་སྟང་གིས་ཆོས་བཙལ་བར་བྱ་ཞེ་ན། ",
    "d248:73": "ཤཱ་རིའི་བུ་འདི་ལ་བྱང་ཆུབ་སེམས་དཔའ་ཆོས་འདོད་པ་མཁན་པོ་དང་སློབ་དཔོན་ལ་གུས་པས་གང་ཡོངས་སུ་མི་གཏོང་བའི་རིན་པོ་ཆེ་དེ་འཇིག་རྟེན་ན་མེད་དོ། །",
    "d248:74": "གང་ལུས་ཀྱིས་རིམ་གྲོ་མི་བྱེད་པ་དེ་མེད་དོ། །",
    "d248:75": "གང་རྐང་པས་བཏང་བ་ལ་མི་སྤྲོ་བ་མེད་དོ། །",
    "d248:76": "གང་ངག་གི་ལས་ལ་མི་སྤྲོ་བ་དེ་མེད་དོ། །",
    "d248:77": "དེ་ཅིའི་ཕྱིར་ཞེ་ན། ",
    "d248:78": "དེ་བཞིན་དུ་སྦྱར་ཏེ་ཆོས་རིན་པོ་ཆེ་ནི་རིན་པོ་ཆེ་ཐམས་ཅད་ལས་ཁྱད་པར་ཅན་དུ་གྱུར་པ་ཡིན་པས་བདག་གིས་རིན་པོ་ཆེ་ཐམས་ཅད་བཏང་ནས་ཆོས་རིན་པོ་ཆེ་བཙལ་ཞིང་གཟུང་བར་བྱའོ། །",
    "d248:79": "དེ་ཅིའི་ཕྱིར་ཞེ་ན། ",
    "d248:80": "ཆོས་འདི་ནི་འཆིང་བ་ཐམས་ཅད་གཅོད་པར་འགྱུར་བའོ། །ཆོས་འདི་ནི་སྐྱེ་བ་དང་། རྒ་བ་དང་། ན་བ་དང་། ",
    "d248:81": "འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་གཅོད་པར་འགྱུར་བའོ་སྙམ་ནས་རིན་པོ་ཆེའི་སེམས་བསྐྱེད། ",
    "d248:82": "རྙེད་དཀའ་བའི་སེམས་བསྐྱེད། ",
    "d248:83": "སྨན་གྱི་སེམས་བསྐྱེད་དེ། ",
    "d248:84": "ཆོས་འདི་ནི་སེམས་ཅན་ཐམས་ཅད་ཀྱི་ནད་ཉེ་བར་ཞི་བར་བྱེད་པར་འགྱུར་བས། བདག་གིས་སེམས་ཅན་ཐམས་ཅད་ཀྱི་ནད་ཉེ་བར་ཞི་བར་བྱ་བའི་ཕྱིར་ཆོས་འདི་ལྟ་བུ་བཙལ་བར་བྱའོ་ཞེས་དེ་ལྟ་བུའི་བསམ་པས་ཤཱ་རིའི་བུ་བྱང་ཆུབ་སེམས་དཔའ་ཆོས་ཚོལ་བར་བྱེད་དོ། །",
    "d248:85": "ཤཱ་རིའི་བུ་ཇི་ལྟར་ན་བྱང་ཆུབ་སེམས་དཔས་རིན་ཐང་མེད་པའི་སེམས་བསྐྱེད་ཅིང་བསྟི་སྟང་གིས་ཆོས་འཛིན་པར་བྱེད་ཅེ་ན། ",
    "d248:86": "དེ་ཚིག་བཞི་པའི་ཚིགས་སུ་བཅད་པའི་ཆེད་དུ་རི་རབ་ཙམ་གྱི་རིན་པོ་ཆེའི་ཕུང་པོ་ཡོངས་སུ་བཏང་ཡང་དེ་ལ་དཀའ་བའི་འདུ་ཤེས་མི་སྐྱེད་ཀྱི། ",
    "d248:87": "ཅི་སྟེ་གང་ཚིག་བཞི་པའི་ཚིགས་སུ་བཅད་པ་འདི་འཛིན་པ་དེ་ཉིད་ལ་ནི་དཀའ་བའི་འདུ་ཤེས་སྐྱེད་དོ། །",
    "d248:88": "ཆོས་ཀྱི་ཚིག་གཅིག་གི་ཆེད་དུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་བཀང་བ་སྲིད་པའི་རྩེ་མོ་དང་མཉམ་པ་འདི་ཡོངས་སུ་གཏོང་ཡང་དེ་ལ་ནི་དཀའ་བའི་འདུ་ཤེས་མི་སྐྱེད་ཀྱི། ",
    "d248:89": "ཅི་སྟེ་གང་ཆོས་ཀྱི་ཚིག་གཅིག་པོ་འདི་འཛིན་པ་དེ་ཉིད་ལ་ནི་དཀའ་བའི་འདུ་ཤེས་སྐྱེད་དོ། །",
    "d248:90": "ཤཱ་རིའི་བུ་བྱང་ཆུབ་སེམས་དཔའ་དེ་ལྟ་བུའི་གུས་པ་དང་། དེ་ལྟ་བུའི་རི་མོར་བྱེད་པས་ཆོས་ཡོངས་སུ་འཛིན་པར་བྱེད་དེ། ",
    "d248:91": "ཤཱ་རིའི་བུ་འདི་ཡང་བྱང་ཆུབ་སེམས་དཔའི་ངོ་མཚར་ཡིན་ནོ། །",
    "d248:92": "ཤཱ་རིའི་བུ་འདི་ཇི་སྙམ་དུ་སེམས། ཅི་སྐྱེས་བུ་སྲོག་དོན་དུ་གཉེར་བས་སྲོག་གི་ཕྱིར་རིན་པོ་ཆེའི་ཕུང་པོ་འདི་ཙམ་ཡོངས་སུ་གཏོང་བ་ཡོད་དམ། ",
    "d248:93": "གསོལ་བ། བཅོམ་ལྡན་འདས་དེ་ནི་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ",
    "d248:94": "ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་འདོད་པས་ཆོས་ཀྱི་ཚིག་གཅིག་གི་དོན་གྱི་ཕྱིར་ཡང་བདག་ཉིད་ཚངས་པའི་འཇིག་རྟེན་ནས་འདོར་བའམ། ཡང་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་མེས་ཡོངས་སུ་གང་བ་འདི་ལ་འཇུག་ཏུ་ཟིན་ཀྱང་དཀའ་བའི་འདུ་ཤེས་སྐྱེད་པར་མི་བྱེད་ཀྱི། ",
    "d248:95": "ཅི་སྟེ་གང་ཆོས་ཀྱི་ཚིག་འདི་འཛིན་པ་དེ་ཉིད་ལ་དཀའ་བའི་འདུ་ཤེས་སྐྱེད་པར་བྱེད་དེ། ",
    "d248:96": "ཤཱ་རིའི་བུ་དེ་ལྟར་བྱང་ཆུབ་སེམས་དཔའ་བསྟི་སྟང་གིས་ཆོས་ཡོངས་སུ་འཛིན་པར་བྱེད་དོ། །",
    "d248:97": "ཤཱ་རིའི་བུ་ཇི་ལྟར་བྱང་ཆུབ་སེམས་དཔའ་བསྟི་སྟང་དུ་བྱེད་པས་ཆོས་ཀྱི་སྦྱིན་པ་སྦྱིན་པར་བྱེད་ཅེ་ན། ",
    "d248:98": "ཤཱ་རིའི་བུ་འདི་ལ་བྱང་ཆུབ་སེམས་དཔའ་ཆོས་ཀྱི་སྦྱིན་པ་སྦྱིན་པར་བྱེད་པ་ན་ཟང་ཟིང་གི་སེམས་སྐྱེད་པར་མི་བྱེད་དེ། བདག་གི་སྦྱིན་པ་འདི་ལས་ཆོས་གོས་དང་། བསོད་སྙོམས་དང་། ",
    "d248:99": "མལ་སྟན་དང་། ན་བའི་གསོས་སྨན་དང་། ཡོ་བྱད་རྣམས་རྙེད་པར་འགྱུར་བའམ། ཐ་ན་བདག་གི་སྦྱིན་པ་འདི་ལས་ལེགས་སོ་ཞེས་བྱ་བ་ཡང་རྙེད་པར་འགྱུར་རོ། །ཞེས་སྐྱེས་བུ་དམ་པ་དེ་དེ་ལྟ་བུའི་བསམ་པས་ཆོས་ཀྱི་སྦྱིན་པ་སྦྱིན་པར་མི་བྱེད་དོ། །འོན་ཀྱང་ཇི་ལྟར་སེམས་ཅན་འདི་དག་སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། ",
    "d248:100": "འཁྲུག་པ་རྣམས་ལས་ཐར་བར་བྱ་ཞེས་དེ་ལྟར་སྦྱིན་པར་བྱེད་དེ། ཤཱ་རིའི་བུ་སྐྱེས་བུ་དམ་པ་དེ་དག་ནི་དེ་ལྟ་བུའི་བསམ་པ་དང་། དེ་ལྟ་བུའི་ཚུལ་གྱིས་ཆོས་ཀྱི་སྦྱིན་པ་སྦྱིན་པར་བྱེད་དོ། །ཤཱ་རིའི་བུ་གལ་ཏེ་ཡང་བྱང་ཆུབ་སེམས་དཔའ་ལ་ལ་ཞིག་འདི་སྐད་དུ་གལ་ཏེ་བདག་ལ་ཁྱེད་ཀྱིས་ལུས་བྱིན་པ་ལྟ་ན་བདག་ཁྱེད་ལས་ཆོས་ཀྱི་སྦྱིན་པ་འདི་ལེན་པར་འདོད་དོ་ཞེས་ཟེར་ན། ཤཱ་རིའི་བུ་བྱང་ཆུབ་སེམས་དཔའ་གང་ཞིག་དེ་ལྟ་བུའི་ཕན་པར་འདོད་པ་ཡོད་ན་འདི་སྐད་དུ་ཁྱོད་ལ་བདག་གི་ཡན་ལག་དང་ཉིང་ལག་ལས་མཆོག་དང་མཆོག་ཏུ་གྱུར་པའི་ཤ་དག་ཀྱང་ཟོ་ཤིག །",
    "d248:101": "འདོད་ཆགས་ཟད་པར་བྱེད་པའི་ཆོས་འདི་ཡང་ཟུང་ཤིག་ཅེས་སྨྲ་བར་བྱེད་དེ། ཤཱ་རིའི་བུ་བྱང་ཆུབ་སེམས་དཔའ་དེ་ལྟ་བུ་བྱེད་པ་ན་ཡང་དཀའ་བའི་འདུ་ཤེས་མི་སྐྱེད་ཀྱི། ",
    "d248:102": "ཅི་སྟེ་གང་འདི་ཆོས་ཀྱི་སྦྱིན་པ་དེ་སྟེན་པ་དེ་ཉིད་ལ་ནི་དཀའ་བའི་འདུ་ཤེས་སྐྱེད་པར་བྱེད་དོ། །",
    "d248:103": "ཤཱ་རིའི་བུ་བྱང་ཆུབ་སེམས་དཔའ་དེ་ལྟ་བུའི་བསྟི་སྟང་གིས་ཆོས་ཀྱི་སྦྱིན་པ་སྦྱིན་པར་བྱེད། དེ་ལྟ་བུའི་བསྟི་སྟང་གིས་ཆོས་འཛིན་པར་བྱེད། ",
    "d248:104": "དེ་ལྟ་བུའི་བསྟི་སྟང་གིས་ཆོས་ཚོལ་བར་བྱེད་དེ། ཤཱ་རིའི་བུ་དེ་ལྟ་བུའི་བསྟི་སྟང་གིས་ཆོས་ངེས་པར་ཡོངས་སུ་ཚོལ་བ་པོའི་སེམས་ཅན་ཡང་རྙེད་དཀའ་བ་ཡིན། ",
    "d248:105": "ཤཱ་རིའི་བུ་དེ་ལྟ་བུའི་བསྟི་སྟང་གིས་ཆོས་ཡོངས་སུ་འཛིན་པ་པོའི་སེམས་ཅན་ཡང་རྙེད་དཀའ་བ་ཡིན། ",
    "d248:106": "ཤཱ་རིའི་བུ་དེ་ལྟ་བུའི་བསྟི་སྟང་གིས་ཆོས་སྦྱིན་པ་པོའི་སེམས་ཅན་ཡང་རྙེད་དཀའ་བ་ཡིན་ཏེ། ",
    "d248:107": "གང་རྙེད་དཀའ་བ་དེ་ནི་ངོ་མཚར་དུ་གྱུར་པ་ཡིན་ལ། དེ་དག་ནི་ལྷ་དང་བཅས་པའི་འཇིག་རྟེན་གྱིས་ཀྱང་བསྔགས་པར་བྱ་བ་ཡིན་ནོ། །",
    "d248:108": "ཤཱ་རིའི་བུ་ཆོས་གསུམ་པོ་འདི་དང་ལྡན་ན་བྱང་ཆུབ་སེམས་དཔའ་བསྔགས་པའི་བྱ་བ་རྗེས་སུ་འཐོབ་པར་འགྱུར་རོ། །",
    "d248:109": "ཤཱ་རིའི་བུ་གཞན་ཡང་བྱང་ཆུབ་སེམས་དཔའ་འདི་ལ་འདོད་ཆགས་སྐྱེ་བར་ཡང་དག་པར་རྗེས་སུ་མཐོང་བ་ན་འདོད་ཆགས་འདི་གཞི་གང་ལས་བྱུང་བ་ཚོལ་བར་བྱེད་དེ་ཡོངས་སུ་བཙལ་བ་ན་དེའི་གཞི་མི་དམིགས་སོ། །",
    "d248:110": "གང་ལས་འདོད་ཆགས་དེ་སྐྱེ་བ་དང་། གང་གི་འདོད་ཆགས་དེ་སྐྱེ་བ་དང་། ཇི་ལྟར་འདོད་ཆགས་དེ་སྐྱེ་བ་དེ་ལྟར་གང་གི་སྐྱེ་བ་དེ་མི་དམིགས། གང་ལ་སྐྱེ་བ་དེ་མི་དམིགས། ",
    "d248:111": "ཇི་ལྟར་སྐྱེ་བ་དེ་མི་དམིགས་ཏེ། འདོད་ཆགས་དེ་མི་དམིགས་པ་ནི་འདོད་ཆགས་ཀྱི་རྒྱུས་སྡིག་པའི་ལས་མི་བྱེད་ལ། ",
    "d248:112": "དེའི་དཀར་པོའི་ཆོས་རྣམས་འཕེལ་བར་འགྱུར་ཞིང་དེ་མ་སྨད་ཅིང་བསྔགས་པར་འགྱུར་ཏེ། ",
    "d248:113": "དེས་ན་ལྷ་དང་། ཀླུ་དང་། གནོད་སྦྱིན་དང་། མི་དང་། མི་མ་ཡིན་པ་དང་། ",
    "d248:114": "སངས་རྒྱས་དང་ཉན་ཐོས་རྣམས་ཀྱིས་བསྔགས་པར་འགྱུར་རོ། །དེ་ཆོས་ཐམས་ཅད་ཁས་མི་ལེན་ཅིང་ཡང་དག་པར་རྗེས་སུ་མི་མཐོང་། ",
    "d248:115": "ཆོས་ཐམས་ཅད་ནམ་མཁའ་དང་མཉམ་པར་སྟོང་པར་མཐོང་ཞིང་དེ་སངས་རྒྱས་བཅོམ་ལྡན་འདས་རྣམས་ཀྱི་བྱང་ཆུབ་ལ་ལྷག་པར་མོས་པར་འགྱུར་ཏེ། ",
    "d248:116": "འཇིག་རྟེན་རྣམས་ཕྱིན་ཅི་ལོག་ལ་ཡང་དག་པར་ཞེན་པ་མཐོང་བ་ན་དེ་ཞེ་སྡང་མེད་པ་དང་། གནོད་སེམས་མེད་པ་བཟོད་པ་མཆོག་ལ་རབ་ཏུ་གནས་ནས་སྦྱིན་པ་དང་། ",
    "d248:117": "ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་རྣམས་ལ་བརྩོན་འགྲུས་རྩོམ་ཞིང་སེམས་ཅན་རྣམས་ཡོངས་སུ་སྨིན་པར་བྱེད་དོ། །",
    "d248:118": "དེ་ཅིའི་ཕྱིར་ཞེ་ན། ",
    "d248:119": "གལ་ཏེ་གནོད་སེམས་དང་ལྡན་ན་ནི་ཁོང་ཁྲོ་བ་མང་བར་འགྱུར་རོ། །",
    "d248:120": "ཁོང་ཁྲོ་བ་མང་བ་ལས་ནི་གཞན་དག་ལ་ཁྲོ་བའི་ཚིག་རྗོད་པར་བྱེད་དེ། དེ་མི་དགེ་བའི་ལས་མངོན་པར་འདུ་བྱེད་དོ། །",
    "d248:121": "དེ་མི་དགེ་བའི་ལས་མངོན་པར་འདུ་བྱེད་པས་མི་དགེ་བའི་སྲིད་པ་མངོན་པར་སྐྱེད་པར་འགྱུར་རོ། །",
    "d248:122": "ཤཱ་རིའི་བུ་ཡང་བཟོད་པ་དང་ལྡན་པའི་བྱང་ཆུབ་སེམས་དཔའ་ནི་བཟོད་པར་བྱེད་དོ། །",
    "d248:123": "དེ་ཅིའི་ཕྱིར་ཞེ་ན། ",
    "d248:124": "གང་བཟོད་པའམ། མི་བཟོད་པའི་ཆོས་རྡུལ་ཙམ་ཡང་མི་དམིགས་པ་དེས་ན་གཞན་མི་ཤེས་པའི་སེམས་ཅན་གང་ཡིན་པ་དེ་དག་ལ་སྙིང་རྗེ་སྐྱེད་པར་བྱེད་དེ། ",
    "d248:125": "སེམས་ཅན་ཀུན་ནས་གཤེ་བར་བྱེད་པ་དང་། ཀུན་ནས་ཁྲོ་བར་བྱེད་པ་དང་། ཡོངས་སུ་སྤྱོ་བར་བྱེད་པ་དེ་དག་ཉིད་ལ་སྙིང་རྗེ་སྐྱེད་པར་བྱེད་དོ། །",
    "d248:126": "དེས་ན་བྱམས་པ་ཆེན་པོ་བསྒོམས་པ་ཡིན། ",
    "d248:127": "དགེ་བའི་ཆོས་རྣམས་ཀྱང་བསྒོམས་པ་ཡིན་ཏེ། བཟོད་པ་དེ་དང་ལྡན་ན་བཟོད་པ་མཆོག་ཐོབ་པ་གང་ཡིན་པ་འདི་ནི་རྗེས་སུ་འཐུན་པའི་བཟོད་པ་ཡིན་ཏེ། ",
    "d248:128": "དེ་སྙིང་རྗེ་ཆེན་པོ་དང་ལྡན་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ནས་སེམས་ཅན་རྣམས་ལ་ཆོས་སྟོན་པར་བྱེད། ",
    "d248:129": "དེ་དཀའ་བ་སྤྱོད་པར་བྱེད་ཅིང་བཟོད་པ་དཀའ་བ་བྱེད་དེ། དེས་ན་བཟོད་པ་མཆོག་ཐོབ་པར་བྱེད། དེས་ན་ཐོགས་པ་མེད་པའི་ཡེ་ཤེས་མཐོང་བ་ཐོབ་པར་བྱེད། དེས་ན་སྣ་ཚོགས་པ་མེད་པའི་ཡེ་ཤེས་མཐོང་བ་ཐོབ་པར་བྱེད། དེས་ན་ཆགས་པ་མེད་པའི་ཡེ་ཤེས་མཐོང་བ་ཐོབ་པར་བྱེད་དོ། །",
    "d248:130": "ཤཱ་རིའི་བུ་ཆོས་བཞི་པོ་འདི་དག་དང་ལྡན་ན་བྱང་ཆུབ་སེམས་དཔའ་བསྔགས་པའི་བྱ་བ་རྗེས་སུ་འཐོབ་པར་འགྱུར་རོ། །",
    "d248:131": "ཤཱ་རིའི་བུ་གཞན་ཡང་ཆོས་བཞི་དང་ལྡན་ན་བྱང་ཆུབ་སེམས་དཔའ་སྐྱེ་བ་དྲན་པར་འགྱུར་ཏེ། ",
    "d248:132": "བཞི་གང་ཞེ་ན། ",
    "d248:133": "ཤཱ་རིའི་བུ་འདི་ལྟར་བྱང་ཆུབ་སེམས་དཔའ་ཇི་སྐད་སྨྲ་བ་དེ་བཞིན་དུ་བྱེད་པ་ཡིན། ཇི་ལྟར་བྱེད་པ་དེ་བཞིན་དུ་སྨྲ་བ་ཡིན། ",
    "d248:134": "ཁྲོ་བ་སྐྱེས་པ་ཡང་སྤོང་བར་བྱེད། རབ་ཏུ་སྤོང་བར་བྱེད། རྣམ་པར་སེལ་བར་བྱེད་ཅིང་ཡེ་ཤེས་ལ་རབ་ཏུ་རྟོན་པར་འགྱུར་བ་ཡིན་ཏེ། ",
    "d248:135": "ཤཱ་རིའི་བུ་འདི་ལྟ་སྟེ། དཔེར་ན་མེ་མདག་ཆེན་པོས་གང་བའི་དོང་ནི་ཆུའི་ཕུང་པོ་ཆེན་པོས་ཉེ་བར་ཞི་བར་བྱེད་དོ། །",
    "d248:136": "ཤཱ་རིའི་བུ་དེ་བཞིན་དུ་བྱང་ཆུབ་སེམས་དཔའ་ཁྲོ་བ་སྐྱེས་པ་སྤོང་བར་བྱེད་པ་དང་། སེལ་བར་བྱེད་པ་དང་། ཡེ་ཤེས་ལ་རྟོན་པར་བྱེད་པར་འགྱུར་རོ། །",
    "d248:137": "ཤཱ་རིའི་བུ་ཆོས་དང་པོ་འདི་དང་ལྡན་ན་བྱང་ཆུབ་སེམས་དཔའ་སྐྱེ་བ་དྲན་པར་འགྱུར་རོ། །",
    "d248:138": "ཤཱ་རིའི་བུ་གཞན་ཡང་འདི་ལ་བྱང་ཆུབ་སེམས་དཔའ་ཐོས་པ་ཚོལ་བ་ལ་གནས་ཤིང་དགེ་བའི་ཆོས་ཐམས་ཅད་ཚོལ་བ་ན་གཅེས་པ་མི་འདོར་བ་ཡིན། ",
    "d248:139": "ཉམས་འོག་ཏུ་ཆུད་པའི་ཐོས་པ་མང་པོ་དང་ལྡན་པ་ཡིན། ",
    "d248:140": "དེ་གང་དང་གང་དུ་འགྲོ་བ་ཐམས་ཅད་དུ་འདོད་པའི་བྱ་བ་རྗེས་སུ་འཐོབ་པར་འགྱུར་ལ། ",
    "d248:141": "གཞན་དག་ཀྱང་ཐོས་པ་མང་པོ་ལ་འགོད་པར་བྱེད་ཅིང་ཆོས་དེ་དག་ལ་ཡང་ཚུལ་བཞིན་དུ་སོ་སོར་རྟོག་པར་བྱེད་དེ། ",
    "d248:142": "འཆི་བའི་དུས་ཀྱི་ཚེ་ཡང་ཆོས་དང་ལྡན་པའི་དྲན་པས་གནས་པར་འགྱུར་རོ། །",
    "d248:143": "ཤཱ་རིའི་བུ་འདི་ལྟ་སྟེ་དཔེར་ན་སྐྱེས་བུ་ཞིག་རྩེ་བ་དང་དགའ་བས་ཡོངས་སུ་སྤྱོད་པས་ལམ་དུ་ཞུགས་པ་ན་དེ་དུས་དེའི་ཚེ་བཀྲེས་པར་གྱུར་ལ། ",
    "d248:144": "དེ་དུས་ཕྱིས་ཞིག་ན་སྔོན་གྱི་རྩེ་བ་དང་དགའ་བ་དེ་རྗེས་སུ་དྲན་པར་གྱུར་པ་ན་འདི་ལྟར་དེ་སྔོན་གྱི་ཡིད་ལ་བྱེད་པ་དེས་བཀྲེས་པ་ཡོད་པ་སེལ་བར་བྱེད་དོ། །",
    "d248:145": "ཤཱ་རིའི་བུ་དེ་བཞིན་དུ་དུས་གང་གི་ཚེ་བྱང་ཆུབ་སེམས་དཔའ་འཆི་བའི་དུས་ཀྱི་ཚོར་བས་ཉེན་པ་དེའི་ཚེ་ཆོས་དང་ལྡན་པའི་ཡིད་ཀྱིས་དང་དུ་ལེན་པར་བྱེད་དེ་དེ་ཤེས་བཞིན་དང་ལྡན་པར་འགྱུར་རོ། །",
    "d248:146": "དེས་ཤེས་བཞིན་དང་ལྡན་པས་མའི་མངལ་དུ་འཇུག་ཅིང་དེར་གནས་ན་ཡང་དྲན་པ་དང་ལྡན་པར་འགྱུར་རོ། །",
    "d248:147": "ཤཱ་རིའི་བུ་ཆོས་གཉིས་པོ་འདི་དག་དང་ལྡན་ན་བྱང་ཆུབ་སེམས་དཔའ་སྐྱེ་བ་དྲན་པར་འགྱུར་རོ། །",
    "d248:148": "ཤཱ་རིའི་བུ་གཞན་ཡང་བྱང་ཆུབ་སེམས་དཔའ་དག་ལེགས་པར་བསྲུང་བ་ཡིན་ཏེ། ",
    "d248:149": "དེ་གཞན་ལ་གཤེ་བར་མི་བྱེད་དེ། ",
    "d248:150": "གཏི་མུག་པ་ཞེའམ། རྨོངས་པ་ཞེའམ། ཁེངས་པ་ཞེའམ། ལོང་བ་ཞེའམ། འཐེང་པོ་ཞེས་གཞན་ལ་ཁྲོ་བ་སྐྱེད་པས་གནས་པ་མ་ཡིན་ནོ། །གཞན་དུ་ན་སེམས་ཅན་ཁྲོས་པ་གང་ཡིན་པ་དེ་ལ་དབུགས་འབྱིན་པར་བྱེད། ",
    "d248:151": "བཟོད་པ་གསོལ་བར་བྱེད། རྗེས་སུ་འཐུན་པར་བྱེད། ཆོས་ཀྱིས་དགའ་བར་བྱེད། དྲན་པ་ལ་ཉེ་བར་གནས་པར་བྱེད། དེ་ལ་གསོང་པོར་སྨྲ་བར་བྱེད། ",
    "d248:152": "ཚུར་ཤོག་ལེགས་པར་འོངས་སོ་ཞེས་སྨྲ་བར་བྱེད་དེ། ",
    "d248:153": "མ་འཇིགས་ཤིག །",
    "d248:154": "མ་འཇིགས་ཤིག་ཅེས་སེམས་ཅན་དེ་དག་ལ་མི་འཇིགས་པ་སྦྱིན་པར་བྱེད། དབུགས་འབྱིན་པར་བྱེད་དེ། ཡིད་ཆེས་པར་བྱེད་ཅིང་བཟོད་པ་གསོལ་བར་བྱེད། རྗེས་སུ་འཐུན་པར་བྱེད་དོ། །",
    "d248:155": "སེམས་ཅན་འཁྲུལ་པའི་སྤྱོད་པ་དག་ལས་ཀྱང་ཀུན་ནས་སློང་བར་བྱེད་དེ། ",
    "d248:156": "ཤཱ་རིའི་བུ་ཆོས་གསུམ་པོ་འདི་དག་དང་ལྡན་ན་བྱང་ཆུབ་སེམས་དཔའ་སྐྱེ་བ་དྲན་པར་འགྱུར་རོ། །",
    "d248:157": "ཤཱ་རིའི་བུ་གཞན་ཡང་བྱང་ཆུབ་སེམས་དཔའ་འདི་ལ་དགེ་བའི་ཆོས་རྣམས་ལས་ཤིན་ཏུ་འདས་ཤིང་དགེ་བའི་ཆོས་རྣམས་དང་ལྡན་པར་འགྱུར་བ་དང་། ",
    "d248:158": "དེ་དེ་ལ་གནས་ནས་གཞན་དག་ཀྱང་དེ་ལ་རབ་ཏུ་འགོད་པར་བྱེད་པ་དང་། ",
    "d248:159": "བསྟི་སྟང་གིས་ཆོས་ཡོངས་སུ་ཚོལ་བར་བྱེད་པ་དང་། གཞན་དག་ལ་རྒྱ་ཆེར་སྟོན་པར་བྱེད་དེ། ",
    "d248:160": "ཤཱ་རིའི་བུ་ཆོས་བཞི་པོ་འདི་དག་དང་ལྡན་པའི་བྱང་ཆུབ་སེམས་དཔའ་སྐྱེ་བ་དྲན་པར་འགྱུར་རོ། །",
    "d248:161": "དེ་སྐྱེ་བ་དྲན་པས་གནས་ལྔ་རབ་ཏུ་འཐོབ་པ་ཡིན་ཏེ། ",
    "d248:162": "ལྔ་གང་ཞེ་ན། ",
    "d248:163": "སྔོན་ཐོས་པའི་ཆོས་གང་ཡིན་པ་དེ་དག་ལ་དེ་བཞིན་དུ་མངོན་པར་འཇུག་པ་ཉིད་དང་། དྲན་པ་མཆོག་ཏུ་འགྱུར་བ་དང་། ཤེས་རབ་རྣོ་བ་དང་། དྲན་པ་མཆོག་དང་། ཤེས་རབ་དང་ལྡན་པ་དང་། ",
    "d248:164": "དེ་སྲོག་གི་ཕྱིར་ཡང་སྡིག་པའི་ལས་མི་བྱེད་པ་སྟེ། སྐྱེས་མ་ཐག་ཏུ་ཆོས་ལྔ་པོ་འདི་དག་འཐོབ་པར་འགྱུར་རོ། །",
    "d248:165": "ཤཱ་རིའི་བུ་ཆོས་འདི་བཞི་ནི་བྱང་ཆུབ་སེམས་དཔའ་རྣམས་ལ་མེད་དེ། ",
    "d248:166": "བཞི་གང་ཞེ་ན། ",
    "d248:167": "བྱང་ཆུབ་སེམས་དཔའ་རྣམས་ལ་གཡོ་མེད་དོ། །",
    "d248:168": "བྱང་ཆུབ་སེམས་དཔའ་རྣམས་ལ་སེར་སྣ་མེད་དོ། །",
    "d248:169": "བྱང་ཆུབ་སེམས་དཔའ་རྣམས་ལ་ཕྲག་དོག་དང་ཕྲ་མ་མེད་དོ། །",
    "d248:170": "བྱང་ཆུབ་སེམས་དཔའ་རྣམས་ལ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་མི་ནུས་སོ་སྙམ་དུ་ཞུམ་པའི་སེམས་མེད་དོ། །ཤཱ་རིའི་བུ་གང་ལ་ཆོས་བཞི་པོ་འདི་དག་ཡོད་པ་དེ་ནི་མཁས་པ་རྣམས་ཀྱིས་ཀྱེ་མའོ་འདི་ནི་ཚུལ་འཆོས་པའོ། །",
    "d248:171": "ཀྱེ་མའོ་འདི་ནི་ཁ་གསག་ཅན་ནོ། །",
    "d248:172": "ཀྱེ་མའོ་འདི་ནི་ཆོས་སྟོར་བའོ། །",
    "d248:173": "ཀྱེ་མའོ་འདི་ནི་ཀུན་ནས་ཉོན་མོངས་པའི་ཆོས་ཅན་ནོ། །",
    "d248:174": "ཀྱེ་མའོ་འདི་ནི་འཇིག་རྟེན་གྱི་ཟང་ཟིང་ལྷུར་ལེན་པའོ། །",
    "d248:175": "ཀྱེ་མའོ་འདི་ནི་གོས་དང་ཟས་ཆེད་ཆེར་བྱེད་པ་སྟེ། ",
    "d248:176": "འཇིག་རྟེན་ན་རྐུན་པོར་རིག་པར་བྱའོ། །དེ་ཅིའི་ཕྱིར་ཞེ་ན། ",
    "d248:177": "ཤཱ་རིའི་བུ་གང་ཟག་དེ་ལྟ་བུ་ལ་ནི་དངོས་པོ་བཞི་མེད་དེ། དེའི་རྟགས་བཞི་གང་ཞེ་ན། ",
    "d248:178": "ཟས་ལ་ཆེད་ཆེར་བྱེད་པ་ལ་གནས་པ་དང་། བདག་ལ་མཆོག་ཏུ་འདུ་ཤེས་པ་དང་། སྒྲོགས་པས་ཉེ་བར་སྟོན་པ་དང་། དེ་ལ་བྱང་ཆུབ་སེམས་དཔའི་རྩོམ་པ་གང་ཡིན་པ་འདི་ལ་བྱང་ཆུབ་སེམས་དཔའི་ཡོན་ཏན་གྱི་གནས་གཅིག་ལ་ཡང་མངོན་པར་སྦྱོར་བ་མེད་པའོ། །",
    "d248:179": "ཤཱ་རིའི་བུ་བྱང་ཆུབ་སེམས་དཔས་བརྩམ་པར་བྱ་བའི་བྱང་ཆུབ་སེམས་དཔའི་ཡོན་ཏན་ཡང་གང་ཞེ་ན། འདི་ལྟ་སྟེ། ཚུལ་ཁྲིམས་ཡོངས་སུ་རྫོགས་པར་བྱེད་པ་ཉིད་དང་། ",
    "d248:180": "ཚུལ་ཁྲིམས་མ་རལ་བ་ཉིད་དང་། དྲན་པ་ཉམས་པ་མེད་པ་ཉིད་དང་། ལྷུག་པར་གཏོང་བ་ཉིད་དང་། བཟོད་པའི་སྟོབས་དང་། ཁྲོ་བ་མེད་པ་ཉིད་དང་། འཚེ་བ་མེད་པ་ཉིད་དང་། ཐོས་པ་མང་བ་དང་། སྦྱིན་པ་དང་། དུལ་བ་དང་། ཡང་དག་པར་སྡོམ་པ་དང་། འདོད་པ་རྣམས་དོན་དུ་གཉེར་བ་མེད་པ་ཉིད་དང་། གནོད་སེམས་ཐམས་ཅད་ལ་དོན་དུ་གཉེར་བ་མེད་པ་ཉིད་དང་། མྱུར་དུ་མངོན་པར་འབྱུང་བ་ཉིད་དང་། ཕྲ་མ་མེད་པ་ཉིད་དང་། ཁྲོ་བ་མེད་པ་ཉིད་དང་། དགེ་བའི་ཆོས་ཡང་དག་པར་ལེན་པ་དང་། ",
    "d248:181": "ཡེ་ཤེས་ཀྱི་སྤྱོད་པ་དང་། སེམས་ཅན་ཐམས་ཅད་ལ་བྱམས་པའི་སེམས་ཉིད་དང་། མི་འཐུན་པ་རྣམས་སྡུམ་པར་བྱེད་པ་དང་། འཁོར་བའི་འདམ་གྱི་ཟམ་པ་ཉིད་དང་། ",
    "d248:182": "ཆོས་ཀྱི་གཏམ་བྱེད་པ་ཉིད་དང་། བཟོད་པའི་སྟོབས་སོ་སོར་རིག་པར་བྱེད་པ་དང་། ལས་ཀྱི་རྣམ་པར་སྨིན་པ་ལ་རྟོན་པ་ནི་ཤཱ་རིའི་བུ་ངེས་པར་བྱང་ཆུབ་སེམས་དཔར་འགྱུར་ཏེ། ཤཱ་རིའི་བུ་འདི་ནི་བྱང་ཆུབ་སེམས་དཔས་བརྩམས་པའི་བྱང་ཆུབ་སེམས་དཔའི་ཡོན་ཏན་རྣམས་ཡིན་ནོ། །",
    "d248:183": "ཤཱ་རིའི་བུ་གང་ལ་བྱང་ཆུབ་སེམས་དཔས་བརྩམས་པའི་བྱང་ཆུབ་སེམས་དཔའི་ཡོན་ཏན་གྱི་ཆོས་འདི་དག་མེད་པ་དེ་དག་ནི་བྱང་ཆུབ་སེམས་དཔའ་ཚུལ་འཆོས་པ་ངན་འགྲོའི་གནས་དང་ལྡན་པར་རིག་པར་བྱའོ། །",
    "d248:184": "ཤཱ་རིའི་བུ་ཆོས་བཞི་པོ་འདི་ནི་བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྒྲུབ་པ་ཡིན་ཏེ། ",
    "d248:185": "བཞི་གང་ཞེ་ན། ",
    "d248:186": "ཆོས་དང་ཆོས་ཤེས་པ་དང་། སྦྱིན་པ་དང་སྦྱིན་པ་ཤེས་པ་དང་། ཞལ་ཏ་བྱེད་པའི་བྱ་བ་ཤེས་པ་དང་། ཐོས་པ་མང་པོ་བཙལ་བ་ཤེས་པའོ། །",
    "d248:187": "ཤཱ་རིའི་བུ་ཇི་ལྟར་ན་བྱང་ཆུབ་སེམས་དཔའི་ཆོས་གང་ཞེ་ན། འདི་ལྟ་སྟེ། དྲན་པ་ཉེ་བར་གཞག་པ་བཞི་དང་། ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། ",
    "d248:188": "འཕགས་པའི་ལམ་ཡན་ལག་བརྒྱད་དང་། ཆགས་པ་མེད་པ་དང་། ཞེ་སྡང་མེད་པ་དང་། གཏི་མུག་མེད་པ་དང་། དགེ་བ་བཅུའི་ལས་ཀྱི་ལམ་འདི་རྣམས་ནི་བྱང་ཆུབ་སེམས་དཔའི་ཆོས་ཞེས་བྱའོ། །",
    "d248:189": "དེ་ལ་ཆོས་ཤེས་པ་གང་ཞེ་ན། ",
    "d248:190": "གང་དེ་རྣམས་ཚུལ་བཞིན་སྒྲུབ་པར་བྱེད་ཀྱི་ལོག་པར་མི་སྒྲུབ་པ་སྟེ། སྦྱིན་པ་དང་། དུལ་བ་དང་། ཡང་དག་པར་སྡོམ་པ་འདི་ནི་ཆོས་ཤེས་པ་ཞེས་བྱའོ། །",
    "d248:191": "དེ་ལ་སྦྱིན་པ་གང་ཞེ་ན། ",
    "d248:192": "ཤཱ་རིའི་བུ་འདི་ལ་བྱང་ཆུབ་སེམས་དཔའ་ལ་གང་ཡོད་པ་དེ་ཡོངས་སུ་གཏོང་བར་བྱེད་དེ། དེ་ལག་པ་ཡོངས་སུ་གཏོང་བ་ཡིན། རྐང་པ་ཡོངས་སུ་གཏོང་བ་ཡིན། ལག་པ་དང་རྐང་པ་ཡོངས་སུ་གཏོང་བ་ཡིན། སྣ་ཡོངས་སུ་གཏོང་བ་ཡིན། མགོ་ཡོངས་སུ་གཏོང་བ་ཡིན། ཡན་ལག་དང་ཉིང་ལག་ཡོངས་སུ་གཏོང་བ་ཡིན། ",
    "d248:193": "བུ་ཡོངས་སུ་གཏོང་བ་ཡིན། བུ་མོ་ཡོངས་སུ་གཏོང་བ་ཡིན། ཆུང་མ་ཡོངས་སུ་གཏོང་བ་ཡིན། སྲོག་ཡོངས་སུ་གཏོང་བ་ཡིན། ནོར་ཡོངས་སུ་གཏོང་བ་ཡིན། བདེ་བ་ཡོངས་སུ་གཏོང་བ་ཡིན། ལུས་ཡོངས་སུ་གཏོང་བ་ཡིན། དངོས་པོ་ཡོངས་སུ་གཏོང་བ་ཡིན། ",
    "d248:194": "ཡུལ་ཡོངས་སུ་གཏོང་བ་ཡིན། རིན་པོ་ཆེ་ཡོངས་སུ་གཏོང་བ་ཡིན། བདོག་པ་ཐམས་ཅད་ཡོངས་སུ་གཏོང་བ་ཡིན་ཏེ། ཤཱ་རིའི་བུ་བྱང་ཆུབ་སེམས་དཔའ་དེ་ལྟར་སྦྱིན་པ་སྦྱིན་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བསྙེན་པ་ཡིན་ནོ། །",
    "d248:195": "དེ་ལ་སྦྱིན་པ་ཤེས་པ་གང་ཞེ་ན། ",
    "d248:196": "ཇི་ལྟར་ལྷུང་བཟེད་དུ་ཆུད་པ་དུས་སུ་སྦྱིན་པ་དང་། རུང་བ་སྦྱིན་པ་དག་སྦྱིན་པ་སྦྱིན་པར་བྱེད་དེ། ",
    "d248:197": "ཇི་ལྟར་དགེ་སློང་རྣམས་ལ་ཆོས་གོས་དང་། བསོད་སྙོམས་དང་། གནས་མལ་དང་། ན་བའི་གསོས་སྨན་དང་། ཡོ་བྱད་རྣམས་ཡོངས་སུ་བཏང་ཞིང་མགྲོན་དུ་གཉེར་བར་བྱེད་དོ། །ཤཱ་རིའི་བུ་གང་ཡང་བྱང་ཆུབ་སེམས་དཔའ་མཁས་པས་སྨད་པའི་སྦྱིན་པ་འདི་རྣམས་ལས་རབ་ཏུ་ལྡོག་པ་ཡིན་ཏེ། འདི་ལྟ་སྟེ། དུས་སུ་མ་བྱིན་པའི་སྦྱིན་པ་དང་། རུང་བ་མ་ཡིན་པའི་སྦྱིན་པ་དང་། ཆང་གི་སྦྱིན་པ་དང་། ",
    "d248:198": "དུག་གི་སྦྱིན་པ་དང་། གནོད་པའི་སྦྱིན་པ་དང་། འགྱོད་པའི་སྦྱིན་པ་དང་། མཚོན་ཆའི་སྦྱིན་པ་དང་། ཕྲོགས་པའི་སྦྱིན་པ་དང་། བརྙས་པའི་སྦྱིན་པ་དང་། རང་གི་ལག་གིས་མ་ཡིན་པའི་སྦྱིན་པ་དང་། རྒྱབ་ཀྱིས་ཕྱོགས་པའི་སྦྱིན་པ་དང་། འདོད་པ་ལ་སྟེན་པའི་སྦྱིན་པ་དང་། མི་འཐུན་པའི་སྦྱིན་པ་དང་། ",
    "d248:199": "དམ་པ་མ་ཡིན་པའི་སྦྱིན་པ་དང་། སྨད་པའི་སྦྱིན་པ་དང་། དུག་དང་སྦྱར་བའི་སྦྱིན་པ་དང་། སོ་སོར་གནོད་པའི་སྦྱིན་པ་དང་། རྙེད་པའི་ཕྱིར་སྦྱིན་པ་དང་། རྟག་ཏུ་འཇིགས་པ་སྐྱེད་པའི་ཕྱིར་སྦྱིན་པ་དང་། བྱང་ཆུབ་ཡོངས་སུ་ཉམས་པར་བྱེད་པའི་སྦྱིན་པ་དང་། ",
    "d248:200": "འཆི་བའི་ཞགས་པའི་སྦྱིན་པ་དང་། རྨོངས་པའི་སྦྱིན་པ་དང་། བསྟེན་པའི་ཕྱིར་སྦྱིན་པ་དང་། འཇིགས་པའི་སྦྱིན་པ་དག་ལས་ལྡོག་པར་འགྱུར་རོ། །ཤཱ་རིའི་བུ་འདི་ལ་མཁས་པས་སྨད་པའི་སྦྱིན་པ་གང་ཡིན་པ་དེ་དག་ལ་ཐམས་ཅད་ཀྱི་ཐམས་ཅད་དུ་མི་སྤྱོད་ཅིང་ལྷག་པར་མི་སྤྱོད་དེ་བྱང་ཆུབ་སེམས་དཔའ་ཐམས་ཅད་ཀྱི་ཐམས་ཅད་དུ་སྤྱོད་ཅིང་ལྷག་པར་སྤྱོད་པ་གང་ཡིན་པ་དེ་ནི་བྱང་ཆུབ་སེམས་དཔའ་ཞེས་བརྗོད་པར་མི་བྱའོ། །",
    "d248:201": "བྱང་ཆུབ་སེམས་དཔའ་གང་ལ་བྱང་ཆུབ་སེམས་དཔའི་ཡོན་ཏན་རྣམས་དང་ལྡན་པར་གྱུར་ཀྱང་སྦྱིན་པ་ལས་ཉམས་པ་ནི་བྱང་ཆུབ་སེམས་དཔའི་ཡོན་ཏན་མེད་པ་ཡིན་ནོ། །",
    "d248:202": "ཤཱ་རིའི་བུ་བྱང་ཆུབ་སེམས་དཔའ་ཁྱིམ་གྱི་གནས་ནས་མངོན་པར་བྱུང་བ་གང་བྱང་ཆུབ་ཀྱི་ཡན་ལག་ལ་མངོན་པར་བརྩོན་པ་དེས་ཇི་ལྟར་སྦྱིན་པ་སྦྱིན་པར་བྱ། ",
    "d248:203": "སྦྱིན་པ་གང་སྦྱིན་པར་བྱ། ",
    "d248:204": "སྦྱིན་པ་ཇི་ཙམ་ཞིག་སྦྱིན་པ་སྦྱིན་པར་བྱ། ",
    "d248:205": "ཤཱ་རིའི་བུ་བྱང་ཆུབ་སེམས་དཔའ་ཁྱིམ་གྱི་གནས་ནས་མངོན་པར་བྱུང་བ་གང་བྱང་ཆུབ་ཀྱི་ཡན་ལག་ལ་མངོན་པར་བརྩོན་པ་གང་ཡིན་པ་དེས་སོ་སོར་ཐར་པའི་སྡོམ་པས་བསྡམས་ཏེ་གནས་པར་བྱ་བ་དང་། ",
    "d248:206": "ཆོ་ག་དང་། སྤྱོད་ཡུལ་དང་། སྤྱོད་པ་ཕུན་སུམ་ཚོགས་པར་བྱ་བ་དང་། ",
    "d248:207": "ཁ་ན་མ་ཐོ་བ་ཕྲ་རབ་ཙམ་ལ་འཇིགས་པར་ལྟ་བ་དང་། ལུས་དང་། ངག་དང་། ཡིད་ཀྱི་ལས་ཀྱི་མཐའ་ཡོངས་སུ་དག་པ་དང་། འཚོ་བ་ཡོངས་སུ་དག་པས་བསླབ་པ་ཡང་དག་པར་བླངས་ཏེ་བསླབ་པར་བྱའོ། །",
    "d248:208": "དེས་ལུང་ནོད་པ་ལྷུར་བྱ་བ་དང་། ཁ་ཏོན་ལྷུར་བྱ་བ་དང་། དགོན་པ་ན་གནས་པ་ལྷུར་བྱ་བ་དང་། ཇི་ལྟར་ཐོས་པ་དང་། ",
    "d248:209": "ཇི་ལྟར་ཀུན་ཆུབ་པར་བྱས་པའི་ཆོས་དག་གཞན་དག་ལ་རྒྱ་ཆེར་བསྟན་པར་བྱ་བ་དང་། ",
    "d248:210": "ཆོས་ཀྱི་སྦྱིན་པ་པོ་དང་། ཆོས་ཀྱི་སྦྱིན་བདག་ཏུ་བྱའོ། །",
    "d248:211": "ཤཱ་རིའི་བུ་བྱང་ཆུབ་སེམས་དཔའ་ཁྱིམ་པ་གང་གིས་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་རིན་པོ་ཆེ་སྣ་བདུན་གྱིས་ཡོངས་སུ་བཀང་བ་བྱས་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་དབུལ་བ་ཕུལ་བ་བས། ཤཱ་རིའི་བུ་རབ་ཏུ་བྱུང་བར་གྱུར་པའི་བྱང་ཆུབ་སེམས་དཔའ་གང་གིས་ཚིག་བཞི་པའི་ཚིགས་སུ་བཅད་པ་གཅིག་བསྟན་ན་འདི་ཉིད་དེ་བས་ཆེས་བསོད་ནམས་མང་དུ་སྐྱེད་དེ། ",
    "d248:212": "ཤཱ་རིའི་བུ་དེ་བཞིན་གཤེགས་པས་ནི་རབ་ཏུ་བྱུང་བས་ཟང་ཟིང་གི་སྦྱིན་པ་བྱ་བར་མ་གནང་ངོ་། །",
    "d248:213": "དེ་ཅིའི་ཕྱིར་ཞེ་ན། ",
    "d248:214": "ཤཱ་རིའི་བུ་ང་རབ་ཏུ་བྱུང་བར་གྱུར་ནས་བསྐལ་པ་གྲངས་མེད་བསམ་གྱིས་མི་ཁྱབ་པར་ཁྱིམ་པའམ་རབ་ཏུ་བྱུང་བའི་ཆོས་གོས་དང་། བསོད་སྙོམས་ལ་མགྲོན་དུ་བོས་པར་མ་དགོངས་སོ། །",
    "d248:215": "གཞན་དུ་ན་ཆོས་ཁོ་ན་ལ་བསྟི་སྟང་དང་། བླ་མར་བྱས་ཏེ་ཉེ་བར་བརྟེན་ནས་གནས་པར་བྱའོ། །",
    "d248:216": "དེ་ཅིའི་ཕྱིར་ཞེ་ན། ",
    "d248:217": "ཤཱ་རིའི་བུ་ངའི་ཉན་ཐོས་རྣམས་ཀྱིས་ཆོས་ཀྱི་ནོར་ཅན་དུ་བྱའི་ཟང་ཟིང་གི་ནོར་ཅན་དུ་ནི་མི་བྱའོ། །",
    "d248:218": "ཤཱ་རིའི་བུ་གང་ཡང་ལྷུང་བཟེད་དུ་འོངས་པའི་རྙེད་པ་ཆོས་དང་འཐུན་པ་ཆོས་ཀྱིས་རྙེད་པར་འགྱུར་ན་དེས་ཚངས་པ་མཚུངས་པར་སྤྱོད་པ་རྣམས་དང་ཐུན་མོང་དུ་བཟའ་བར་བྱའོ། །",
    "d248:219": "གལ་ཏེ་ལ་ལ་ཞིག་འོངས་ནས་ལྷུང་བཟེད་དམ། ཆོས་གོས་སློང་ལ། གལ་ཏེ་སངས་རྒྱས་ཀྱིས་གནང་བའི་ཆོས་གོས་གསུམ་ལས་ལྷག་པར་གྱུར་ན་ཇི་ལྟར་བཏང་བ་བཞིན་དུ་སྦྱིན་པར་བྱའོ། །",
    "d248:220": "གལ་ཏེ་དེ་ལ་ཆོས་གོས་གསུམ་ལས་ཉུང་བར་གྱུར་ན་གང་ལ་བརྟེན་ཏེ་ཚངས་པར་སྤྱོད་པ་ལ་གནས་པ་དེ་ནི་ཡོངས་སུ་གཏང་བར་མི་བྱའོ། །",
    "d248:221": "དེ་ཅིའི་ཕྱིར་ཞེ་ན། ",
    "d248:222": "དེ་བཞིན་གཤེགས་པས་ཆོས་གོས་གསུམ་གཏང་བར་མི་བྱའོ། །ཞེས་གསུངས་པའི་ཕྱིར་རོ། །",
    "d248:223": "ཤཱ་རིའི་བུ་གལ་ཏེ་བྱང་ཆུབ་སེམས་དཔའ་ཆོས་གོས་གསུམ་ཡོངས་སུ་བཏང་སྟེ། སློང་བ་པོ་གཙོ་བོར་བྱེད་པར་གྱུར་ན་དེས་འདོད་པ་ཆུང་བ་བསྟེན་པ་མ་ཡིན་ནོ། །",
    "d248:224": "ཤཱ་རིའི་བུ་དེ་ལྟ་བས་ན་བྱང་ཆུབ་སེམས་དཔའ་གང་ཁྱིམ་གྱི་གནས་ནས་མངོན་པར་བྱུང་བ་དེས་ཆོས་ལ་ཀུན་ཏུ་བསྟེན་པར་བྱ་ཞིང་དེས་དེ་ལ་མངོན་པར་བརྩོན་པར་བྱའོ། །",
    "d248:225": "ཤཱ་རིའི་བུ་བྱང་ཆུབ་སེམས་དཔས་གང་ཡང་སེ་གོལ་གཏོགས་པ་ཙམ་དུ་ཡང་སེམས་ཅན་ཐམས་ཅད་ལ་བྱམས་པའི་སེམས་བསྒོམ་པར་བྱ་སྟེ། ",
    "d248:226": "འདི་ནི་སྦྱིན་པ་ཤེས་པ་ཞེས་བྱའོ། །",
    "d248:227": "ཤཱ་རིའི་བུ་ཇི་ཙམ་གྱིས་ན་བྱང་ཆུབ་སེམས་དཔའ་ཞལ་ཏ་བྱེད་པར་ཤེས་པར་བྱ་ཞེ་ན། ",
    "d248:228": "དེས་ཆོས་དང་འཐུན་པས་ཞལ་ཏ་བྱ་ཞིང་དེ་བཞིན་གཤེགས་པའི་མཆོད་རྟེན་ལ་ཡང་ཞལ་ཏ་བྱའོ། །",
    "d248:229": "མཁན་པོ་དང་སློབ་དཔོན་ལ་ཡང་གུས་པ་དང་བཅས་པར་བྱའོ། །",
    "d248:230": "དེ་ལྟར་འདིས་བརྩོན་འགྲུས་བརྩམ་པར་བྱ་སྟེ། ཇི་ལྟར་ཇི་སྲིད་འཚོའི་མཐར་ཐུག་པའི་བར་དུ་གཉིད་དང་རྨུགས་པ་བསལ་བར་བྱ་སྟེ། ",
    "d248:231": "ཤཱ་རིའི་བུ་འདི་ནི་བྱང་ཆུབ་སེམས་དཔའི་ཞལ་ཏ་བྱེད་པའི་བྱ་བ་ཡིན་ནོ། །",
    "d248:232": "ཤཱ་རིའི་བུ་དེ་ལ་ཐོས་པ་མང་པོ་ཚོལ་བའི་ཤེས་པ་གང་ཞེ་ན། ",
    "d248:233": "ཤཱ་རིའི་བུ་གང་སངས་རྒྱས་ཀྱི་བྱང་ཆུབ་ཀྱི་ཕྱིར་བྱང་ཆུབ་ཀྱི་སེམས་བསྐྱེད་པ་ཐོབ་ནས་ཐོས་པ་མང་པོ་ལ་མངོན་པར་བརྩོན་པར་མི་བྱེད་པ་དེ་ནི་བྱང་ཆུབ་སེམས་དཔའ་བདེན་པར་སྨྲ་བ་མ་ཡིན་པར་རིག་པར་བྱའོ། །",
    "d248:234": "ཤཱ་རིའི་བུ་མིང་ཙམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་མི་ནུས་ཀྱི། ",
    "d248:235": "ཤེས་རབ་དང་ལྡན་པ་ཉིད་ཀྱིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་ནུས་སོ། །",
    "d248:236": "ཤེས་རབ་དེ་ཡང་གང་ལས་ངེས་པར་འབྱུང་བ་ཡིན་ཞེ་ན། ",
    "d248:237": "མང་དུ་ཐོས་པ་ལས་ཤེས་རབ་འབྱུང་བ་ཡིན་ཏེ། ",
    "d248:238": "ཤཱ་རིའི་བུ་དེ་ལྟ་བས་ན་ཁྱོད་ཀྱིས་མངོན་སུམ་དུ་བྱ་ཞིང་ཁྱོད་ཀྱིས་སོ་སོར་རིག་པར་བྱའོ། །",
    "d248:239": "བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པའི་སེམས་ཅན་མང་དུ་ཐོས་པ་ལ་ཇི་ལྟར་ཐེ་ཙོམ་སྐྱེ་བར་འགྱུར་ཞེས་གང་བྱང་ཆུབ་སེམས་དཔའ་དེ་སེམས་ཅན་རྣམས་ལ་ཕན་འདོགས་པར་བྱེད་པའི་བྱང་ཆུབ་ལ་བདུད་སྡིག་ཅན་བར་ཆད་བྱེད་པར་འགྱུར་ཏེ། ",
    "d248:240": "ཤཱ་རིའི་བུ་བྱང་ཆུབ་སེམས་དཔའ་སེམས་བསྐྱེད་ནས་ཐོས་པ་མང་པོ་ལ་མངོན་པར་མི་བརྩོན་པ་གང་ཡིན་པ་དེ་ནི་བདུད་སྡིག་ཅན་གྱི་ཡོངས་སུ་བྱིན་གྱིས་བརླབས་པ་ཉིད་ཡིན་ནོ། །",
    "d248:241": "དེ་ལྟ་བས་ན་ཤཱ་རིའི་བུ་བདུད་ཀྱི་ལས་ཐམས་ཅད་ཡོངས་སུ་ཤེས་པར་འདོད་པས་བརྩོན་འགྲུས་བརྩམ་པར་བྱ། ",
    "d248:242": "ཚིག་གཙོ་བོར་མི་བྱ། ",
    "d248:243": "མཁས་པའི་བྱ་བ་ཤེས་པར་བྱ་ཞིང་འཇིག་རྟེན་ཐམས་ཅད་ལ་གྲགས་པའི་བྱ་བ་ཤེས་པར་བྱའོ། །",
    "d248:244": "ཤཱ་རིའི་བུ་དེ་ལྟ་བས་ན་འཇིག་རྟེན་ཐམས་ཅད་ལས་མངོན་པར་འཕགས་པའི་བརྩོན་འགྲུས་དང་། འཇིག་རྟེན་ཐམས་ཅད་ལས་མངོན་པར་འཕགས་པའི་ཚུལ་ཁྲིམས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །",
    "d248:245": "ཤཱ་རིའི་བུ་གནས་འདི་དོན་དུ་གཉེར་བ་མང་ཡང་ནན་ཏན་གྱིས་ཡང་དག་པར་སྒྲུབ་པར་བྱེད་པ་ནི་མེད་དེ་དེ་དག་ཀྱང་དེ་བཞིན་གཤེགས་པའི་སྟོབས་བཅུ་དང་། འཇིག་རྟེན་ཐམས་ཅད་ལས་མངོན་པར་འཕགས་པའི་ཡེ་ཤེས་དང་། སྨོན་ལམ་ལས་ཡོངས་སུ་ཉམས་པར་འགྱུར་རོ། །",
    "d248:246": "དེ་ལྟ་བས་ན་ཤཱ་རིའི་བུ་བྱང་ཆུབ་སེམས་དཔས་སེམས་ཅན་ཐམས་ཅད་གང་གིས་དགའ་བར་འགྱུར་བའི་ཚིག་དེ་སྨྲ་བར་བྱ། བྱང་ཆུབ་སེམས་དཔས་བདག་གི་དོན་དུ་སྨྲ་བར་མི་བྱ། ",
    "d248:247": "བྱང་ཆུབ་སེམས་དཔའ་བརྩོན་འགྲུས་དམན་པར་མི་བྱའོ། །",
    "d248:248": "ཤཱ་རིའི་བུ་སྟོང་དུ་བགྲངས་པ་ལས་གཅིག་འགྲུབ་པའམ། འགྲུབ་པ་མེད་ཅིང་ཤཱ་རིའི་བུ་སྟོང་ཕྲག་བཅུ་དང་། སྟོང་ཕྲག་ཉི་ཤུ་དང་། སྟོང་ཕྲག་སུམ་ཅུ་དང་། ",
    "d248:249": "སྟོང་ཕྲག་བཞི་བཅུ་དང་། སྟོང་ཕྲག་ལྔ་བཅུ་དང་། བྱེ་བ་ཕྲག་སྟོང་དུ་བགྲང་བ་ལས་གཅིག་འགྲུབ་པའམ། འགྲུབ་པ་མེད་དོ། །",
    "d248:250": "དེ་ཅིའི་ཕྱིར་ཞེ་ན། ",
    "d248:251": "ཤཱ་རིའི་བུ་དེ་ལྟར་གང་བྱང་ཆུབ་སེམས་དཔའི་སྤྱོད་པ་འདི་ལ་གནས་པ་དེ་ནི་མངོན་པར་འབྱུང་བར་དཀའ་བ་ཡིན་ནོ། །",
    "d248:252": "ཤཱ་རིའི་བུ་དེ་ལྟ་བས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བས་འདི་ལྟར་སེམས་བསྐྱེད་པར་བྱ་སྟེ། བདག་གིས་སེམས་ཅན་ཐམས་ཅད་ཀྱིས་མནག་དཀའ་བ་མནག་པར་བྱ། བཟོད་དཀའ་བ་བཟོད་པར་བྱ་ཞིང་བདག་གིས་ཆོས་བཙལ་བར་བྱ་བའི་ཕྱིར། ",
    "d248:253": "མངོན་པར་དགའ་བས་བརྩོན་པར་བྱའི་ལོངས་སྤྱོད་བཙལ་བའི་ཕྱིར་ནི་མ་ཡིན་ནོ། །དེ་ཅིའི་ཕྱིར་ཞེ་ན། ",
    "d248:254": "ཆོས་ཚོལ་བར་བྱེད་པ་ནི་ཡེ་ཤེས་ཚོལ་བར་བྱེད་པ་ཡིན་ཏེ། ",
    "d248:255": "འདོད་པ་རྙེད་པས་རློམ་པར་མི་བྱེད། རབ་ཏུ་རློམ་པར་མི་བྱེད་དོ། །",
    "d248:256": "དེ་བས་ན་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པའི་སེམས་ཅན་རྣམས་ཀྱིས་ཤེས་རབ་གཙོ་བོར་བྱའི་ལོངས་སྤྱོད་གཙོ་བོར་མི་བྱའོ། །",
    "d248:257": "ཤཱ་རིའི་བུ་དེ་ལྟར་ན་གང་ཆོས་ཀྱི་སྦྱིན་པ་འདི་ལ་བྱང་ཆུབ་སེམས་དཔས་མངོན་པར་བརྩོན་པར་བྱའོ། །",
    "d248:258": "ཤཱ་རིའི་བུ་དེ་ལ་བྱང་ཆུབ་སེམས་དཔས་མང་དུ་ཐོས་པའི་ཤེས་པ་བཙལ་བར་བྱ་ཞེ་ན། ",
    "d248:259": "ཤཱ་རིའི་བུ་འདི་ལ་བྱང་ཆུབ་སེམས་དཔས་གང་ཐོས་པའི་ལེགས་པར་བཤད་པ་དེ་ཁྱེར་ལ་ཤོག་ཅེས་ཕྱོགས་བཞིར་སྐྱེས་བུ་བཞི་གཏང་བར་བྱ། ཁྱེད་ཅག་རྣམས་ཀྱིས་དེ་རྣམས་ན་བའི་ཉེ་གནས་དང་། ནད་གཡོག་གི་དོན་དུ་སྤྲོ་བར་བྱའོ་ཞེས་སྐྱེས་བུ་གཞན་བཞི་ཡང་གཏང་བར་བྱ་སྟེ། ཤཱ་རིའི་བུ་བྱང་ཆུབ་སེམས་དཔས་ཕྱོགས་བཞིར་བྱམས་པའི་སེམས་ཀྱིས་ཁྱབ་པར་ཆོས་ཀྱི་རྗེས་སུ་འགྲོ་བའི་བློ་གཞག་པར་ཡང་བྱ། ",
    "d248:260": "ཕྱོགས་གང་དུ་ཆོས་ཐོས་པའི་ཕྱོགས་དེར་ཡང་འགྲོ་བར་བྱའོ། །",
    "d248:261": "ཤཱ་རིའི་བུ་དེ་ལྟར་བྱང་ཆུབ་སེམས་དཔས་ཆོས་བཙལ་བར་བྱ་སྟེ། ",
    "d248:262": "འདི་ནི་མང་དུ་ཐོས་པ་ཚོལ་བ་ཤེས་པ་ཡིན་ནོ། །",
    "d248:263": "ཤཱ་རིའི་བུ་ཆོས་བཞི་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྒྲུབ་པར་བྱེད་པ་ཡིན་ཏེ། ",
    "d248:264": "ཤཱ་རིའི་བུ་སྔོན་བྱུང་བ་འདས་པའི་དུས་ན་བྱང་ཆུབ་སེམས་དཔའ་མཁས་པའི་བརྩོན་འགྲུས་ཞེས་བྱ་བ་བྱུང་བར་གྱུར་ཏེ། ",
    "d248:265": "དུས་དེའི་ཚེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལེགས་སྐྱེས་ཞེས་བྱ་བ་བྱུང་བར་གྱུར་པ་དེ་ཡོངས་སུ་མྱ་ངན་ལས་འདས་ནས། ",
    "d248:266": "དེའི་བསྟན་པ་གནས་པར་གྱུར་པའི་ཚེ་བྱང་ཆུབ་སེམས་དཔའ་མཁས་པའི་བརྩོན་འགྲུས་ཞེས་བྱ་བ་དེ་མཆོད་རྟེན་ལ་ཕྱག་འཚལ་ཞིང་རྒྱུ་བ་ན་བྱང་ཆུབ་ཀྱི་ཤིང་དྲུང་ག་ལ་བ་དེ་ལོགས་སུ་སོང་སྟེ་ཕྱིན་ནས། ",
    "d248:267": "དེས་བྱང་ཆུབ་ཀྱི་ཤིང་དེ་མཐོང་བ་ན་རབ་ཏུ་ངུ་ཞིང་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེས་འདི་ལ་བཞུགས་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ཤིང་། ",
    "d248:268": "བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེས་འདིར་བདུད་དཔུང་དང་བཅས་བཞོན་པ་དང་བཅས་པ་བཏུལ་ཏེ། ",
    "d248:269": "སེང་གེའི་ཁྲི་འདིའི་དོན་དུ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེས་བསྐལ་པ་བརྒྱ་སྟོང་ཕྲག་དུ་མར་དཀའ་བ་སྤྱད་དེ། ",
    "d248:270": "བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེས་འདི་ལ་སྐྱིལ་མོ་ཀྲུང་གཅིག་གིས་ཞག་བདུན་བཞུགས་སོ། །",
    "d248:271": "བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འདི་ལ་བཞུགས་པ་ན། བཅོམ་ལྡན་འདས་དེ་མཐོང་ནས་ལྷ་བྱེ་བ་ས་ཡ་བརྒྱ་སྟོང་ཕྲག་དུ་མས་ཕྱག་འཚལ་བ་གང་ཡིན་པའི་ལྷ་དེ་དག་ནི་རྙེད་པ་ལེགས་པར་རྙེད་པ་ཡིན་ནོ། །",
    "d248:272": "གང་བདག་ཀྱང་དུས་ནམ་ཞིག་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་ཞེས་བྱང་ཆུབ་ཀྱི་ཤིང་གི་རྩ་བ་དེ་ལ་ཉིན་མཚན་བརྒྱད་དུ་རབ་ཏུ་ངུ་བར་གྱུར་ཏེ། ",
    "d248:273": "དེའི་བར་དུ་བཟའ་བའམ། བཏུང་བ་ལ་ལོངས་མ་སྤྱད་པར་གནས་པར་གྱུར་པ་ན། གནས་གཙང་མའི་རིས་ཀྱི་ལྷ་ཉེ་བར་འོངས་ནས་དེ་ལ་འདི་སྐད་ཅེས་ལྷག་པར་གདུང་བ་མ་བྱེད་པར་སངས་རྒྱས་ཀྱི་ཡོན་ཏན་གང་ཡིན་པ་དེ་ཡོངས་སུ་ཚོལ་ཅིག །ཅེས་སྨྲས་སོ། །",
    "d248:274": "དེས་སྨྲས་པ། ཁྱེད་རྣམས་ཀྱིས་སངས་རྒྱས་ཀྱི་ཡོན་ཏན་ཤེས་སམ། ",
    "d248:275": "དེ་དག་གིས་བདག་ཅག་གིས་ནི་མི་ཤེས་མོད་ཀྱི། ",
    "d248:276": "འོན་ཀྱང་ལུས་འདི་ལ་འབྲས་ཆན་དང་ཟན་དྲོན་གྱིས་གསོས་ཏེ། ",
    "d248:277": "བཟའ་བ་བཙལ་བ་ལ་བརྩོན་པར་གྱིས་ལ་ཁྱོད་མྱུར་དུ་འཆི་བའི་དུས་བྱེད་པར་འགྱུར་བ་མ་བྱེད་ཅིག་ཅེས་སྨྲས་སོ། །",
    "d248:278": "དེས་ལུས་ཉམ་ཆུང་བར་ནི་མངོན་པར་ཤེས་པ་མེད་ཀྱི་འོན་ཀྱང་གང་དུ་འགྲོ་བར་བྱ་སྟེ། ",
    "d248:279": "འདི་ཉིད་དུ་བདག་འཆི་བའི་དུས་བྱེད་པར་བྱའོ་ཞེས་ཉིན་མཚན་བདུན་དུ་ངུ་ཞིང་འཆི་བའི་དུས་བྱའོ་ཞེས་སྨྲས་སོ། །ཤཱ་རིའི་བུ་བརྩོན་འགྲུས་དེས་བསྐལ་པ་བྱེ་བ་ཕྲག་དྲུག་ཅུ་ཕྱིར་བསྙིལ་བར་གྱུར་ཏོ། །",
    "d248:280": "ཤཱ་རིའི་བུ་བྱང་ཆུབ་སེམས་དཔའ་དེས་དེའི་འོག་ཏུ་བསྐལ་པ་བྱེ་བ་ཉི་ཤུ་རྩ་ལྔས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། །",
    "d248:281": "དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ནས་སེམས་ཅན་བྱེ་བ་བརྒྱ་ཕྲག་སྟོང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་ཡོངས་སུ་སྨིན་པར་བྱས་སོ། །",
    "d248:282": "དེའི་ཚེའི་ཚད་ནི་དཔག་ཏུ་མེད་ཅིང་འདིའི་ཉན་ཐོས་ཀྱི་དགེ་འདུན་ཡང་ཚད་མེད་ཅིང་དཔག་ཏུ་མེད་པར་གྱུར་ཏོ། །",
    "d248:283": "ཤཱ་རིའི་བུ་ཅིའི་ཕྱིར་མཁས་པའི་བརྩོན་འགྲུས་ཞེས་བྱ་ཞེ་ན། ",
    "d248:284": "དེ་དུས་ཐམས་ཅད་དུ་ངེས་པར་འབྱུང་བ་ལ་བརྩོན་པ་དང་། ",
    "d248:285": "དུས་ཐམས་ཅད་དུ་བརྩོན་འགྲུས་རྩོམ་པ་ལ་བརྩོན་པ་དང་། ",
    "d248:286": "དུས་ཐམས་ཅད་དུ་ཐོས་པ་མང་པོ་ལ་བརྩོན་པ་སྟེ། ",
    "d248:287": "ཤཱ་རིའི་བུ་དེ་ལྟ་བུའི་བརྩོན་འགྲུས་འདིས་བྱང་ཆུབ་སེམས་དཔའ་མཁས་པའི་བརྩོན་འགྲུས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། །",
    "d248:288": "ཤཱ་རིའི་བུ་ཆོས་བཞི་དང་ལྡན་ན་བྱང་ཆུབ་སེམས་དཔའ་ཤེས་རབ་དང་ལྡན་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་ཏེ། ",
    "d248:289": "བཞི་གང་ཞེ་ན། ",
    "d248:290": "ཤཱ་རིའི་བུ་བྱང་ཆུབ་སེམས་དཔའ་ཐོས་པ་མང་བ་ཡིན། ཐོས་པ་འཛིན་པ་ཡིན། ",
    "d248:291": "ཐོས་པ་བསགས་པ་ཡིན། ",
    "d248:292": "ཚངས་པ་མཚུངས་པར་སྤྱོད་པ་རྒན་རབས་དང་། བར་མ་དང་། གསར་བུ་ལ་གུས་པ་དང་བཅས་པ་ཡིན། ",
    "d248:293": "དྲིས་ན་ལག་པ་གཡས་པས་ལམ་ནི་འདིའོ། །",
    "d248:294": "ལམ་ནི་འདིའོ་ཞེས་ཉེ་བར་སྟོན་པ་ཡིན་ཞིང་ཆོས་སྟོན་པ་ལ་བརྩོན་པ་ཡིན་ནོ། །",
    "d248:295": "ཤཱ་རིའི་བུ་ཆོས་བཞི་པོ་དེ་དག་དང་ལྡན་ན་བྱང་ཆུབ་སེམས་དཔའ་ཤེས་རབ་དང་ལྡན་པར་འགྱུར་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། །",
    "d248:296": "དེ་ལ་ཇི་ལྟར་ཐོས་པ་བཙལ་བར་བྱ་ཞེ་ན། ",
    "d248:297": "རང་གི་འདོད་པ་བཏང་སྟེ་མཁན་པོ་དང་། སློབ་དཔོན་གྱི་གཞུང་ལ་རབ་ཏུ་གནས་པ་དང་། གུས་པ་དང་བཅས་པར་བྱའོ། །",
    "d248:298": "ཆོས་བཞི་རྣམ་པར་སྤང་བར་བྱ་བ་ཡིན་ཏེ། ",
    "d248:299": "བཞི་གང་ཞེ་ན། གཉིད་དང་། ",
    "d248:300": "རྨུགས་པ་དང་། བྲེ་མོའི་གཏམ་དང་། ཁྲོ་བ་དང་། ཁེངས་པ་ཉིད་དེ། ",
    "d248:301": "ཆོས་བཞི་པོ་འདི་དག་རྣམ་པར་སྤང་བར་བྱའོ། །",
    "d248:302": "ཆོས་བཞི་དག་ལ་གོམས་པར་བྱ་བ་ཡིན་ཏེ། ",
    "d248:303": "བཞི་གང་ཞེ་ན། ",
    "d248:304": "མི་ཉལ་བ་ལ་གོམས་པ་དང་། ",
    "d248:305": "བརྩོན་འགྲུས་བརྩམས་ཤིང་འཆག་པའི་རང་བཞིན་ཅན་དུ་བྱ་བ་དང་། ",
    "d248:306": "མཁན་པོ་དང་སློབ་དཔོན་གྱི་བསྙེན་བཀུར་ལ་གུས་པ་དང་བཅས་ཤིང་ཁེངས་པ་མེད་པ་དང་། ",
    "d248:307": "གཞན་དག་ལ་གུས་པ་བསྐྱེད་པས་ཐོས་པ་འཛིན་པ་དང་། དེ་སེམས་ལ་བཞག་ནས་ཚིག་ཡོངས་སུ་རྫོགས་པར་བྱེད་པ་སྟེ། ",
    "d248:308": "ཆོས་བཞི་པོ་དེ་དག་དང་ལྡན་ན་ཐོས་པ་ཚོལ་བ་ཡིན་ནོ། །",
    "d248:309": "ཆོས་བཞི་པོ་འདི་དག་གིས་ཀྱང་སློབ་དཔོན མཉེས་པར་བྱེད་དེ། ",
    "d248:310": "བཞི་གང་ཞེ་ན། ",
    "d248:311": "ངེས་པ་དང་བཤེས་པ་དང་། བཤེས་པ་བརྟན་པ་དང་། ཆོས་ལ་གནས་པ་དང་། ངེས་པའི་ཚིག་བཟང་པོ་དང་ལྡན་པ་སྟེ། ",
    "d248:312": "ཆོས་བཞི་པོ་དེ་དག་དང་ལྡན་ན་སློབ་དཔོན་མཉེས་པར་བྱེད་དོ། །",
    "d248:313": "བདག་ཆོས་བཞི་དང་ལྡན་ན་དགའ་བ་འཐོབ་པར་འགྱུར་ཏེ། ",
    "d248:314": "བཞི་གང་ཞེ་ན། ",
    "d248:315": "བདག་གི་བཙལ་བ་དོན་ཡོད་པར་བདག་ཉིད་ཀྱིས་དགའ་བ་ཐོབ་པ་དང་། ",
    "d248:316": "བདག་ཐོས་པའི་གཏེར་དང་ལྡན་པ་དང་། བདག་འདི་ལ་བརྟེན་ནས་ཤེས་རབ་ཀྱི་ཕུང་པོ་དང་ལྡན་པ་དང་། གཞན་དག་ལ་ཆོས་ཀྱི་སྦྱིན་པ་སྦྱིན་པ་ན་དགའ་བ་དང་རངས་པ་སྐྱེ་བར་འགྱུར་ཏེ། ",
    "d248:317": "ཆོས་བཞི་པོ་འདི་དག་དང་ལྡན་ན་བྱང་ཆུབ་སེམས་དཔའ་བདག་ཉིད་དགའ་བ་འཐོབ་པར་འགྱུར་རོ། །",
    "d248:318": "དེ་དེ་ལྟ་བུར་ཐོས་པ་ཚོལ་བ་ལ་གུས་པ་དང་བཅས་པ་དང་། རི་མོ་དང་ལྡན་པ་དང་། སྲི་ཞུ་དང་ལྡན་པ་དང་། བདག་ཉིད་མི་འཕྱར་བ་དང་། བདག་ཉིད་དུལ་བའི་དོན་དང་། ",
    "d248:319": "བདག་ཉིད་ཞི་བའི་དོན་དང་། བདག་ཉིད་ཡོངས་སུ་མྱ་ངན་ལས་འདའ་བའི་དོན་དང་། གཞན་དུལ་བའི་དོན་དང་། གཞན་ཞི་བའི་དོན་དང་། གཞན་མྱ་ངན་ལས་འདའ་བའི་དོན་བྱེད་པ་ཡིན་ཏེ། ",
    "d248:320": "བདག་གཅིག་པུའི་དོན་བྱེད་པ་ནི་མ་ཡིན་ནོ། །",
    "d248:321": "དེ་ལྟར་ཐོས་པ་ཚོལ་ཞིང་དེ་ལྟར་ཐོས་པ་ཡོངས་སུ་ཚོལ་བ་ན་མཐོང་བའི་ཆོས་ཀྱི་ཤེས་རབ་ཀྱང་འཕེལ་བར་བྱེད་ན་འཇིག་རྟེན་ཕ་རོལ་གྱི་ལྟ་སྨོས་ཀྱང་ཅི་དགོས་ཏེ། ",
    "d248:322": "ཤེས་རབ་དེ་ཡང་ཐོས་པ་ནན་ཏན་དུ་བྱེད་པས་སྒྲུབ་པ་ཡིན་ནོ། །",
    "d248:323": "བྱང་ཆུབ་སེམས་དཔའ་ཐོས་པ་ལ་ནན་ཏན་དུ་སྒྲུབ་པར་མི་བྱེད་པ་དེས་ནི་སེར་སྐྱ་རྗེས་སུ་དྲན་པར་བྱའོ། །",
    "d248:324": "དེ་བས་ན་ཚངས་པ་མཚུངས་པར་སྤྱོད་པ་དག་ལ་ཡང་གུས་པ་དང་བཅས་པར་བྱ། མདུན་དུ་གནས་ཏེ་འཕྱ་བར་མི་བྱ། ",
    "d248:325": "སྨྲ་བར་མི་བྱ། རྐང་པ་བཀྲུ་བར་མི་བྱ། མདུན་དུ་སོ་ཤིང་བཟའ་བར་མི་བྱ། མདུན་དུ་མཆིལ་མ་དོར་བར་མི་བྱ། ",
    "d248:326": "སྒྲ་དྲག་པོས་སྨྲ་བར་མི་བྱ། མ་དྲིས་པར་སྨྲ་བར་མི་བྱ། གཏམ་གྱི་བར་ཆད་མི་བྱ། མ་སྨྲས་པར་འགྲོ་བར་མི་བྱ། ",
    "d248:327": "སྔ་ཕྱིའི་འདུ་ཤེས་མི་བྱ། གང་ཅུང་ཟད་ཙམ་རབ་ཏུ་སྨྲ་བར་མི་བྱ། གཞན་དང་གཞན་པའི་གཏམ་མི་བྱ། དམན་པ་དང་ལྡན་པའི་གཏམ་མི་བྱ། ",
    "d248:328": "གཞན་དྲིས་པ་ན་གཞན་གྱིས་བརྡ་སྤྲད་པར་མི་བྱ། གང་དྲིས་པ་དེ་ཉིད་བརྡ་སྤྲད་པར་བྱ། ",
    "d248:329": "རྐུན་པོའི་གཏམ་མི་བྱ། ",
    "d248:330": "མདོ་སྡེ་ལ་རྟོན་པར་བྱ། ",
    "d248:331": "བདག་དང་གཞན་གྱི་སེམས་བསྲུང་བར་བྱ་ཞིང་དེ་དང་རྗེས་སུ་འཐུན་པའི་དགེ་བའི་རྩ་བ་བརྟེན་པར་བྱ། ",
    "d248:332": "གང་སངས་རྒྱས་ཀྱི་བྱང་ཆུབ་ཡང་དག་པ་ཉིད་ལ་ཞུགས་པ་དེ་རྣམས་ལ་ཕན་གདགས་པར་བྱ། གང་མ་ཞུགས་པ་རྣམས་ལ་ཡང་གནོད་པར་མི་བྱ། དེ་ལ་རྣམ་པ་དེ་དག་གཉི་ག་ལ་ཡང་གནོད་པར་མི་བྱའོ། །",
    "d248:333": "གང་དག་ལ་བདག་ལ་ཁྲོས་པར་གྱུར་ནས་ཡང་དག་པ་མ་ཡིན་པ་རྗོད་པར་བྱེད་ཅིང་སྲོག་གི་བར་ཆད་བྱེད་པར་གནས་པ། ཚངས་པར་སྤྱོད་པའི་བར་ཆད་བྱེད་པ་ལ་འཇིགས་པའམ། གུས་པར་བྱ་བ་དང་། ",
    "d248:334": "ཐ་ན་དགའ་བའི་ཚིག་གིས་ཀྱང་དེ་དང་སེམས་ཡོངས་སུ་འདྲིས་པར་བྱ། གང་ལས་ལུང་ནོད་པ་དང་། ",
    "d248:335": "ཁ་ཏོན་འདོན་པ་དང་འབྲེལ་པ་དེ་ལ་ནི་སྟོན་པའི་འདུ་ཤེས་བསྐྱེད་ཅིང་གུས་པར་བྱའོ། །",
    "d248:336": "དེ་ལྟར་ཚངས་པ་མཚུངས་པར་སྤྱོད་པ་རྣམས་ལ་གུས་པར་ཡང་བྱའོ། །",
    "d248:337": "ཇི་ལྟར་ལམ་བསྟན་པར་བྱ་ཞེ་ན། ",
    "d248:338": "སེམས་མཉམ་པ་ཉིད་དང་། སེམས་རབ་ཏུ་དང་བ་ཉིད་དང་། ཡང་དག་པར་འདུ་ཤེས་པ་དང་། སོམ་ཉི་མེད་པས་ལམ་ལ་ལམ་ཉེ་བར་བསྟན་པར་བྱའོ། །",
    "d248:339": "གལ་ཏེ་ཐེ་ཙོམ་མེད་པར་མ་གྱུར་ན་དེས་ལམ་ཤེས་པའི་སྐྱེས་བུ་དག་ལས་མཉན་ནས་ལམ་ཉེ་བར་བསྟན་པར་བྱའོ། །",
    "d248:340": "ཆོས་བཞི་པོ་དེ་དག་དང་ལྡན་ན་བྱང་ཆུབ་སེམས་དཔའ་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། །",
    "d248:341": "དེ་ལ་འདི་སྐད་ཅེས་བྱ་སྟེ། ",
    "d248:342": "ཚུལ་བཞིན་བསྙེན་བཀུར་བྱེད་པ་དང་། །",
    "d248:343": "ཚུལ་བཞིན་ཆོས་ནི་ཉན་བྱེད་ཅིང་། །",
    "d248:344": "ཚུལ་བཞིན་ཤིན་ཏུ་དོན་སེམས་ལ། །",
    "d248:345": "ཆོས་རྣམས་ཀུན་གྱི་ཕ་རོལ་ཕྱིན། །",
    "d248:346": "ལུས་ཅན་རྣམས་ལ་ཕན་དོན་དུ། །",
    "d248:347": "ཆོས་དེ་ཡོངས་སུ་ཚོལ་བ་ན། །མཁན་པོ་དག་དང་ཉེ་གནས་ནི། །",
    "d248:348": "གུས་པ་ཀུན་གྱིས་བྱ་བ་ཡིན། །",
    "d248:349": "རྟག་ཏུ་བྱམས་པ་ལ་གནས་ནས། །",
    "d248:350": "བྱས་པ་གཟོ་དང་བྱས་པ་ཚོར། །",
    "d248:351": "ངོ་ཚ་ཁྲེལ་ཡོད་ཕུན་སུམ་ཚོགས། །",
    "d248:352": "ཕྲག་དོག་ཚུལ་འཆོས་རྣམ་པར་སྤངས། །",
    "d248:353": "ནད་པ་རྣམས་ནི་གསོ་བྱེད་པ། །རྙེད་དཀའ་རིན་ཆེན་འདུ་ཤེས་ཀྱིས། །",
    "d248:354": "དེ་དག་འདུ་ཤེས་ཉེར་གཞག་ནས། །",
    "d248:355": "ལེགས་པར་བཤད་པ་ཡོངས་སུ་བཙལ། །",
    "d248:356": "དེ་དག་ཐོས་པས་བདེར་འགྱུར་དང་། །",
    "d248:357": "ཤེས་རབ་རྣོན་པོའང་སྐྱེ་འགྱུར་ཞིང་། །",
    "d248:358": "འདོད་ཆགས་ཞེ་སྡང་གཏི་མུག་དག །",
    "d248:359": "ཐམས་ཅད་བྱམས་པས་ཞི་བར་འགྱུར། །",
    "d248:360": "དཔེར་ན་སྐྱེས་བུ་ཁྲུས་བྱས་ལ། །",
    "d248:361": "འགའ་ཡིས་ཕྲེང་བ་བྱིན་པ་ན། །",
    "d248:362": "ལག་པ་གཉིས་ཀྱིས་ཡོན་བླངས་ནས། །",
    "d248:363": "སྤྱི་བོ་ལ་ནི་འཇོག་པ་ལྟར། །",
    "d248:364": "དེ་བཞིན་ལེགས་བཤད་ཐོས་ནས་ཀྱང་། །དགའ་བའི་སེམས་ནི་སྐྱེ་འགྱུར་བ། །",
    "d248:365": "རྒྱལ་སྲིད་ཐོབ་པའང་དེ་ལྟ་བུའི། །",
    "d248:366": "དགའ་བ་རྙེད་པ་མ་ཡིན་ནོ། །",
    "d248:367": "རྟག་ཏུ་དེ་དག་ཆོས་སྨྲ་ལ། །མཆོག་ཏུ་བླ་མར་བྱ་བ་ཡིན། །",
    "d248:368": "ཆོས་ནི་རྫོགས་སངས་རྒྱལ་མཚན་ཏེ། །",
    "d248:369": "ཆོས་ནི་དགྲ་བཅོམ་རྒྱལ་མཚན་ཡིན། །",
    "d248:370": "སངས་རྒྱས་ཆོས་རྣམས་ཐོས་ནས་ཀྱང་། །",
    "d248:371": "བསྒྲུབ་པ་དག་ལ་རབ་གནས་ཤིང་། །",
    "d248:372": "ཚུལ་ཁྲིམས་ཐོས་པས་ངེས་འབྱུང་སྟེ། །",
    "d248:373": "དཔེར་ན་ཡར་ངོའི་ཟླ་བ་བཞིན། །",
    "d248:374": "མི་རྨོངས་ཞེ་སྡང་མེད་པ་ཡིས། །",
    "d248:375": "ལམ་མཆོག་དག་ནི་བསྟེན་པ་དང་། །",
    "d248:376": "བྱིས་པ་གང་ལ་གུས་བཅས་པའི། །ལྟ་བའི་གནས་ཀྱང་རྣམ་པར་སྤང་། །",
    "d248:377": "སེང་གེས་སྤངས་པའི་ཝ་བཞིན་དུ། །",
    "d248:378": "ཟིལ་གྱིས་མནན་པས་ཆོས་རྣམས་འཆད། །",
    "d248:379": "རླུང་གིས་སྤྲིན་གྱི་ཚོགས་བཞིན་དུ། །",
    "d248:380": "མུ་སྟེགས་ཅན་དེ་ཟིལ་གྱིས་མནན། །",
    "d248:381": "ས་ལ་སྤྲིན་གྱི་ཚོགས་བཞིན་དུ། །",
    "d248:382": "ཆོས་ཀྱིས་ཡོངས་སུ་ཚིམ་པར་བྱེད། །",
    "d248:383": "སེམས་ཅན་རྣམས་ཀྱི་སྡུག་བསྔལ་ནི། །སྨན་པའི་རྒྱལ་པོ་བཞིན་དུ་སེལ། །",
    "d248:384": "སེམས་ནི་རྩེ་གཅིག་མཉམ་བཞག་པས། །",
    "d248:385": "དེ་དག་རྣམ་རྟོག་སྤྱོད་ཡུལ་མིན། །",
    "d248:386": "དེ་དག་ཁྲོ་བ་ལྷུར་མི་ལེན། །",
    "d248:387": "འཕྱར་བ་ལ་ཡང་མི་གནས་སོ། །",
    "d248:388": "དུས་དང་དུས་མིན་རྣམ་ཤེས་ཤིང་། །དོན་ཤེས་པ་ཡིས་རྣམ་པར་འདྲེན། །",
    "d248:389": "རྟག་ཏུ་བཟོད་སྟོབས་ལ་དགའ་རྣམས། །",
    "d248:390": "ཤེས་པའི་ལས་རྣམས་བྱེད་པར་འགྱུར། །",
    "d248:391": "མཁས་དང་མཐུ་ལ་བརྟན་པ་དང་། །",
    "d248:392": "ཆོས་ཤེས་པ་ལ་མཁས་པ་དང་། །",
    "d248:393": "དཔའ་ཞིང་སེམས་སྟོབས་ཆེ་བ་སྟེ། །",
    "d248:394": "རླུང་གིས་ཆང་བའི་རྡུལ་བཞིན་དུ། །",
    "d248:395": "སྡིག་ཅན་རྣམས་ནི་ཟིལ་གྱིས་གནོན། །",
    "d248:396": "ཕྱོགས་རྣམས་དག་ཏུ་གསལ་གནས་པ། །",
    "d248:397": "ཉི་མ་འཆར་བ་ཇི་བཞིན་ནོ། །",
    "d248:398": "མཁས་པ་དེ་དག་རང་དོན་ལ། །ཆེད་དུ་སྨྲ་བ་བརྗོད་མི་བྱེད། །",
    "d248:399": "འཇིག་རྟེན་རྣམས་ལ་ཕན་པའི་ཕྱིར། །",
    "d248:400": "བསམ་གཏན་མངོན་ཤེས་དག་ལ་མཁས། །",
    "d248:401": "དེ་དག་རྣམ་པ་འདི་འདྲ་བས། །",
    "d248:402": "བདུད་ཀྱི་སྟེང་ན་གནས་པ་ཡིན། །",
    "d248:403": "སེམས་ཅན་རྣམས་ལ་བརྩེ་བའི་ཕྱིར། །",
    "d248:404": "འཇིག་རྟེན་མར་མེ་བྱེད་ཅིང་རྒྱུ། །",
    "d248:405": "ཤཱ་རིའི་བུ་གཞན་ཡང་ཆོས་བཞི་དང་ལྡན་ན་བྱང་ཆུབ་སེམས་དཔའ་བཟོད་པ་སྒྲུབ་པ་ཡིན་ཏེ། ",
    "d248:406": "བཞི་གང་ཞེ་ན། ",
    "d248:407": "གུས་པས་ཚུལ་ཁྲིམས་སྲུང་ཞིང་སོ་སོར་ཐར་པ་ལ་ཁྱད་དུ་མི་གསོད་པ་དང་། གུས་པས་བྱམས་པ་སྒོམ་པར་བྱེད་ཅིང་གནོད་སེམས་ལ་སྦྱོར་བར་ཡང་སྤོང་བར་བྱེད་པ་དང་། ཐམས་ཅད་མཁྱེན་པ་ལ་འདུན་པ་དྲག་པོ་སྐྱེད་པར་ཡང་བྱེད་པ་དང་། དགེ་བའི་ཆོས་ཐམས་ཅད་ལ་གཅེས་པ་མི་འདོར་བ་སྟེ། ",
    "d248:408": "ཤཱ་རིའི་བུ་ཆོས་བཞི་པོ་དེ་དག་དང་ལྡན་ན་བྱང་ཆུབ་སེམས་དཔའ་བཟོད་པ་སྒྲུབ་པ་ཡིན་ནོ། །",
    "d248:409": "བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ཏེ། བདེ་བར་གཤེགས་པས་དེ་སྐད་གསུངས་ནས། སྟོན་པས་གཞན་ཡང་འདི་སྐད་བཀའ་སྩལ་ཏོ། །",
    "d248:410": "དེ་དག་སངས་རྒྱས་ཀྱིས་བསྔགས་པའི། །ཚུལ་ཁྲིམས་མ་ཉམས་མ་རལ་སྲུང་། །",
    "d248:411": "ཚུལ་ཁྲིམས་ཕུང་པོ་དག་པ་ལ། །དགའ་བ་ཉེ་བར་སྐྱེ་བར་འགྱུར། །",
    "d248:412": "ཆོས་རྣམས་མང་པོ་ཚོལ་བྱེད་ཅིང་། །",
    "d248:413": "ཐོས་པ་མང་ལ་ལེགས་གནས་ན། །",
    "d248:414": "གང་གིས་ཐེ་ཙོམ་གཅོད་བྱེད་པའི། །",
    "d248:415": "དེས་དེའི་ཤེས་རབ་འཕེལ་བར་འགྱུར། །སྐྱེ་དང་འཆི་བའི་རྒྱུན་དག་ལས། །",
    "d248:416": "འདི་དག་ཇི་ལྟར་དགྲོལ་བྱ་ཞེས། །",
    "d248:417": "ལྟོས་མེད་ཕན་པའི་སེམས་དག་གིས། །",
    "d248:418": "དམ་པའི་ཆོས་ཀྱང་སྟོན་པར་བྱེད། །",
    "d248:419": "གནོད་སེམས་དོན་དུ་མི་གཉེར་བས། །",
    "d248:420": "བྱམས་པའི་སེམས་ཀྱང་སྒོམ་པར་བྱེད། །",
    "d248:421": "མི་འཇིགས་པ་དང་ཕན་པའི་སེམས། །",
    "d248:422": "བདག་དང་སེམས་ཅན་མཉམ་པ་ཉིད། །",
    "d248:423": "བྱང་ཆུབ་ལ་བརྟེན་ཟིལ་གནོན་པའི། །",
    "d248:424": "བརྩོན་པ་དག་ཀྱང་ལེགས་པར་རྩོམ། །གང་དག་བྱང་ཆུབ་ལ་རྟེན་པའི། །",
    "d248:425": "དགེ་བའི་ཆོས་རྣམས་ཚོལ་བ་དང་། །",
    "d248:426": "བསྒོམ་པར་བྱ་བ་སྒོམ་པ་དང་། །",
    "d248:427": "སྤང་བར་བྱ་བའང་རྣམ་པར་སྤོང་། །",
    "d248:428": "ཇི་ལྟར་སྤང་བྱ་སྤངས་པ་ཡིས། །",
    "d248:429": "མྱུར་དུ་མྱ་ངན་འདའ་བར་འགྱུར། །",
    "d248:430": "དགོན་པའི་གནས་ལ་མངོན་ཕྱོགས་ཤིང་། །",
    "d248:431": "གནོད་པ་དག་ལ་རྒྱབ་ཀྱིས་ཕྱོགས། །",
    "d248:432": "ཐོས་པ་ཚོལ་ལ་བརྩོན་པ་དག །",
    "d248:433": "གོ་འཕང་མཆོག་ནི་རྟོགས་པར་འགྱུར། །",
    "d248:434": "དགེ་སློང་དགེ་སློང་མ་རྣམས་དང་། །",
    "d248:435": "དགེ་བསྙེན་དེ་བཞིན་དགེ་བསྙེན་མ། །",
    "d248:436": "ཐམས་ཅད་དང་ནི་དེ་དག་གིས། །འདྲིས་པ་རྣམ་པར་སྤང་བར་བྱ། །",
    "d248:437": "བྱིས་པའི་ལམ་ལ་རྟེན་པ་ཡི། །",
    "d248:438": "རྨོངས་པ་ཀུན་ཀྱང་སྐྱབས་མེད་དེ། །",
    "d248:439": "གང་ཞིག་ཆོས་ལ་རྟེན་པ་དང་། །",
    "d248:440": "དེ་དག་སངས་རྒྱས་མཆོག་ཏུ་གཞོལ། །",
    "d248:441": "མི་གང་སེམས་ཅན་དོན་དགའ་བའི། །",
    "d248:442": "སངས་རྒྱས་ཕ་དང་མ་ཡིན་ནོ། །",
    "d248:443": "གཡོ་མེད་ཆོས་ལ་འདོད་པ་དག །",
    "d248:444": "བྱང་ཆུབ་ལ་ནི་རབ་ཏུ་དད། །",
    "d248:445": "སངས་རྒྱས་དག་ཏུ་མི་ལྟ་བའི། །",
    "d248:446": "མི་རྣམས་མཚན་ཉིད་གསུམ་གསུངས་ཏེ། །",
    "d248:447": "གཡོ་དང་ཆོས་མིན་འདོད་པ་དང་། །",
    "d248:448": "སྙོམ་ལས་དག་ལས་རྟག་དགའ་བའོ། །",
    "d248:449": "འདོད་ཆགས་ཞེ་སྡང་ང་རྒྱལ་དང་། །དེ་བཞིན་སྡིག་པ་རབ་སྤངས་ནས། །",
    "d248:450": "བློ་ལྡན་བརྩོན་འགྲུས་ལྡན་གྱུར་པ། །",
    "d248:451": "བྱང་ཆུབ་ལ་ནི་རབ་གུས་འགྱུར། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཚེ་དང་ལྡན་པ་ཤཱ་རིའི་བུ་དང་། ",
    "d248:452": "ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།",
    "d248:453": "བྱང་ཆུབ་སེམས་དཔའི་སོ་སོར་ཐར་པ་ཆོས་བཞི་སྒྲུབ་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།",
    "d248:454": "རྒྱ་གར་གྱི་མཁན་པོ་དཱི་པཾ་ཀ་ར་ཤྲཱི་ཛྙཱ་ན་དང་། ཞུ་ཆེན་གྱི་ལོཙྪ་བ་དགེ་སློང་ཤཱཀྱ་བློ་གྲོས་དང་། དགེ་སློང་དགེ་བའི་བློ་གྲོས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ།། "
}