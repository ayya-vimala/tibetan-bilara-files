{
    "d263:0": "༄༅༅། །རྒྱ་གར་སྐད་དུ། ཨཱརྱ་སཾ་མྱཀ་ཙཱརྱ་བྲྀཏྟ་ག་ག་ན་ཝརྞ་བི་ན་ཡ་ཀྵཱ་ནྟི་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། ",
    "d263:1": "འཕགས་པ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཞེས་བྱ་བ་ཐེག་པ་ཆེན་པོའི་མདོ། བམ་པོ་དང་པོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །",
    "d263:2": "འདི་སྐད་བདག་གིས་ཐོས་པའི་དུས་གཅིག་ན། ",
    "d263:3": "བཅོམ་ལྡན་འདས་བྱེད་པ་ཅན་ན་རྙོག་པ་སེལ་བ་ཞེས་བྱ་བའི་བྱེད་པ་ཅན་གྱི་གྲོང་རྡལ་དུ་སྣང་བ་འཕེལ་བ་ཞེས་བྱ་བའི་རི་ལ་དྲང་སྲོང་རྟ་རླུང་ཞེས་བྱ་བ་དཀའ་ཐུབ་ལ་གནས་པ་ན། ",
    "d263:4": "དགེ་སློང་གི་དགེ་འདུན་བརྒྱ་ཕྲག་ཕྱེད་དང་བཅུ་གསུམ་གྱི་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་སྤྱོད་ཡུལ་ལ་ཆགས་པ་མེད་པའི་ཡེ་ཤེས་ཀྱིས་རྣམ་པར་སྤྲུལ་པ། ",
    "d263:5": "ཚད་མེད་པའི་བྱམས་པ་ཆེན་པོའི་བྱིན་གྱི་རླབས་ཀྱི་སྟོབས་རྗེས་སུ་ཐོབ་པ། ",
    "d263:6": "ཚད་མེད་པའི་སྙིང་རྗེ་ཆེན་པོས་སེམས་ཅན་གྱི་ཆུ་བོ་ཀུན་ཏུ་འཆང་བར་རྣམ་པར་སྤྲུལ་པ། ",
    "d263:7": "ཚད་མེད་པའི་དགའ་བའི་བྱིན་གྱིས་བརླབས་ཀྱི་སྟོབས་ཀྱིས་སེམས་ཅན་ཐམས་ཅད་ལ་བདེ་བའི་དྲན་པའི་ཆར་རབ་ཏུ་འབབ་པས་ཀུན་ཏུ་ངོམས་པ། ",
    "d263:8": "ཚད་མེད་པའི་བཏང་སྙོམས་ཀྱི་ཡེ་ཤེས་ཀྱིས་ཆོས་ཐམས་ཅད་ནམ་མཁའ་དང་མཉམ་པར་འཇུག་པ་ལ་མཁས་པ། ",
    "d263:9": "ཆོས་ཀྱི་སྤྲིན་དང་། ལྷག་མཐོང་དང་། རིག་པ་དང་། ཡེ་ཤེས་ཀྱི་སྟོབས་ཀྱིས་མ་རིག་པའི་མུན་པ་ཆེན་པོ་རྣམ་པར་འཇིག་པ་ལ་མཁས་པ། ",
    "d263:10": "བསྡུ་བ་རྣམ་པ་བཞིས་སེམས་ཅན་རྣམས་ཆུ་བོ་བཞི་ལས་བསྒྲལ་བར་བྱ་བའི་ཡེ་ཤེས་དང་། ",
    "d263:11": "སེམས་ཅན་ཐམས་ཅད་ལ་མཚུངས་པར་སེམས་པའི་ཕྱིར་བྱམས་པ་དང་། ཁོང་ཁྲོ་བ་མེད་པས་བྱང་ཆུབ་ཀྱི་ཕྱོགས་ཀྱི་ལམ་ཡོངས་སུ་དག་པ། ",
    "d263:12": "ཆོས་ཀྱིས་ཡང་དག་པར་འཇུག་པ། ",
    "d263:13": "ཡེ་ཤེས་ཆེན་པོ་ལ་མཁས་པ། ",
    "d263:14": "འཇིག་རྟེན་ལ་མཆོག་གི་ལམ་ཡང་དག་པར་སྟོན་པ། །",
    "d263:15": "སེམས་ཅན་རྣམ་པར་རྒྱས་ཤིང་དགེ་བའི་རྩ་བས་ཡོངས་སུ་སྲེད་པའི་ཆུ་བརྐམ་ཞིང་ཡེ་ཤེས་ཀྱི་ལས་ཀྱི་མཐའ་ལ་རབ་ཏུ་འཇུག་པ། ",
    "d263:16": "མངོན་པར་ཤེས་པ་ཆེན་པོའི་ཡེ་ཤེས་རྣམ་པར་རྩེ་བ་མངོན་པར་ཤེས་པ་ཟླ་བ་ལྟ་བུ། ",
    "d263:17": "སེམས་ཅན་ཐམས་ཅད་ཀྱི་སེམས་མཚུངས་པར་ཤེས་པའི་བསམ་པ་མངོན་པར་ཡང་དག་པར་མགུ་བའི་ཕྱིར་ཐབས་ལ་མཁས་པ་འཕེལ་བ་ཡང་དག་པར་སྟོན་པ། ",
    "d263:18": "ནམ་མཁའ་དང་མཚུངས་པའི་གཟུངས་ཀྱིས་ཚད་མེད་པའི་སྣོད་ཆོས་རིན་པོ་ཆེས་ཡོངས་སུ་བཀང་ཞིང་བྱང་ཆུབ་སེམས་དཔའི་སྤྱོད་པའི་ཕྱིར་སྐྱེ་བོ་ཐམས་ཅད་ཀྱི་ཉེ་བར་འཚོ་བ། ",
    "d263:19": "འཕགས་པའི་བདེན་པ་བཞིས་རྐང་པའི་ཤུགས་ཆེན་པོས་ཆོས་ཀྱི་ཚུལ་གྱི་ལམ་ཟབ་མོའི་རྗེས་སུ་ཞུགས་པ། ",
    "d263:20": "མཚུངས་པའི་ཆོས་ཀྱིས་གཞན་གྱི་རྒོལ་བ་ཐམས་ཅད་ཚར་གཅོད་པ། ",
    "d263:21": "བསྐལ་པ་བརྒྱ་སྟོང་གྲངས་མེད་པའི་མཐར་བྱང་ཆུབ་སེམས་དཔའི་སྤྱོད་པ་ཐུག་པ་མེད་ཅིང་རྒྱུན་མ་བཅད་པའི་ཡོན་ཏན་ཐམས་ཅད་འབྱུང་བ། ",
    "d263:22": "རླུང་དང་མཚུངས་པའི་སེམས་འཇིག་རྟེན་པ་དང་འཇིག་རྟེན་ལས་འདས་པའི་ཆོས་ཐམས་ཅད་ཀྱིས་གོས་པ་མེད་པ། ",
    "d263:23": "བག་ཆགས་ཐམས་ཅད་རྗེས་སུ་འབྲེལ་པའི་ཉོན་མོངས་པ་རབ་ཏུ་སྤངས་པ། ཚད་མེད་གྲངས་མེད་པའི་ཏིང་ངེ་འཛིན་དང་། གཟུངས་དང་། བཟོད་པས་རྣམ་པར་རྩེ་བ་ལ་མཁས་པ་ཤ་སྟག་ལ་འདི་ལྟ་སྟེ། བྱང་ཆུབ་སེམས་དཔའ་རྟ་དང་གླང་པོ་ཆེ་མི་དཀར་བ་ཞེས་བྱ་བ་དང་། བྱང་ཆུབ་སེམས་དཔའ་རི་རབ་ཀུན་ཏུ་སྣང་བ་ཞེས་བྱ་བ་དང་། བྱང་ཆུབ་སེམས་དཔའ་རི་རབ་ཟླ་བ་ཞེས་བྱ་བ་དང་། བྱང་ཆུབ་སེམས་དཔའ་རྣམ་པར་བསྒྱིངས་པ་མི་ཟད་པ་ཞེས་བྱ་བ་དང་། བྱང་ཆུབ་སེམས་དཔའ་ཡེ་ཤེས་དཔལ་ཞེས་བྱ་བ་དང་། བྱང་ཆུབ་སེམས་དཔའ་མིག་སྔོན་པོ་ཞེས་བྱ་བ་དང་། བྱང་ཆུབ་སེམས་དཔའ་ངུར་སྨྲིག་སེང་གེ་སྒྲ་འབྱིན་ཅེས་བྱ་བ་དང་། བྱང་ཆུབ་སེམས་དཔའ་ནོར་གྱི་འོད་ཀྱི་ཚོགས་ཞེས་བྱ་བ་དང་། བྱང་ཆུབ་སེམས་དཔའ་རི་རབ་མཚམས་ཞེས་བྱ་བ་དང་། བྱང་ཆུབ་སེམས་དཔའ་རྒྱལ་མཚན་རྣམ་པར་སྤྲུལ་པའི་དབྱངས་ཞེས་བྱ་བ་དང་། བྱང་ཆུབ་སེམས་དཔའ་གློག་གི་ཕུང་པོ་ཞེས་བྱ་བ་དང་། བྱང་ཆུབ་སེམས་དཔའ་ཡོན་ཏན་གྱི་གཟི་བརྗིད་དྲི་མ་མེད་པའི་རྒྱལ་པོ་ཞེས་བྱ་བ་དང་། བྱང་ཆུབ་སེམས་དཔའ་རི་རབ་སྟོབས་ཀུན་ཏུ་རྒྱས་པ་ཞེས་བྱ་བ་དང་། བྱང་ཆུབ་སེམས་དཔའ་གཏོགས་འདོད་མཐུ་བོ་ཆེ་ཞེས་བྱ་བ་དང་། ",
    "d263:24": "བྱང་ཆུབ་སེམས་དཔའ་བྱམས་པ་དང་། དེ་ལ་སོགས་པ་བྱང་ཆུབ་སེམས་དཔའ་སྟོང་ཕྲག་བཅུ་དང་། སྔོན་དུ་འགྲོ་བ་དྲང་སྲོང་རྟ་རླུང་དང་། དྲང་སྲོང་སྟོང་ཕྲག་སུམ་ཅུ་དང་། ལྷ་བྲན་བརྒྱ་སྟོང་ཕྲག་བཅོ་བརྒྱད་ཀྱིས་སངས་རྒྱས་བཅོམ་ལྡན་འདས་ལ་ཡོངས་སུ་བསྐོར་ནས་ལྷན་ཅིག་ཏུ་འཁོད་དོ། །",
    "d263:25": "དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ལེགས་པར་འོངས་པ་ལ་བཀའ་སྩལ་པ། ལེགས་པར་འོངས་པ་དེ་བཞིན་གཤེགས་པའི་སེང་གེའི་ཁྲི་བཤམས་པ་དེ་ལ་བདག་འདུག་སྟེ། ཉན་ཐོས་རྣམས་ལ་ཉན་ཐོས་ཀྱི་གཏམ་སྨྲ་བར་འགྱུར་རོ། །",
    "d263:26": "བཅོམ་ལྡན་འདས་དེ་བཞིན་ནོ་ཞེས་གསོལ་པ་དང་། ",
    "d263:27": "ཚེ་དང་ལྡན་པ་ལེགས་པར་འོངས་པ་ཕྱིར་མཉན་ཏེ། །བཅོམ་ལྡན་འདས་ཀྱི་ཕྱིར་ཕོ་བྲང་ཟླུམ་པོ་བྱས་པར་གྱུར་ཏོ། །",
    "d263:28": "དེ་ནས་བཅོམ་ལྡན་འདས་ཀྱིས་འཁོར་ཐམས་ཅད་དང་ལྡན་པ་ལ་རྣམ་པར་ཀུན་ཏུ་བལྟས་ཏེ། ཕོ་བྲང་ཟླུམ་པོར་བཤམས་པ་ཉིད་དུ་བཞུགས་སོ། །",
    "d263:29": "དེ་ནས་དགེ་སློང་གཞན་དག་ཀྱང་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་བྱས་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་ཏེ། ཕྱག་འཚལ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །",
    "d263:30": "བཅོམ་ལྡན་འདས་འཇིག་རྟེན་ཞེས་བགྱི་བ་བཙུན་པ་བཅོམ་ལྡན་འདས་འཇིག་རྟེན་ཞེས་བགྱི་བ་ནི་གང་ལགས། ",
    "d263:31": "དེ་བཞིན་གཤེགས་པས་འཇིག་རྟེན་དུ་བཏགས་པས་བཏགས་པ་ནི་ཇི་ལྟ་བུ་ལགས། དེ་སྐད་ཅེས་གསོལ་པ་དང་། ",
    "d263:32": "བཅོམ་ལྡན་འདས་ཀྱིས་དགེ་སློང་དེ་ལ་འདི་སྐད་ཅེས་བཀའ་སྩལ་ཏོ། །དགེ་སློང་དག་འཇིག་རྟེན་འཇིག་རྟེན་ཞེས་བྱ་བ་དང་། དེ་དེ་བཞིན་གཤེགས་པས་འཇིག་རྟེན་དུ་བཏགས་པས་བཏགས་པ་ནི་ཇི་ཙམ་ཞེས་དགེ་སློང་ཁྱོད་དེ་སྐད་འདྲིའམ། ",
    "d263:33": "བཅོམ་ལྡན་འདས་དེ་བཞིན་ནོ། །",
    "d263:34": "དེའི་ཕྱིར་དགེ་སློང་ཁྱོད་ལེགས་པར་ཉོན་ལ་ཤིན་ཏུ་ཡིད་ལ་ཟུང་ཤིག་དང་ངས་བཤད་དོ། །",
    "d263:35": "བཙུན་པ་དེ་བཞིན་ནོ་ཞེས་གསོལ་ཏེ། ",
    "d263:36": "དགེ་སློང་དེ་བཅོམ་ལྡན་འདས་ལ་ཕྱིར་ཉན་པ་དང་། ",
    "d263:37": "བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ། །དགེ་སློང་འཇིག་རྟེན་ཞེས་བྱ་བ་ནི་འཇིག་རྟེན་རྣམ་པ་གཉིས་ཏེ། ",
    "d263:38": "སྣོད་ཀྱི་འཇིག་རྟེན་དང་། འདུ་བྱེད་ཀྱི་འཇིག་རྟེན་ནོ། །དགེ་སློང་དེ་ལ་སྣོད་ཀྱི་འཇིག་རྟེན་ནི་གང་། འདུ་བྱེད་ཀྱི་འཇིག་རྟེན་ནི་གང་ཞེ་ན། ",
    "d263:39": "སའི་ཁམས་དང་། ཆུའི་ཁམས་དང་། མེའི་ཁམས་དང་། རླུང་གི་ཁམས་ཇི་ཙམ་པ་ནི་སྣོད་ཅེས་བྱའོ། །",
    "d263:40": "དགེ་སློང་དེ་ལ་ནང་གི་སའི་ཁམས་ཡོད་དེ། ",
    "d263:41": "དགེ་སློང་དེ་ལ་ནང་གི་སའི་ཁམས་གང་ཞེ་ན། གང་ནང་གི་སྲ་བའི་སྲ་བ་ཉིད་ཟིན་པ་ནི་འདི་ལྟ་སྟེ། ",
    "d263:42": "རུས་པ་དང་། སེན་མོ་དང་། སོའི་བར་དུ་སྟེ། འདི་དག་ནི་ནང་གི་སའི་ཁམས་ཞེས་བྱའོ། །",
    "d263:43": "དེ་ལ་ཕྱི་རོལ་གྱི་སའི་ཁམས་གང་ཞེ་ན། གང་ལུས་ཀྱི་ཕྱི་རོལ་གྱི་སའི་ཁམས་ནི་འདི་ལྟ་སྟེ། འགྲོན་བུ་དང་། གསེར་དང་། ནོར་བུ་དང་། མུ་ཏིག་དང་། བཻདཱུརྱ་དང་། དུང་དང་། ",
    "d263:44": "རྡོ་དང་། བྱི་རུ་དང་། དངུལ་དང་། ས་ལེ་སྦྲམ་དང་། གྲམ་བུ་དང་། གསེག་མ་དང་། གྱོ་མོ་དང་། ཤིང་དང་། ",
    "d263:45": "རྩྭ་དང་། སྨན་དང་། ཕྱག་དར་དང་། འདི་དག་ནི་ཕྱི་རོལ་གྱི་སའི་ཁམས་ཞེས་བྱའོ། །ཆུའི་ཁམས་གང་ཞེ་ན། ",
    "d263:46": "ཕྱི་རོལ་གྱི་ཆུའི་ཁམས་ཡོད། ནང་གི་ཆུའི་ཁམས་ཀྱང་ཡོད་དེ། ",
    "d263:47": "དེ་ལ་ནང་གི་ཆུའི་ཁམས་གང་ཞེ་ན། ལུས་འདི་ལ་ཆུ་དང་། ཆུའི་ཁམས་ཀྱི་མཁྲིས་པ་དང་། བད་ཀན་དང་། རྣག་དང་། ",
    "d263:48": "ཁྲག་དང་། གླད་པ་དང་། གླད་རྒྱས་དང་། མཆིལ་མ་དང་། རྔུལ་དང་། ངར་སྣབས་དང་། སྣབས་དང་། རྒྱུངས་པ་དང་། རྐང་དང་། གཅིན་ཡོད་པ་ཀུན་ཏུ་ལེན་པ་འདི་ནི་ནང་གི་ཆུའི་ཁམས་ཞེས་བྱའོ། །",
    "d263:49": "དེ་ལ་ཕྱི་རོལ་གྱི་ཆུའི་ཁམས་གང་ཞེ་ན། གང་ལུས་ཀྱི་ཕྱི་རོལ་གྱི་ཆུའི་ཁམས་ནི་འདི་ལྟ་སྟེ། ཆུ་དང་། ཆུའི་ཁམས་ཀྱི་སྣུམ་པ་དང་། འོ་མ་དང་། ཞོ་དང་། དར་བ་དང་། བུ་རམ་དང་། ཤིང་གི་རོ་དང་། ",
    "d263:50": "ཆང་དང་། རྩབ་མོ་དང་། བུ་རམ་ཆང་དང་། མེ་ཏོག་ཆང་དང་། ལུས་ཀྱི་ཕྱི་རོལ་གྱི་ཆུའི་ཁམས་ཇི་ཙམ་པ་ཀུན་དུ་ལེན་པ་འདི་ནི་ཕྱི་རོལ་གྱི་ཆུའི་ཁམས་སོ། །",
    "d263:51": "དེ་ལ་ནང་གི་མེའི་ཁམས་གང་ཞེ་ན། ",
    "d263:52": "ལུས་འདི་ལ་གང་སྐྱེ་བོའི་མདོག་གི་དྲོ་བ་ཀུན་ཏུ་ལེན་པ་དེས་ལུས་འདི་དྲོ་བ་ཉིད་དུ་བ་དང་། གདུངས་པ་དང་། རིམས་དང་། ཡོངས་སུ་ཚིག་པ་དང་། དེས་ཟོས་པ་དང་། འཐུངས་པ་དང་། འཆོས་པ་དང་། མྱངས་པ་དེའི་ཡང་དག་པར་ཡོངས་སུ་སྨིན་པར་འགྱུར་བ་འདི་ནི་ནང་གི་མེའི་ཁམས་ཞེས་བྱའོ། །",
    "d263:53": "དེ་ལ་ཕྱི་རོལ་གྱི་མེའི་ཁམས་གང་ཞེ་ན། གང་མེའི་གདུང་བ་དང་། ཉི་མའི་གདུང་བ་དང་། ",
    "d263:54": "ནོར་བུའི་གདུང་བ་དང་། འབྲུ་དང་། སྨན་དང་། ཤིང་དང་། རྩྭའི་དྲོ་བ་དང་། ",
    "d263:55": "ལྕི་བའི་དྲོ་བ་དང་། ཕྱག་དར་གྱི་དྲོ་བ་དང་། འདི་དག་ནི་ཕྱི་རོལ་གྱི་མེའི་ཁམས་ཞེས་བྱའོ། །དེ་ལ་ནང་གི་རླུང་གི་ཁམས་གང་ཞེ་ན། གང་ལུས་འདི་ལ་གྱེན་དུ་རྒྱུ་བའི་རླུང་དང་། ",
    "d263:56": "ཐུར་དུ་རྒྱུ་བའི་རླུང་དང་། མ་ཞུ་བའི་རླུང་དང་། ཡན་ལག་དང་། ཉིང་ལག་ཏུ་རྒྱུ་བའི་རླུང་དང་། འདི་ནི་ནང་གི་རླུང་རྣམས་ཞེས་བྱའོ། །",
    "d263:57": "དེ་ལ་ཕྱི་རོལ་གྱི་རླུང་གང་ཞེ་ན། གང་ཕྱི་རོལ་ཏུ་ཡང་དག་པར་རྒྱུ་བའི་རླུང་དང་། རྣམ་པར་རྒྱུ་བའི་རླུང་དང་། ",
    "d263:58": "གྱེན་དུ་རྒྱུ་བ་དང་། གྲང་བ་དང་། དྲོ་བའི་དམུ་རླུང་ཕྱེད་པ་མང་པོ་དང་། ས་འཛིན་པའི་རླུང་དང་། ཕྱི་རོལ་གྱི་རླུང་གི་ཁམས་གང་ཡང་རུང་བ་འདི་ནི་ཕྱི་རོལ་གྱི་རླུང་གི་ཁམས་ཞེས་བྱ་སྟེ། ",
    "d263:59": "དེ་ལྟར་ཕྱི་དང་ནང་གི་འབྱུང་བ་ཆེན་པོ་བཞི་པོ་འདི་ནི་སྣོད་ཀྱི་འཇིག་རྟེན་ཞེས་བྱའོ། །",
    "d263:60": "འདི་གང་གི་སྣོད་ཅེ་ན། ",
    "d263:61": "ཉེ་བར་ལེན་པའི་ཕུང་པོ་ལྔའི་སྣོད་དོ། །",
    "d263:62": "དགེ་སློང་དག་ཕྱི་དང་ནང་གི་འབྱུང་བ་ཆེན་པོ་བཞི་པོ་འདི་དག་ལ་གང་མོས་པའམ། དགའ་བའམ། བྱམས་པའམ། ཆགས་པའམ། རྒྱ་ཆེ་བའམ། ང་ཡིར་བྱ་བའམ། བདག་གིར་བྱ་བ་དེ་ཐམས་ཅད་སྤང་བར་བྱའོ་ཞེས་སོ་སོར་བསླབ་པར་བྱའོ། །གང་ལ་ལ་འདས་པ་དང་། ",
    "d263:63": "མ་འོངས་པ་དང་། ད་ལྟར་བྱུང་བའི་ཕྱི་དང་ནང་གིའམ། ཆེ་བའམ། ཕྲ་བའམ། ངན་པའམ། ",
    "d263:64": "བཟང་བའམ། གང་རིང་བའམ། གང་ཉེ་བའམ། འབྱུང་བ་ཆེན་པོ་བཞི་པོ་དེ་ཐམས་ཅད་དེ་བཞིན་དུ་སོ་སོར་བསླབ་པར་བྱའོ། །གང་ལ་ལ་འབྱུང་བ་ཆེན་པོ་བཞི་པོ་དེ་དག་ནི་བདག་གི་མ་ཡིན། ",
    "d263:65": "བདག་ཀྱང་དེའི་མ་ཡིན། དེ་ཡང་བདག་མ་ཡིན་ནོ་ཞེས་དེ་ལྟར་དེ་བཞིན་དུ་ཡང་དག་པའི་ཤེས་རབ་ཀྱིས་ཇི་ལྟ་བ་བཞིན་དུ་བལྟ་བར་བྱའོ། །དགེ་སློང་དག་དགེ་སློང་གང་ལ་ལ་འབྱུང་བ་ཆེན་པོ་བཞི་པོ་འདི་དག་ལ་དེ་བཞིན་དུ་ཡང་དག་པའི་ཤེས་རབ་ཀྱིས་ཤིན་ཏུ་བརྟན་པར་བྱེད་དོ། །",
    "d263:66": "ཤིན་ཏུ་ཡིད་ལ་བྱས་པའི་དགེ་སློང་དེ་སྲེད་པ་དང་། རྒུད་པ་དང་། ལུས་ཀྱི་སྦྱོར་བའི་རྒྱུན་གཅོད་ཅིང་སྡུག་བསྔལ་གྱི་མཐར་བྱེད་པ་སྟེ། ",
    "d263:67": "དགེ་སློང་དག་འདི་ནི་སྣོད་ཀྱི་འཇིག་རྟེན་ནོ། །",
    "d263:68": "དགེ་སློང་དག་དེ་ལ་འདུ་བྱེད་ཀྱི་འཇིག་རྟེན་གང་ཞེ་ན། ",
    "d263:69": "ཉེ་བར་ལེན་པའི་ཕུང་པོ་ལྔ་ནི་འདུ་བྱེད་ཅེས་བྱའོ། །",
    "d263:70": "ལྔ་གང་ཞེ་ན། འདི་ལྟ་སྟེ། ",
    "d263:71": "གཟུགས་ཉེ་བར་ལེན་པའི་ཕུང་པོ་དང་། ཚོར་བ་དང་། འདུ་ཤེས་དང་། ",
    "d263:72": "འདུ་བྱེད་དང་། རྣམ་པར་ཤེས་པ་ཉེ་བར་ལེན་པའི་ཕུང་པོ་སྟེ། དགེ་སློང་དག་འདི་ནི་འདུ་བྱེད་ཀྱི་འཇིག་རྟེན་ནོ། །",
    "d263:73": "དགེ་སློང་དག་སེམས་ཅན་ཇི་ཙམ་པ་གང་སེམས་ཅན་གྱི་བསྡུ་བས་ཡང་དག་པར་བསྡུས་པ་དེ་ཐམས་ཅད་ཕུང་པོ་འདི་དག་གིས་བསྡུས་པ་དང་། ལྡན་པ་འདི་ནི་འདུ་བྱེད་ཀྱི་འཇིག་རྟེན་ཞེས་བྱའོ། །",
    "d263:74": "དགེ་སློང་དག་ཉེ་བར་ལེན་པའི་ཕུང་པོ་ལྔ་པོ་དེ་ལ་གང་མོས་པའམ། །དགའ་བའམ། བྱམས་པའམ། ཆགས་པའམ། རྒྱ་ཆེ་བའམ། ང་ཡིར་བྱ་བའམ། བདག་གིར་བྱ་བ་དེ་ཐམས་ཅད་སྤང་བར་བྱའོ་ཞེས་སོ་སོར་བསླབ་པར་བྱའོ། །གང་ཅུང་ཟད་འདས་པ་དང་། མ་འོངས་པ་དང་། ད་ལྟར་བྱུང་བའམ། ཕྱིའི་འམ། ནང་གིའམ། ཆེ་བའམ། ཕྲ་བའམ། ",
    "d263:75": "ངན་པའམ། བཟང་བའམ། གང་རིང་བ་འམ། གང་ཉེ་བའི་གཟུགས་དེ་ཐམས་ཅད་བདག་གི་མ་ཡིན། བདག་ཀྱང་དེའི་མ་ཡིན། དེ་ཡང་བདག་མ་ཡིན་ནོ་ཞེས་དེ་ལྟར་དེ་བཞིན་དུ་ཡང་དག་པའི་ཤེས་རབ་ཀྱིས་ཇི་ལྟ་བ་བཞིན་དུ་བལྟ་བར་བྱའོ། །གང་ལ་ལ་འདས་པ་དང་། མ་འོངས་པ་དང་། ད་ལྟར་བྱུང་བའམ། ཕྱིའི་འམ། ནང་གིའམ། ཆེ་བའམ། ཕྲ་བའམ། ངན་པའམ། བཟང་བའམ། ",
    "d263:76": "གང་རིང་བའམ། གང་ཉེ་བ་ཚོར་བ་དང་། གང་ལ་ལ་འདུ་ཤེས་དང་། གང་ལ་ལ་འདུ་བྱེད་དང་། གང་ཅུང་ཟད་རྣམ་པར་ཤེས་པ་དེ་ཐམས་ཅད་ནི་བདག་གི་མ་ཡིན། ",
    "d263:77": "བདག་ཀྱང་དེའི་མ་ཡིན། དེ་བདག་མ་ཡིན་ནོ་ཞེས་དེ་ལྟར་དེ་བཞིན་དུ་ཡང་དག་པའི་ཤེས་རབ་ཀྱིས་ཇི་ལྟ་བ་བཞིན་དུ་བལྟ་བར་བྱ་བ་འདི་ནི་དགེ་སློང་དག་སྣོད་ཀྱི་འཇིག་རྟེན་དང་འདུ་བྱེད་ཀྱི་འཇིག་རྟེན་ཞེས་བྱའོ། །དེ་ནས་བྱང་ཆུབ་སེམས་དཔའ་ཀུན་ཏུ་སྣང་བ་འཁོར་དེར་འདུས་པར་གྱུར་ཏེ་འདུག་པ་དེས་བྱང་ཆུབ་སེམས་དཔའ་ཕུང་པོ་རྣམ་པར་འཇིག་པ་ལ་སྨྲས་པ། ",
    "d263:78": "ཚེ་དང་ལྡན་པ་ཕུང་པོ་རྣམ་པར་འཇིག་པ་བཅོམ་ལྡན་འདས་ཀྱིས་ཕུང་པོ་ལྔ་པོ་འདི་འཇིག་རྟེན་དུ་བསྟན་པ་ནི་འདི་ལྟ་སྟེ། གཟུགས་ཀྱི་ཕུང་པོ་དང་། ཚོར་བའི་ཕུང་པོ་དང་། འདུ་ཤེས་དང་། འདུ་བྱེད་དང་། ",
    "d263:79": "རྣམ་པར་ཤེས་པའི་ཕུང་པོའོ། །ཚེ་དང་ལྡན་པ་ཕུང་པོ་ལྔ་པོ་དེ་དག་ནི་ཇི་ལྟ་བུ། ",
    "d263:80": "གཟུགས་ཀྱི་ཕུང་པོ་ནི་གང་། ",
    "d263:81": "འདོད་པའི་ཁམས་མིག་དང་གཟུགས་ཀྱི་འདོད་ཆགས་དང་བྲལ་བ་ཡང་དག་པར་གཞོལ་བ་དང་། རྣ་བ་དང་། ",
    "d263:82": "སྣ་དང་། ལྕེ་དང་། ལུས་དང་། ཡིད་ཀྱང་མིག་དང་། གཟུགས་ཀྱི་འགོག་པ་ཡང་དག་པར་གཞོལ་བ་ཞིག་གམ། ",
    "d263:83": "གཟུགས་དང་། གཟུགས་མེད་པའི་ཁམས་ཀྱི་མིག་དང་། གཟུགས་ཀྱི་འདོད་ཆགས་དང་བྲལ་བ་ཡང་དག་པར་གཞོལ་བ་དང་། ",
    "d263:84": "དེ་བཞིན་དུ་རྣ་བ་དང་། སྣ་དང་། ལྕེ་དང་། །ལུས་དང་ཡིད་ཀྱི་མིག་དང་། གཟུགས་ཀྱི་འདོད་ཆགས་དང་བྲལ་བས་ཡང་དག་པར་གཞོལ་བ་ནི་གང་། ",
    "d263:85": "ཅི་གཟུགས་ཀྱི་ཕུང་པོ་འདོད་པའི་ཁམས་མིག་དང་། གཟུགས་ཀྱི་འདོད་ཆགས་དང་བྲལ་བ་ཡང་དག་པར་གཞོལ་བ་དང་། ",
    "d263:86": "རྣ་བ་དང་། སྣ་དང་། ལྕེ་དང་། ལུས་དང་ཡིད་ཀྱང་མིག་དང་གཟུགས་ཀྱི་འདོད་ཆགས་དང་བྲལ་བ་ཡང་དག་པར་གཞོལ་བ་དང་། ",
    "d263:87": "གཟུགས་དང་། གཟུགས་མེད་པའི་ཁམས་མིག་དང་། གཟུགས་ཀྱི་འདོད་ཆགས་དང་བྲལ་བ་ཡང་དག་པར་གཞོལ་བའམ། ",
    "d263:88": "འོན་ཏེ་ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་འདོད་པའི་ཁམས་མིག་དང་། གཟུགས་ཀྱི་འདོད་ཆགས་དང་བྲལ་བ་ཡང་དག་པར་གཞོལ་བ་དང་། ",
    "d263:89": "གཟུགས་དང་གཟུགས་མེད་པའི་ཁམས་མིག་དང་། གཟུགས་ཀྱི་འདོད་ཆགས་དང་བྲལ་བ་ཡང་དག་པར་གཞོལ་བའམ། ",
    "d263:90": "ཅི་འདས་པ་གཟུགས་ཀྱི་ཕུང་པོའམ། ",
    "d263:91": "མིག་དང་། གཟུགས་ཀྱི་འདོད་ཆགས་དང་བྲལ་བ་ཡང་དག་པར་གཞོལ་བ་དང་། རྣ་བ་དང་། སྣ་དང་ལྕེ་དང་། ",
    "d263:92": "ལུས་དང་། ཡིད་ནས་མིག་གི་བར་དུའམ། གཟུགས་དང་། གཟུགས་མེད་པའི་ཁམས་མིག་དང་། གཟུགས་ཀྱི་འདོད་ཆགས་དང་བྲལ་བ་ཡང་དག་པར་གཞོལ་བ་ཞིག་གམ། ",
    "d263:93": "འོན་ཏེ་ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ཡང་དག་པར་གཞོལ་བ་ཞིག་གམ། ",
    "d263:94": "འོན་ཏེ་ད་ལྟར་བྱུང་བ་གཟུགས་ཀྱི་ཕུང་པོའམ། ",
    "d263:95": "མིག་དང་གཟུགས་ཀྱི་འདོད་ཆགས་དང་བྲལ་བ་དང་། ",
    "d263:96": "རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱང་གཟུགས་དང་གཟུགས་མེད་པའི་མིག་ནས་ཡིད་ཀྱི་བར་དུ་ཡང་དག་པར་གཞོལ་བ་ཞིག་གམ། ",
    "d263:97": "འོན་ཏེ་ཚོར་བ་ནས་ཡིད་ཀྱི་བར་དུའམ། འོན་ཏེ་མ་འོངས་པ་གཟུགས་ཀྱི་ཕུང་པོའམ། ",
    "d263:98": "མིག་དང་གཟུགས་ཀྱི་འདོད་ཆགས་དང་བྲལ་བ་དང་། ",
    "d263:99": "དེ་རྣ་བ་ནས་ཡིད་ཀྱི་བར་དུ་ཡང་དག་པར་གཞོལ་བ་ཞིག་གམ། ",
    "d263:100": "འོན་ཏེ་ཚོར་བ་ནས་ཡིད་ཀྱི་བར་དུའམ། ",
    "d263:101": "དེ་ནས་བྱང་ཆུབ་སེམས་དཔའ་ཕུང་པོ་རྣམ་པར་འཇིག་པས་བྱང་ཆུབ་སེམས་དཔའ་ཀུན་ཏུ་སྣང་བ་ལ་འདི་སྐད་ཅེས་སྨྲས་སོ། །རིགས་ཀྱི་བུ་འགོད་པའི་ཆོས་ལྟོས། ",
    "d263:102": "མིག་གི་བུ་གར་གཟུགས་ཀྱི་ཕུང་པོ་དང་། འདོད་ཆགས་དང་བྲལ་བ་འཕོས་པའང་མ་ཡིན། ",
    "d263:103": "མིག་གི་བུ་གར་ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་ཕུང་པོ་དང་། འདོད་ཆགས་དང་བྲལ་བ་འཕོས་པ་ཡང་མ་ཡིན། ",
    "d263:104": "སྐྱེ་མཆེད་ནི་མི་རྟོག་རྣམ་པར་མི་རྟོག་ཅིང་ལྡང་བའང་མ་ཡིན། ",
    "d263:105": "ཕུང་པོ་ནི་ངག་གི་ལམ་དང་། དབྱངས་དང་། སྒྲ་དང་བརྗོད་པ་ལས་ཡང་དག་པར་ཤིན་ཏུ་འདས་པའོ། །",
    "d263:106": "དེ་ཅིའི་ཕྱིར་ཞེ་ན། ",
    "d263:107": "རིགས་ཀྱི་བུ་ཆོས་ཐམས་ཅད་ནི་སྐད་ཅིག་མ་སྟེ། དངོས་པོ་དང་བྲལ་བའོ། །",
    "d263:108": "ཆོས་ཐམས་ཅད་ནི་དབྱངས་མེད་པའོ། །དབྱངས་དང་བྲལ་བའོ། །",
    "d263:109": "ཆོས་ཐམས་ཅད་ནི་ནམ་མཁའི་ལམ་སྟེ་མཚན་མ་མེད་པའོ། །",
    "d263:110": "ཆོས་ཐམས་ཅད་ནི་ཡི་གེ་མེད་པའོ། །སྨོན་པ་མེད་པའོ། །",
    "d263:111": "ཆོས་ཐམས་ཅད་ནི་སྐྱེ་བ་མེད་པའོ། །སྟོང་པའོ། །",
    "d263:112": "ཆོས་ཐམས་ཅད་ནི་ཐོབ་པ་མེད་པའོ། །ཚིག་མེད་པའོ། །",
    "d263:113": "ཆོས་ཐམས་ཅད་ནི་རྟོག་པ་དང་བྲལ་བའོ། །མི་ཁོམ་པའོ། །",
    "d263:114": "ཆོས་ཐམས་ཅད་ནི་ཆགས་པ་དང་བྲལ་བའོ། །རྐྱེན་མེད་པའོ། །",
    "d263:115": "ཆོས་ཐམས་ཅད་ནི་སྦྱོར་བ་དང་བྲལ་བའོ། །དམིགས་པ་མེད་པའོ། །",
    "d263:116": "ཆོས་ཐམས་ཅད་ནི་ལྟ་བ་དང་བྲལ་བའོ། །མཚན་ཉིད་དབེན་པའོ། །",
    "d263:117": "ཆོས་ཐམས་ཅད་ནི་དམིགས་པ་དང་བྲལ་བའོ། །བདག་མེད་པའོ། །",
    "d263:118": "ཆོས་ཐམས་ཅད་ནི་བདག་དང་བྲལ་བའོ། །བརྗོད་དུ་མེད་པའོ། །",
    "d263:119": "ཆོས་ཐམས་ཅད་ནི་ཡི་གེ་དང་བྲལ་བའོ། །རབ་ཏུ་ཞི་བའོ། །",
    "d263:120": "ཆོས་ཐམས་ཅད་ནི་ཆོས་ཉིད་མི་ཐོབ་པའོ། །མི་སྣང་བ་ཐོབ་པའོ། །",
    "d263:121": "ཆོས་ཐམས་ཅད་ནི་སྣང་བ་དང་བྲལ་བའོ། །ཤིན་ཏུ་ཡུལ་མེད་པའོ། །",
    "d263:122": "ཆོས་ཐམས་ཅད་ནི་ཡུལ་དང་བྲལ་བའོ། །ཤིན་ཏུ་རྩ་བ་མེད་པའོ། །",
    "d263:123": "ཆོས་ཐམས་ཅད་ནི་དབང་པོ་མེད་པའོ། །ཤིན་ཏུ་རང་བཞིན་མེད་པའོ། །",
    "d263:124": "ཆོས་ཐམས་ཅད་ནི་སྤྱོད་པ་རྣམ་པར་དག་པའོ། །གཉེན་པོ་མེད་པའོ། །",
    "d263:125": "ཆོས་ཐམས་ཅད་ནི་སེམས་མེད་པའོ། །ཆགས་པ་དང་བྲལ་བའོ། །",
    "d263:126": "ཆོས་ཐམས་ཅད་ནི་ཤིན་ཏུ་འཕྲོས་པའོ། །ཕུན་སུམ་ཚོགས་པ་དང་བྲལ་བའོ། །",
    "d263:127": "ཆོས་ཐམས་ཅད་ནི་འཇུངས་པ་མེད་པའོ། །སྤྲོས་པ་དང་བྲལ་བའོ། །",
    "d263:128": "ཆོས་ཐམས་ཅད་ནི་ཤིན་ཏུ་བསམ་གཏན་དང་ལྡན་པའོ། །གཡོ་བ་དང་བྲལ་བའོ། །",
    "d263:129": "ཆོས་ཐམས་ཅད་ནི་ཤིན་ཏུ་སྒྲིབ་པ་མེད་པའོ། །རྡུལ་དང་བྲལ་བའོ། །ཤིན་ཏུ་བྲལ་བའོ། །",
    "d263:130": "ཆོས་ཐམས་ཅད་ནི་ཉོན་མོངས་པ་དང་བྲལ་བའོ། །སྟོབས་ཆུང་བའོ། །",
    "d263:131": "ཆོས་ཐམས་ཅད་ནི་རྩོམ་པ་དང་བྲལ་བའོ། །དངོས་པོ་མེད་པའོ། །",
    "d263:132": "ཆོས་ཐམས་ཅད་ནི་དངོས་པོ་དང་བྲལ་བའོ། །བྱེད་པ་མེད་པའོ། །",
    "d263:133": "ཆོས་ཐམས་ཅད་ནི་ལས་མི་སྟོན་པའོ། །ཚོར་བ་མེད་པའོ། །",
    "d263:134": "ཆོས་ཐམས་ཅད་ནི་ནམ་མཁའ་དང་ལྡན་པའོ། །ཐོས་པ་མེད་པའོ། །",
    "d263:135": "ཆོས་ཐམས་ཅད་ནི་དབྱངས་དང་བྲལ་བའོ། །གཟུང་དུ་མེད་པའོ། །",
    "d263:136": "ཆོས་ཐམས་ཅད་ནི་རང་བཞིན་གྱིས་སྡུག་པའོ། །ཤེས་པ་མེད་པའོ། ",
    "d263:137": "ཆོས་ཐམས་ཅད་ནི་ཚོར་བ་ཆགས་པ་མེད་པའོ། །སྨིག་རྒྱུ་ལྟ་བུའོ། །",
    "d263:138": "ཆོས་ཐམས་ཅད་ནི་འདུ་ཤེས་དང་བྲལ་བའོ། །བྲག་ཅ་ལྟ་བུའོ། །",
    "d263:139": "ཆོས་ཐམས་ཅད་ནི་ངོ་བོ་ཉིད་མེད་པའོ། །གཟུགས་བརྙན་ལྟ་བུའོ། །",
    "d263:140": "ཆོས་ཐམས་ཅད་ནི་རབ་ཏུ་སྣང་བའི་འོད་རྣམ་པར་དག་པ་ཆུ་ཟླ་ལྟ་བུའོ། །",
    "d263:141": "ཆོས་ཐམས་ཅད་ནི་གཟུགས་བརྙན་དང་བྲལ་བའོ། །གཟུགས་བརྙན་ལ་བརྟེན་པའོ། །",
    "d263:142": "ཆོས་ཐམས་ཅད་ནི་སྤྲིན་མི་དམིགས་པའོ། །ནམ་མཁའ་དང་མཉམ་པའོ། །ཆོས་ཐམས་ཅད་ནི་གཟུགས་བརྙན་ནོ། །བསྟན་དུ་མེད་པའོ། །དངོས་པོ་མེད་པའོ། །དངོས་པོ་དང་བྲལ་བའོ། །",
    "d263:143": "མཚན་ཉིད་མེད་པ་ནས། མཚན་ཉིད་མེད་པ་དང་། མཚན་ཉིད་དང་བྲལ་བ་དང་། མཉམ་པའི་མཚན་ཉིད་དང་། མཚན་ཉིད་གཅིག་པ་དང་། ",
    "d263:144": "མཚན་ཉིད་མེད་པའི་བར་དུའོ། །ཆོས་ཐམས་ཅད་ནི་བདག་མེད་པའོ། །",
    "d263:145": "ཆོས་ཐམས་ཅད་ནི་བདག་ཏུ་མི་དམིགས་པའོ། །ངར་སེམས་པ་མེད་པའོ། །རྟེན་མེད་པའོ། །",
    "d263:146": "བརྗོད་དུ་མེད་པའོ། །ཆོས་ཐམས་ཅད་ནི་ཡི་གེ་མེད་པའོ། །",
    "d263:147": "རིགས་ཀྱི་བུ་འདུ་བྱེད་ཐམས་ཅད་ནི་སྐད་ཅིག་མ་ཟད་པ་དང་བྲལ་བའོ་ཞེས་ཉོན་མོངས་པ་དང་འཁྲུག་པ་མེད་པར་བྱ་བའི་ཕྱིར་བདག་དང་གཞན་ལ་གནོད་པ་མེད་པ་སྤྲོས་པ་མེད་པའི་བཟོད་པ་བསྒོམ་པར་བྱའོ། །",
    "d263:148": "འདི་ལ་རིགས་ཀྱི་བུ་བྱང་ཆུབ་སེམས་དཔའ་དེའི་དབང་གི་བཟོད་པ་བསྒོམ་པ་ན་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཞེས་བྱ་བ་ཐོབ་བོ། །",
    "d263:149": "བཟོད་པ་འདི་ཐོབ་པའི་བྱང་ཆུབ་སེམས་དཔའ་སྐད་ཅིག་མ་གཅིག་དང་ཡང་དག་པར་ལྡན་པ་ཙམ་གྱིས་སངས་རྒྱས་ཀྱི་ཞིང་རྡུལ་ཤིན་ཏུ་ཕྲ་བ་སྙེད་ལས་ལྷག་པར་ལུས་ཡོངས་སུ་སྤྲུལ་ཏོ། །",
    "d263:150": "སངས་རྒྱས་ཀྱི་ཞིང་རྡུལ་ཤིན་ཏུ་ཕྲ་བ་སྙེད་ཀྱི་ཕྱོགས་བཅུ་སྟོང་པ་དང་། རྙོག་པ་ལྔའི་སངས་རྒྱས་ཀྱི་ཞིང་དུ་སོང་སྟེ། སངས་རྒྱས་ཀྱི་ཞིང་རེ་རེར་ཡང་རྡུལ་ཤིན་ཏུ་ཕྲ་བ་སྙེད་ཀྱི་རྣམ་པ་སྣ་ཚོགས་ཀྱི་ཆར་གཏོང་བ་ནི་འདི་ལྟ་སྟེ། ཟས་ཀྱི་ཆར་རམ། སྐོམ་གྱི་ཆར་རམ། ",
    "d263:151": "གོས་སམ། ལྷབ་ལྷུབ་བ་བམ། དྲིའམ། མེ་ཏོག་གམ། རིན་པོ་ཆེ་སྣ་ཚོགས་ཀྱི་ཆར་ཡང་རབ་ཏུ་འོང་ངོ་། །གང་སེམས་ཅན་ཟས་དང་། ",
    "d263:152": "སྐོམ་དེ་ཡོངས་སུ་ཟོས་པས་ཟང་ཟིང་མེད་པའི་དགའ་བ་དང་། བདེ་བ་འཐོབ་པའི་སེམས་ཅན་དེ་འདུ་བྱེད་ཐམས་ཅད་ནི་མི་རྟག་པ། སྡུག་བསྔལ་བ། བདག་མེད་པ། སྟོང་པ་ཉིད་ཀྱི་དྲན་པ་དང་། ",
    "d263:153": "ཚུལ་ཁྲིམས་ཐོབ་བོ། ཁྱིམ་གྱི་བཅིངས་པ་ཐམས་ཅད་དང་། འདོད་པའི་ཡོན་ཏན་ལྔ་སྤངས་ཏེ་བྱུང་ནས་རིའི་སུལ་དང་། ཁྱིམ་མེད་པ་སྟོང་པའི་ནགས་ཚལ་སྟུག་པོར་གནས་པར་འགྱུར་རོ། །",
    "d263:154": "དྲང་སྲོང་གི་ཆ་བྱད་ཀྱི་རྩྭ་དང་། རྩ་བ་དང་འབྲས་བུའི་ཟས་ལ་གནས་པར་འགྱུར་རོ། །",
    "d263:155": "ཉེ་བར་ལེན་པའི་ཕུང་པོ་ལྔ་པོ་དེ་དག་ལ་མི་བཟད་པར་མོས་ཤིང་། བརྩོན་འགྲུས་རྩོམ་པ་ལ་སྤྲོ་བར་བྱེད་དོ། །ཉེ་བར་ལེན་པའི་ཕུང་པོ་ལྔ་པོ་འདི་དག་ལ་ནད་དང་། ཤུ་བ་དང་། ",
    "d263:156": "ཟུག་རྔུ་དང་། མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པར་ཡིད་ལ་བྱེད་དོ། །",
    "d263:157": "མངོན་པར་ཤེས་པ་ལྔ་ཐོབ་བོ། །ཚངས་པ་དང་། ",
    "d263:158": "འཇིག་རྟེན་ལ་གཞོལ་བར་འགྱུར་རོ། །",
    "d263:159": "དེ་བཞིན་དུ་གོས་ནས་རིན་པོ་ཆེ་ཡོངས་སུ་སྦྱང་བའི་བར་དུ་ཡོངས་སུ་སྤྱོད་པར་བྱེད་དོ། །དེ་ཤེས་པས་ཟང་ཟིང་མེད་པའི་དགའ་བ་དང་། བདེ་བ་ཐོབ་པ་ནས་ཚངས་པ་དང་། འཇིག་རྟེན་གྱི་བར་དུ་གཞོལ་བར་འགྱུར་རོ། །",
    "d263:160": "བྱང་ཆུབ་སེམས་དཔའ་དེ་ལྟར་དེ་བཞིན་དུ་གང་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་དག་ཐོབ་པ་དེ་སྙིམ་པས་མེ་ཏོག་ནམ་མཁའ་ལ་གཏོར་བའི་མེ་ཏོག་དེ་ཕྱོགས་བཅུའི་སངས་རྒྱས་ཀྱི་ཞིང་རྡུལ་ཤིན་ཏུ་ཕྲ་བ་སྙེད་ཀྱི་སྟོང་པ་དང་། ",
    "d263:161": "རྙོག་པ་ལྔའི་སངས་རྒྱས་ཀྱི་ཞིང་དུ་སྐད་ཅིག་མ་གཅིག་གིས་སོང་བའི་མེ་ཏོག་རེ་རེ་ལ་ཡང་སངས་རྒྱས་ཀྱི་ཞིང་རྡུལ་ཤིན་ཏུ་ཕྲ་བ་སྙེད་ཀྱི་ཆོས་ཀྱི་སྒོ་བརྗོད་པའི་དབྱངས་འབྱུང་བ་ནི་འདི་ལྟ་སྟེ། ཆོས་ཐམས་ཅད་དབྱངས་མེད་པའོ། །བདུད་བཞིའི་ཡུལ་ལས་འདའ་བའོ། །",
    "d263:162": "ཆོས་ཐམས་ཅད་ནི་ནམ་མཁའི་ལམ་མོ། །གནས་ཡང་དག་པར་སྤོང་བའོ། །ཡི་གེ་མེད་པའོ། །",
    "d263:163": "ཆོས་ཐམས་ཅད་ནི་ཆགས་པ་ཡང་དག་པར་གཞོལ་བའོ། །མི་སྐྱེ་བའོ། །",
    "d263:164": "ཆོས་ཐམས་ཅད་ནི་ཉོན་མོངས་པ་ཡང་དག་པར་གཞོལ་བའོ། །མ་འགགས་པའོ། །",
    "d263:165": "ཆོས་ཐམས་ཅད་ནི་སྔོན་གྱི་དམ་ཚིག་མི་གཏོང་བའོ། །མཚན་ཉིད་མེད་པའོ། །",
    "d263:166": "ཆོས་ཐམས་ཅད་ནི་ཆགས་པ་ཡང་དག་པར་གཏོང་བའོ། །རྐྱེན་མེད་པའོ། །",
    "d263:167": "ཆོས་ཐམས་ཅད་ནི་ཀུན་ཏུ་སྦྱོར་བ་ཡང་དག་པར་གཏོང་བའོ། །གནས་མེད་པའོ། །",
    "d263:168": "ཆོས་ཐམས་ཅད་ནི་རྩོམ་པ་མེད་པའོ། །",
    "d263:169": "ཆོས་ཐམས་ཅད་ནི་བདག་གིར་བྱ་བ་དང་། ང་ཡིར་བྱ་བ་ཡང་དག་པར་གཏོང་བའོ། །",
    "d263:170": "ཆོས་ཐམས་ཅད་ནི་དབེན་པའོ། །འདུ་འཛི་ཡང་དག་པར་གཏོང་བའོ། །",
    "d263:171": "བདག་མེད་པའོ། །",
    "d263:172": "ཆོས་ཐམས་ཅད་ནི་བདག་དང་བྲལ་བ་ནས་བརྗོད་དུ་མེད་པའི་བར་དུའོ། །རབ་ཏུ་ཞི་བའོ། །མི་སྣང་བ་ཐོབ་པའོ། །",
    "d263:173": "མི་གནས་པའོ། །ཤིན་ཏུ་ཡུལ་མེད་པའོ། །ཤིན་ཏུ་རྩ་བ་མེད་པའོ། །ཤིན་ཏུ་རང་བཞིན་མེད་པའོ། །",
    "d263:174": "གཉེན་པོ་མེད་པའོ། ཁ་ཟས་མེད་པའོ། །ཤིན་ཏུ་འཐོར་བ་མེད་པའོ། །འཇུངས་པ་མེད་པའོ། །ཤིན་ཏུ་བསམ་གཏན་བྱེད་པའོ། །",
    "d263:175": "ཤིན་ཏུ་བསྒྲིབས་པ་མེད་པའོ། །ཤིན་ཏུ་འོང་བ་མེད་པའོ། །ཉམ་ཆུང་བའོ། །དངོས་པོ་མེད་པའོ། །",
    "d263:176": "བྱེད་པ་མེད་པའོ། །ཚོར་བ་མེད་པའོ། །ཟག་པ་མེད་པའོ། །འཛིན་པ་མེད་པའོ། །རྣམ་པར་ཤེས་པ་མེད་པའོ། །",
    "d263:177": "སྨིག་རྒྱུ་ལྟ་བུའོ། །བྲག་ཅ་ལྟ་བུའོ། །མིག་ཡོར་ལྟ་བུའོ། །ཆུ་ཟླ་ལྟ་བུའོ། །",
    "d263:178": "གཟུགས་བརྙན་ལྟ་བུའོ། །ནམ་མཁའ་དང་མཉམ་པའོ། །དངོས་པོ་མེད་པའོ། །",
    "d263:179": "མཚན་ཉིད་མེད་པ་ནས་མཚན་ཉིད་མེད་པ་དང་། མཚན་ཉིད་དང་བྲལ་བ་དང་། མཉམ་པའི་མཚན་ཉིད་དང་། མཚན་ཉིད་གཅིག་པ་དང་། མཚན་ཉིད་མེད་པའི་བར་དུའོ། །",
    "d263:180": "ཆོས་ཐམས་ཅད་ནི་བདག་མེད་པའོ། །ངར་སེམས་པ་མེད་པའོ། །གཟུང་དུ་མེད་པའོ། །བརྗོད་དུ་མེད་པའོ། །",
    "d263:181": "ཆོས་ཐམས་ཅད་ནི་སྐད་ཅིག་མའོ། །",
    "d263:182": "འདུ་བྱེད་ཟད་པ་དང་བྲལ་བའོ་ཞེས་བཟོད་པའི་སེམས་བསྒོམ་པར་བྱའོ། །",
    "d263:183": "ཆོས་ཐམས་ཅད་ནི་སྐད་ཅིག་མ་ཞེས་ཞི་བའི་སེམས་བསྒོམ་པར་བྱའོ། །མཉམ་པའི་སེམས་དང་། རྣམ་པར་ཞི་བའི་སེམས་དང་། འཛིན་པ་མེད་པའི་སེམས་དང་། འབྱུང་བ་མེད་པའི་སེམས་དང་། སྒྲིབ་པ་མེད་པའི་སེམས་དང་། ",
    "d263:184": "ཆོད་པ་མེད་པའི་སེམས་དང་། ཕྱིན་ཅི་མ་ལོག་པའི་སེམས་དང་། རྟེན་མེད་པའི་སེམས་དང་། མཉམ་པར་བཞག་པའི་སེམས་དང་། སྡུག་བསྔལ་གྱི་སེམས་བསྒོམ་པར་བྱའོ། །",
    "d263:185": "དེ་བཞིན་དུ་ཉེ་བར་ཞི་བ་སྟོང་པ་ཕྱི་དང་ནང་གི་འཇིག་པ་བརྗོད་པའི་ཆོས་ཀྱི་སྒོ་དང་། ཚད་མེད་གྲངས་མེད་པའི་ཆོས་ཀྱི་སྒོ་མེ་ཏོག་དེ་དག་ལ་འབྱུང་བར་འགྱུར་རོ། །",
    "d263:186": "སེམས་ཅན་དེ་ཡང་ཆོས་ཀྱི་སྒོ་དེ་ཐོས་ནས་ཟང་ཟིང་མེད་པའི་དགའ་བ་དང་། བདེ་བ་ཐོབ་པ་དེ་འདུ་བྱེད་ཐམས་ཅད་ནི་མི་རྟག་པ། སྡུག་བསྔལ་བ། བདག་མེད་པ། སྟོང་པ་ཉིད་ཀྱི་དྲན་པ་དང་། ",
    "d263:187": "ཚུལ་ཁྲིམས་ཐོབ་བོ། །ཁྱིམ་གྱི་བཅིངས་པ་ཐམས་ཅད་དང་། འདོད་པའི་ཡོན་ཏན་ལྔ་ཡང་དག་པར་སྤངས་ཏེ་བྱུང་ནས་རིའི་སུལ་དང་། ཁྱིམ་མེད་པ་སྟོང་པའི་ནགས་ཚལ་སྟུག་པོར་གནས་པར་འགྱུར་རོ། །",
    "d263:188": "དྲང་སྲོང་གི་ཆ་བྱད་ཀྱིས་འབྲས་བུ་དང་། རྩ་བ་དང་། རྩྭའི་ཟས་ལ་གནས་པར་འགྱུར་རོ། །",
    "d263:189": "ཉེ་བར་ལེན་པའི་ཕུང་པོ་ལྔ་པོ་དེ་དག་ལ་མི་བཟད་པར་མོས་ཤིང་བརྩོན་འགྲུས་རྩོམ་པ་ལ་སྤྲོ་བར་བྱེད་དོ། །ཉེ་བར་ལེན་པའི་ཕུང་པོ་ལྔ་པོ་འདི་དག་ལ་ནད་དང་། ཤུ་བ་དང་། ",
    "d263:190": "ཟུག་རྔུ་དང་། མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པར་ཡིད་ལ་བྱེད་དོ། །",
    "d263:191": "མངོན་པར་ཤེས་པ་ལྔ་ཐོབ་བོ། །ཚངས་པའི་འཇིག་རྟེན་ལ་གཞོལ་བར་འགྱུར་རོ། །",
    "d263:192": "རིགས་ཀྱི་བུ་བྱང་ཆུབ་སེམས་དཔའ་འདི་འདྲ་བའི་བཟོད་པ་སྒོམ་པ་དེ་ནི་མིང་མི་དམིགས་སེམས་ཅན་མི་དམིགས། སྲོག་མི་དམིགས། གསོ་བ་མི་དམིགས། གང་ཟག་མི་དམིགས། གཟུགས་མི་དམིགས། ",
    "d263:193": "ཚོར་བ་མ་ཡིན། འདུ་ཤེས་མ་ཡིན། འདུ་བྱེད་མ་ཡིན། རྣམ་པར་ཤེས་པའང་མི་དམིགས། ",
    "d263:194": "མིག་མི་དམིགས། རྣ་བའང་མ་ཡིན། སྣའང་མ་ཡིན། ལྕེའང་མ་ཡིན། ལུས་ཀྱང་མི་དམིགས། ཡིད་ཀྱང་མི་དམིགས་སོ། །",
    "d263:195": "གཟུགས་མི་དམིགས། སྒྲ་མི་དམིགས། དྲི་མི་དམིགས། རོ་མི་དམིགས། རེག་མི་དམིགས། ཆོས་མི་དམིགས། ཡིད་མི་དམིགས། ལུས་མི་དམིགས། ཚིག་མི་དམིགས། སེམས་མི་དམིགས་སོ། །སྟོང་པ་ཉིད་མི་སོགས་པ། མཚན་མ་མེད་པ། ཐུབ་པ། ",
    "d263:196": "ཁམས་གསུམ་གཏོང་བ་མེད་པ། མངོན་པར་འདུ་མི་བྱེད་པ། མ་སྐྱེས་པ། མ་བསྒོམས་པ། མ་བྱང་བའི་བཟོད་པ་འདི་སྨྲས་སོ། །",
    "d263:197": "མ་བྱས་པ། བྱ་བ་མེད་པ་དེ་སྔོན་གྱི་མཐའ་ལ་བྱ་བ་མེད་པ། ཕྱི་མའི་མཐའ་ལ་འདས་པ་མེད་པ། དབུས་ཀྱི་མཐའ་ལ་ཡང་དག་པར་མེད་པ། མི་གནས་པ། ",
    "d263:198": "མི་དམིགས་པ། ཡིད་ལ་མི་བྱེད་པའི་བཟོད་པ་འདི་བསྒོམ་པ་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བ་ཞེས་བྱ་བའི་བཟོད་པ་ཐོབ་བོ། །",
    "d263:199": "བྱང་ཆུབ་སེམས་དཔའ་བཟོད་པ་འདི་ཐོབ་པས་ཇི་ལྟ་བུར་གོང་དུ་བཤད་པའི་རྩལ་འདི་འདྲ་བ་བྱ་བར་འགྱུར་རོ། །",
    "d263:200": "བྱང་ཆུབ་སེམས་དཔའ་ཕུང་པོ་རྣམ་པར་འཇིག་པ་འདི་བསྟན་པ་སྟོན་ཅིང་བརྗོད་པ་ན་བྱང་ཆུབ་སེམས་དཔའ་རྣམ་པར་མི་རྟོག་པ་ཞེས་བྱ་བས་ལེགས་སོ་ཞེས་བྱ་བ་བྱས་ཏེ། ",
    "d263:201": "བྱང་ཆུབ་སེམས་དཔའ་མང་པོ་དག་ཅང་མི་སྨྲ་བར་གྱུར་ནས། བཅོམ་ལྡན་འདས་ཅང་མི་གསུང་བས་ཞལ་གྱིས་བཞེས་པར་གྱུར་པ་དང་། ",
    "d263:202": "དེ་ནས་དགེ་སློང་དྲུག་ཅུ་ཙམ་འདི་སྙམ་དུ་སེམས་ཏེ། རིགས་ཀྱི་བུ་ཕུང་པོ་རྣམ་པར་འཇིག་པ་ཅི་ལ་བསམས་ཏེ་རྣམ་པ་འདི་ལྟ་བུའི་སྒྱུ་མ་འདྲ་བའི་འདུ་བྱེད་ཐམས་ཅད་སྟོན། གལ་ཏེ་གཟུགས་བདག་མེད་པ། མི་སྣང་བ། ཀུན་ནས་ལྡང་བ་མེད་པ། ཡིད་ལ་མི་བྱེད་པ། མི་རྟོག་པ། རྣམ་པར་མི་རྟོག་པ། དམིགས་པ་མེད་པ། རྒྱུ་བ་མེད་པའམ། འོན་ཏེ་འདི་ལྟ་ཅི། ",
    "d263:203": "སེམས་ཅན་ནམ། སྲོག་གམ། སྐྱེ་བའམ། གསོ་བའམ། གང་ཟག་གམ། ཤེད་ལས་སྐྱེས་པའམ། ཤེད་ཅན་ནམ། བྱེད་པ་པོའམ། ཚོར་བ་པོའམ། ཚོར་བ་གཞན་ནམ། སྐྱེ་བའམ། ཡང་དག་པར་སྐྱེ་བའམ། གང་མི་དགའ་བ་དང་། ",
    "d263:204": "མི་འབྱུང་བ་མེད་པར་མི་འགྱུར་བའམ། དེ་བཞིན་གཤེགས་པ་ནི་གང་དུ་བྱུང་། ",
    "d263:205": "སྙིང་རྗེ་ཆེན་པོ་ནི་གང་ན། ",
    "d263:206": "ཆོས་འཆད་པ་ནི་སུ་ཞིག །",
    "d263:207": "ཆོས་ཀུན་ཤེས་པ་ནི་གང་ཞིག །",
    "d263:208": "བསླབ་པ་སྡོམ་པ་ནི་གང་ན་གནས། ",
    "d263:209": "གལ་ཏེ་ཕུང་པོར་མི་འགྱུར་ན་དེ་ལྟར་ཁམས་དང་སྐྱེ་མཆེད་རྣམས་ཀྱང་དགེ་བ་རྣམས་ཀྱི་ཆོས་ཀྱི་འབྲས་བུ་རྣམ་པར་སྨིན་པར་མི་འགྱུར་ན། ལེགས་པར་བྱས་པ་དང་། ཉེས་པར་བྱས་པའི་ལས་ཀྱི་འབྲས་བུ་ནི་གང་དུ་སྨིན། ",
    "d263:210": "དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་གང་དུ་འབྱུང་། ",
    "d263:211": "ཉན་ཐོས་དང་། རང་རྒྱལ་བ་རྣམས་དང་། ལྷ་དང་མི་རྣམས་དང་། གང་གཞན་ཡང་སེམས་ཅན་གྱི་ལུས་སྐྱེ་མཆེད་དྲུག་གིས་བཟུང་བ་ནི་གང་དུ་བྱུང་། ",
    "d263:212": "བདག་ནི་སྟན་ལས་ལངས་ཏེ་འགྲོ་བར་བྱ་སྙམ་མོ། །",
    "d263:213": "དེ་ནས་དགེ་སློང་དྲུག་ཅུ་ཙམ་སྟན་ལས་ལངས་ཏེ་དོང་ནས་དགེ་སློང་གཞན་དག་ཀྱང་ཅང་མི་སྨྲ་བར་གྱུར་པ་དང་། ",
    "d263:214": "དེ་ནས་བྱང་ཆུབ་སེམས་དཔའ་ཕུང་པོ་རྣམ་པར་འཇིག་པ་བཅོམ་ལྡན་འདས་ལ་ངོ་ཚ་ཞིང་མི་སྤོབས་པ་དང་གནོང་བར་གྱུར་ཏོ། །",
    "d263:215": "དེ་ནས་བྱང་ཆུབ་སེམས་དཔའ་ལག་ན་མར་མེ་འཁོར་དེ་ཉིད་དུ་འདུས་པར་གྱུར་པ་དེས། བྱང་ཆུབ་སེམས་དཔའ་ཕུང་པོ་རྣམ་པར་འཇིག་པ་ལ་འདི་སྐད་ཅེས་སྨྲས་སོ། །དོན་གྱི་དབང་གང་མཐོང་ན་འཁོར་སྨྲ་བ་དང་བཅས་པ་ལ་ཆོས་ཀྱི་ཚུལ་རྣམ་པ་འདི་ལྟ་བུ་ཟབ་མོ་ཡང་དག་པར་སྟོན། ",
    "d263:216": "རིགས་ཀྱི་བུ་བཅོམ་ལྡན་འདས་ཀྱིས་མདོ་སྡེ་གཞན་དག་ལས་གང་ཟག་ལྔ་རྣམས་ལ་ཆོས་ཀྱི་གཏམ་དང་། གཏམ་ངན་པ་དང་། དད་པ་མེད་པ་ལ་དད་པའི་གཏམ་དང་། གཏམ་ངན་པ་དང་། འཇུངས་པ་ལ་གཏོང་བའི་གཏམ་དང་། གཏམ་ངན་པ་དང་། ཚུལ་ཁྲིམས་ངན་པ་ལ་ཚུལ་ཁྲིམས་ཀྱི་གཏམ་དང་། གཏམ་ངན་པ་དང་། ལེ་ལོ་ལ་བརྩོན་འགྲུས་ཀྱི་གཏམ་དང་། གཏམ་ངན་པ་དང་། འཆལ་པའི་ཤེས་རབ་ལ་ཤེས་རབ་ཀྱི་གཏམ་དང་། གཏམ་ངན་པའོ་ཞེས་འདི་ལྟར་གསུངས་སོ། །ཡང་བཅོམ་ལྡན་འདས་ཀྱིས་མདོ་སྡེ་གཞན་ལས་བསྟན་པ། མཚམས་མེད་པར་བྱེད་པ་རྣམས་ལ་སྟོང་པའི་གཏམ་མི་སྨྲ་བར་བྱའོ། །ལོག་པར་ལྟ་བའི་ལུས་ཅན་རྣམས་ལ་ལུས་དྲན་པ་ཉེ་བར་གཞག་པ་མི་སྨྲ་བར་བྱའོ། །བརྐམ་པ་རྣམས་ལ་ཚོར་བ་དྲན་པ་ཉེ་བར་གཞག་པ་མི་སྨྲ་བར་བྱའོ། །ང་རྒྱལ་དང་། དྲེགས་པ་དང་། ཁ་ཟས་ལ་ཆགས་པ་རྣམས་ལ་སེམས་དྲན་པ་ཉེ་བར་གཞག་པ་མི་སྨྲ་བར་བྱའོ། །ངོ་ཚ་བའི་ཆོས་ཀྱི་རྩ་བ་སྤོང་བ་རྣམས་ལ་ཆོས་དྲན་པ་ཉེ་བར་གཞག་པ་མི་སྨྲ་བར་བྱའོ། །མི་ཐོབ་པར་འདོད་པ་རྣམས་ལ་ལྷར་སྐྱེ་བའི་ཡོན་ཏན་མི་སྨྲ་བར་བྱའོ། །",
    "d263:217": "འདོད་པ་ལ་སྤྱོད་པའི་ལྷར་སྐྱེ་བ་ཡང་དག་པར་ཞུགས་པ་རྣམས་ལ་མདངས་འཕྲོག་པའི་གནོད་སྦྱིན་སྐྱེ་བའི་ཡོན་ཏན་མི་སྨྲ་བར་བྱའོ། །གཟུགས་ལ་སྤྱོད་པའི་ལྷར་སྐྱེ་བ་བཟུང་བ་རྣམས་ལ་འདོད་པ་སྤྱོད་པའི་ལྷ་དང་དཔལ་མི་སྨྲ་བར་བྱའོ། །གཟུགས་མེད་པའི་ཁམས་སུ་སྐྱེ་བ་ཡང་དག་པར་ཞུགས་པ་རྣམས་ལ་གཟུགས་ལ་སྤྱོད་པའི་ཡོན་ཏན་མི་སྨྲ་བར་བྱའོ། །གཟུགས་ལ་སྤྱོད་པའི་ལྷར་སྐྱེ་བ་བཟུང་བ་རྣམས་ལ་འདོད་པ་སྤྱོད་པའི་ལྷའི་བདེ་བ་མི་སྨྲ་བར་བྱའོ། །ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་རང་སངས་རྒྱས་ཀྱི་ཡོན་ཏན་མི་སྨྲ་བར་བྱའོ། །རང་སངས་རྒྱས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་ཉན་ཐོས་ཀྱི་ཡོན་ཏན་དག་མི་སྨྲ་བར་བྱའོ། །ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་རང་སངས་རྒྱས་ཀྱི་ཡོན་ཏན་མི་སྨྲ་བར་བྱའོ། །བྱང་ཆུབ་སེམས་དཔའ་ཕ་རོལ་ཏུ་ཕྱིན་པ་ལ་མངོན་པར་བརྩོན་པ་རྣམས་ལ་བསྡུ་བའི་དངོས་པོ་རྣམ་པ་བཞི་མི་སྨྲ་བར་བྱའོ། །བྱང་ཆུབ་སེམས་དཔའ་ཚངས་པའི་རྣམ་པར་སྤྱོད་པ་ལ་མངོན་པར་བརྩོན་པ་རྣམས་ལ་ཐ་དད་པ་ཡང་དག་པར་ཤེས་པ་བཞི་མི་སྨྲ་བར་བྱའོ། །བྱང་ཆུབ་སེམས་དཔའ་འཁོར་སྨྲ་བ་མེད་པ་ལ་རྣམ་པ་འདི་ལྟ་བུ་ཟབ་མོ་ཞི་བ་སྟོང་པ་ཉིད་ཀྱི་གཏམ་མི་སྨྲ་བར་བྱའོ། །ཉན་ཐོས་དང་། རང་སངས་རྒྱས་ཀྱི་ཐེག་པ་པའི་འཁོར་རྣམ་པ་འདི་ལྟ་བུ་སྨྲ་བ་དང་བཅས་པའི་མདུན་དུ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཟབ་མོ་འདི་མི་སྨྲ་བར་བྱའོ། །",
    "d263:218": "དེ་ནས་བྱང་ཆུབ་སེམས་དཔའ་འཁོར་མང་པོ་དེ་ཐམས་ཅད་དང་ལྡན་པས་མགྲིན་གཅིག་ཏུ་ལེགས་སོ་ཞེས་བྱ་བ་བྱས་སོ། །",
    "d263:219": "བཅོམ་ལྡན་འདས་ཀྱིས་ཀྱང་བྱང་ཆུབ་སེམས་དཔའ་ལག་ན་མར་མེ་ལ་ལེགས་སོ་ཞེས་བྱ་བའི་ཚིག་གིས་སྤྲོ་བ་ཡང་དག་པར་བསྐྱེད་དོ། །ལེགས་སོ་ལེགས་སོ་ཤེས་རབ་ཆེ། །",
    "d263:220": "རྣམ་པར་ཤེས་པས་མཆོག་གཅོད་པ། །མཚན་ཉིད་ཐབས་དང་ཆོས་རྣམས་ཀྱི། །དུས་ནི་ཁྱོད་ཀྱིས་རབ་ཏུ་ཤེས། །",
    "d263:221": "འཁོར་རྣམས་ཤེས་པ་ཅི་འདྲ་བ། །དེ་འདྲའི་ཚུལ་དུ་སྟོན་པར་བྱེད། །ཉན་ཐོས་རང་རྒྱལ་ཐེག་པ་ལ། །ཆོས་འདི་བརྗོད་པར་མི་བྱེད་དོ། །",
    "d263:222": "ནམ་མཁའ་མཚུངས་ཤིང་མཉམ་པ་ཡི། །བྱང་ཆུབ་སེམས་དཔའི་མདུན་དག་ཏུ། །ཆོས་འདི་རབ་ཏུ་བསྟན་པས་ན། །ཚུལ་འདི་ཀུན་དུ་ཤེས་པར་འགྱུར། །",
    "d263:223": "ནམ་མཁའ་ཇི་ལྟར་མཐོ་མེད་ལ། །དམའ་བ་མེད་ཅིང་གཟུགས་མེད་པ། །ཤེས་རབ་ཕ་རོལ་ཕྱིན་སྤྱོད་པའི། །བྱང་ཆུབ་སེམས་དཔའི་མཚན་ཉིད་མེད། །",
    "d263:224": "བསྐལ་པ་གྲངས་མེད་པ་དག་གི། །འདས་པའི་རྒྱལ་བའི་སྤྱན་སྔར་ནི། །སྨྲ་བ་མེད་པའི་འཁོར་རྣམས་ལ། །ཁྱོད་ཀྱི་ཆོས་འདི་ཐོས་པ་དང་། །ཇི་ལྟར་རྒྱལ་བ་དེས་བསྟན་པའི། །",
    "d263:225": "གྲགས་པ་ཆེན་པོའི་བཟོད་པ་འདི། །བརྩོན་འགྲུས་བརྟན་པའི་སེམས་ཅན་ལ། །འཇིགས་མེད་པ་འདི་རབ་ཏུ་བསྟན། །བྱང་ཆུབ་སེམས་དཔའ་རབ་དག་ཅིང་། །ཡོན་ཏན་རྒྱ་མཚོ་མཐའ་མེད་པ། །",
    "d263:226": "སྐལ་བ་ལྡན་པའི་མདུན་དུ་ནི། །ཆོས་འདི་ཡང་ནི་རབ་ཏུ་བསྟན། །ཉན་ཐོས་ཐེག་པ་མངོན་བརྩོན་དང་། །རང་རྒྱལ་དག་གི་མངོན་དགའ་ལ། །ཆོས་འདི་རབ་ཏུ་བསྟན་པས་ན། །",
    "d263:227": "དེ་ཉིད་འཚང་རྒྱར་མི་འགྱུར་རོ། །མི་ཤེས་པས་ནི་སྤོང་བ་དང་། །མོས་པ་མེད་པར་སྐྱེས་པས་ན། །བསོད་ནམས་མང་པོ་འབྱུང་མེད་ཅིང་། །ངན་འགྲོར་ཡང་ནི་མྱུར་དུ་འགྲོ། །ཏིང་འཛིན་བཟོད་པའི་གཟུངས་ཀྱིས་ནི། །",
    "d263:228": "གལ་ཏེ་དེ་ལུས་སྦྱང་བྱས་ཏེ། །བྱང་ཆུབ་ལམ་ལ་བརྩོན་བྱའི་ཕྱིར། །ལ་ལ་ཐབས་དང་དེ་བྲལ་བ། །འཁོར་དང་གང་ཟག་རྣམས་ཀྱིས་ཀྱང་། །སེམས་ཀྱིས་རྟོག་པར་མི་བྱེད་དོ། །",
    "d263:229": "འཆལ་པའི་ཤེས་རབ་སྣོད་མིན་ལ། །སྟོང་པ་ཞི་བ་སྨྲ་བར་བྱེད། །དེ་ཡང་མྱུར་དུ་སྤངས་པས་ན། །",
    "d263:230": "མུན་པའི་ཕུང་པོས་བསྒྲིབས་པ་དག །གཞན་དག་གི་ནི་གནས་བཅུ་ལ། །མྱུར་དུ་ཡང་ནི་འགྲོ་བར་འགྱུར། །",
    "d263:231": "དམྱལ་བ་ཡི་དགས་བྱོལ་སོང་དུ། །ལྷ་མ་ཡིན་དང་ལུས་སྲུལ་པོ། །གནོད་སྦྱིན་སྲིན་པོ་གཏུམ་པོ་ཡང་། །ཡང་དང་ཡང་ནི་འདིར་སྐྱེའོ། །",
    "d263:232": "མིར་གྱུར་དཀའ་བྱེད་ཐོབ་པ་དག །གལ་ཏེ་ཇི་ལྟར་ཐོབ་ན་ཡང་། །སྨད་པའི་གདོལ་པ་རྣམས་དང་ནི། །འོན་པ་ལོང་བ་ཞར་བ་དང་། །",
    "d263:233": "རྟག་ཏུ་ནད་དང་ཉམ་ཆུང་བ། །སྐུར་པ་འདེབས་ཤིང་མཆོད་པ་མེད། །ཟས་དང་སྐོམ་དང་བྲལ་བ་སྟེ། །མཁས་པ་རྣམས་ཀྱིས་སྨད་པར་འགྱུར། །",
    "d263:234": "ཕ་དང་མ་ལ་བཀུར་སྟི་མེད། །ཉེས་པར་བྱས་པ་རྟག་ཏུ་སྤྱོད། །སེམས་ཅན་རྣམས་ལ་སྙིང་རྗེ་མེད། །ངན་འགྲོར་ཡང་ནི་འགྲོ་བར་འགྱུར། །",
    "d263:235": "འདིར་ནི་རབ་ཏུ་སོང་བ་ཡི། །དགེ་སློང་དྲུག་ཅུ་ཙམ་འདི་དག། །ཡིད་ཀྱིས་རྟོག་པ་ཞེ་སྡང་བ། །ངན་འགྲོར་ཡང་ནི་མྱུར་དུ་འགྲོ། །",
    "d263:236": "ལུས་དབང་བྱས་པའི་སེམས་ཅན་འདི། །གང་གིས་བཟོད་པ་འདི་བསྟན་ཅིང་། །ཐབས་ལ་མངོན་སུམ་མ་ཡིན་པ། །དེས་ནི་དགེ་སློང་དེ་སོང་ངོ་། །",
    "d263:237": "ཡེ་ཤེས་ཐབས་དང་ལྡན་པ་དག །ཕ་རོལ་སེམས་ལ་ལྟ་བ་ཡི། །འཇིག་རྟེན་ལ་ནི་སྒྲོན་འཛིན་པ། །སེམས་ཅན་ཀུན་ལ་སྨན་པར་སྨྲ། །",
    "d263:238": "ཐམས་ཅད་དོན་གྱི་རྗེས་ཤེས་པ། །ཐོག་མར་ཡང་ནི་འཁོར་ལྟོས་ལ། །ཅི་འདྲར་འགྱུར་བའི་འཁོར་རྣམས་ལ། །དེ་འདྲ་བར་ནི་ཆོས་ཀྱང་ཤོད། །",
    "d263:239": "དེ་ནས་ཡང་བྱང་ཆུབ་སེམས་དཔའ་ལག་ན་རིན་པོ་ཆེས་འདི་སྐད་ཅེས་སྨྲས་སོ། །རིགས་ཀྱི་བུ་ཇི་ལྟ་བུར་ཉན་ཐོས་ཀྱིས་བཅོམ་ལྡན་འདས་ཀྱི་སེང་གེའི་ཁྲི་བཤམས་ཏེ། ཉན་ཐོས་འདུལ་བའི་ཕྱིར་སྨྲ་བར་འགྱུར་རོ་ཞེས་བདག་གིས་ཡོངས་སུ་ཤེས་སོ། །",
    "d263:240": "རིགས་ཀྱི་བུ་ཡང་འདིས་སྔོན་མ་ཐོས་པ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་བསྟན་པ་ན། ཡང་བཅོམ་ལྡན་འདས་ཀྱིས་ཇི་ལྟ་བུར་བདག་ལ་ཐུགས་བརྩེ་བའི་སླད་དུ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཡོན་ཏན་གྱིས་དམིགས་པ་སྦྱོར་བ་རྒྱ་ཆེན་པོས་བཤད་པར་བདག་ཀྱང་བཅོམ་ལྡན་འདས་ལ་གསོལ་བ་གདབ་ཅིང་། ",
    "d263:241": "བདག་དང་སེམས་ཅན་གཞན་ལ་ཡང་ཐུགས་བརྩེ་བའི་སླད་དུ་རྗེས་སུ་གཟུང་བར་འགྱུར་སྙམ་མོ། །",
    "d263:242": "དེ་ནས་བྱང་ཆུབ་སེམས་དཔའ་ལག་ན་མར་མེས་བྱང་ཆུབ་སེམས་དཔའ་ལག་ན་རིན་པོ་ཆེ་ལ་འདི་སྐད་ཅེས་སྨྲས་སོ། །རིགས་ཀྱི་བུ་གང་གི་དུས་ལ་བབ་པར་ཤེས། དེ་ནས་བྱང་ཆུབ་སེམས་དཔའ་ལག་ན་མར་མེ་སྟན་ལས་ལངས་ཏེ། ",
    "d263:243": "བླ་གོས་ཕྲག་པ་གཅིག་ཏུ་བྱས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་ཏེ་ཕྱག་བྱས་ནས། བཅོམ་ལྡན་འདས་ལ་ཚིགས་སུ་བཅད་པ་འདི་དག་གིས་མངོན་པར་བསྟོད་པ། ཐུབ་པ་ཚངས་པ་རབ་ཏུ་དགའ་མཛད་པ། །ཡེ་ཤེས་ཉམས་པའི་འགྲོ་ལ་སྒྲོན་མ་འཛིན། །གྲོལ་དང་རིག་ལ་ཁྱོད་ནི་དང་བར་མཛད། །རྡུལ་དང་བྲལ་བའི་ཆོས་ཀྱི་སྒོ་འདི་སྟོན། །",
    "d263:244": "རྒྱལ་བ་ཉི་མ་གྲོལ་ལ་མར་མེ་མཛད། །སེམས་ཅན་དུ་མ་ལ་ནི་སྣང་མཛད་པ། །ལམ་རྣམས་རབ་བསྟན་ལམ་ནི་ཁྱོད་སྟོན་པ། །མཆོག་གི་ཆོས་ཀྱི་སྒོ་འདི་བསྟན་པར་མཛོད། །",
    "d263:245": "ནམ་མཁའི་རང་བཞིན་ཡོངས་སུ་དག་པའི་ཐུགས། །ཐུགས་དམ་མི་གཡོ་ཇི་ལྟར་རི་བརྟན་བཞིན། །",
    "d263:246": "ཐུབ་པ་འཇིག་རྟེན་ཟླ་བའི་འོད་འདྲ་བ། །ཚུལ་མདོག་བཟོད་པའི་དགེ་བ་འདི་ཡང་སྟོན། །",
    "d263:247": "སྙིང་རྗེ་གནས་ཤིང་འགྲོ་ལ་བཟོད་མཛོད་པ། །",
    "d263:248": "ཁྱོད་ཀྱི་ཆོག་ཤེས་པ་ནི་མཆོག་ཏུ་ཆེ། །རྒ་འཆི་ནད་གསུམ་རབ་ཏུ་ཞི་མཛད་པ། །བཟོད་པ་མཆོག་གི་ཡོན་ཏན་འདི་ཡང་སྟོན། །",
    "d263:249": "ཐུབ་པ་སེང་གེ་མུ་སྟེགས་འཇིགས་པར་མཛད། །འགྲོ་བ་དགའ་མཛད་ཀ་ལ་པིང་ཀའི་སྐད། །མུ་སྟེགས་ཅན་གྱི་འཁོར་མངས་རྣམ་འཇིག་པ། །མར་མེའི་བཟོད་པ་འདི་ཡང་བསྟན་པར་མཛོད། །",
    "d263:250": "ས་དང་མཉམ་པ་བཟོད་པ་མཆོག་གི་ཐུགས། །བདེ་དང་སྡུག་བསྔལ་རེག་ལ་ཁྲོ་མི་མཛད། །",
    "d263:251": "མཐོན་པོ་མ་ཡིན་ད་ལྟར་མཐོ་མིན་པ། །",
    "d263:252": "ཡོངས་མིན་གཟིགས་ཏེ་བཟོད་པ་འདི་ཡང་གསུངས། །",
    "d263:253": "ཡེ་ཤེས་མཆོག་གིས་ང་ཡི་ང་རྒྱལ་གྱི། །རླུང་ལངས་ལྟ་བུའི་ཉོན་མོངས་དགྲ་ཡང་གཏོར། །",
    "d263:254": "དེས་ནི་བཟོད་པའི་དམ་པ་འདི་ཐོབ་པ། །ལམ་གྱི་མེ་ཡིས་སྲེད་པའི་ཆུ་ཡང་བསྐམས། །",
    "d263:255": "ཁྱོད་ཀྱིས་ལྟ་བ་ལྕུག་མ་སྲེད་ཆུ་ཚིག །",
    "d263:256": "ཀླུ་ལྟ་བུར་ནི་ཆོས་ཀྱི་ཆར་གཏོང་བ། །དེས་ནི་འཁོར་འདི་དགའ་བར་གྱུར་པ་སྟེ། །",
    "d263:257": "ཡོངས་སུ་སྨིན་ལ་གཟིགས་ཤིང་བཟོད་འདི་གསུང་། །",
    "d263:258": "སེམས་ཅན་རྣམས་ལ་རྣམ་གྲོལ་ཡོན་ཏན་སྐྱེད། །",
    "d263:259": "བཟོད་པ་མཆོག་གི་ཡོན་ཏན་འདི་སྟོན་ཅིང་། །གང་གི་བསམ་པ་དྲི་མ་མེད་བཟོད་འགྱུར། །དེ་ཐོབ་པ་ཡི་ཡོན་ཏན་འདི་མཐའ་ཡས། །",
    "d263:260": "སྤྱོད་ཡུལ་ནམ་མཁའི་མདོག་གིས་འདུལ་བ་ཡི། །ཐུབ་པས་འདས་པའི་བཟོད་པ་འདི་གསུངས་དང་། །ད་ལྟར་གྱི་ཡང་བཟོད་པ་འདི་གསུངས་པ། །",
    "d263:261": "ཐུགས་རྗེར་དགོངས་ཁྱོད་བཟོད་པ་འདི་ཡང་གསུངས། །",
    "d263:262": "བཅོམ་ལྡན་འདས་ཀྱིས་བྱང་ཆུབ་སེམས་དཔའ་རིན་ཆེན་ལག་ལ་ཅང་མི་གསུང་བས་ཞལ་གྱིས་བཞེས་སོ། །",
    "d263:263": "དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་གང་ན་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་བསྟན་པར་ང་ཡང་དགོངས་སོ་སྙམ་མོ། །",
    "d263:264": "ལྷ་བྲན་གྱིས་གསོལ་པ། ",
    "d263:265": "སྤོས་ཀྱི་ངད་ལྡང་བའི་རི་ལ་སྔོན་ཡང་དག་པར་རྫོགས་པའི་སངས་རྒྱས་ཀྱིས་བཟོད་པ་འདི་བསྟན་ནས་ཇི་ལྟ་བུའི་སྤོས་ཀྱི་ངད་ལྡང་བའི་རི་ལ་སྔོན་གྱི་ཡང་དག་པར་རྫོགས་པའི་སངས་རྒྱས་ཀྱིས་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་བཤད་པར་འགྱུར་རོ་ཞེས་བཅོམ་ལྡན་འདས་བདག་ཉིད་ཡེ་ཤེས་བསྟན་པ་ལ་འཇུག་གོ། །",
    "d263:266": "དེ་ནས་ཡང་བཅོམ་ལྡན་འདས་སྐར་མདའི་བདག་པོ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཏིང་ངེ་འཛིན་དེས་བཅོམ་ལྡན་འདས་དྲང་སྲོང་གི་བརྟུལ་ཞུགས་དང་། ",
    "d263:267": "སྤྱོད་ལམ་དང་། མཚན་མ་དང་། དབྱིབས་ཀུན་ཏུ་སྣང་སྟེ། ",
    "d263:268": "དྲང་སྲོང་དེ་ཡང་རྒན་པོ་དང་། རྒས་པ་དང་། འཁོགས་པ་དང་། སྐྲ་རིང་པོའི་རལ་པ་འཆང་བ་དང་། ཨག་ཙོམ་རིང་པོ་དང་། ",
    "d263:269": "དབྱུག་པ་དང་། རིལ་བ་དང་། གཙང་མ་འཛིན་མེའི་སྦྱིན་སྲེག་ཆེན་པོ་འབར་བར་བྱེད་དོ། །",
    "d263:270": "དེ་ལས་ཀྱང་འོད་ཀྱི་ཕུང་བོ་ཁ་དོག་སྣ་ཚོགས་དང་། ཁ་དོག་མཐའ་ཡས་པ་དང་། ཁ་དོག་བརྒྱ་སྟོང་དུ་མ་དང་། ཁ་དོག་རྒྱ་ཆེན་པོ་ཤིན་ཏུ་ཡོངས་སུ་དག་པ་དྲི་མ་མེད་པའི་འོད་འབྱུང་ངོ་། །",
    "d263:271": "དེའི་འོད་སྣང་བས་ཕྱོགས་བཅུའི་ཞིང་སྟོང་པ་དང་། རྙོག་པ་ལྔའི་སངས་རྒྱས་ཀྱི་ཞིང་མཐའ་ཡས་མུ་མེད་པའི་སྐར་མ་དང་། རིན་པོ་ཆེ་དང་། གློག་དང་། འོད་དང་། ལྷ་དང་། ",
    "d263:272": "ཀླུ་དང་། གནོད་སྦྱིན་དང་། ལྷ་མ་ཡིན་གྱི་འོད་ཀྱང་མི་མངོན་མི་སྣང་ངོ་། །སེམས་ཅན་དམྱལ་བ་དང་། བྱོལ་སོང་དང་། ཡི་དགས་ཀྱི་ལྟ་བ་ཡང་མི་མངོན་མི་སྣང་ངོ་། །དེའི་ཚེ་དྲང་སྲོང་ཐུབ་པ་མ་གཏོགས་པར་སེམས་ཅན་རྣམས་ཀྱི་སྒྲ་དང་། བརྗོད་པ་དང་། དབྱངས་དང་། ཚིག་དང་། ",
    "d263:273": "ཡི་གེ་དང་། ཆུང་ངུ་ན་ས་དང་། ཆུ་དང་། མེ་དང་། རླུང་གི་སྒྲ་ཡང་མི་གྲག་གོ། །",
    "d263:274": "དེའི་ཚེ་ན་ཕྱོགས་བཅུའི་སངས་རྒྱས་ཀྱི་ཞིང་མཐའ་ཡས་མུ་མེད་པ་ན་སེམས་ཅན་གང་ལ་ལ་ཐེག་པ་ཆེན་པོ་ལ་ཡང་དག་པར་ཞུགས་པ་དེ་ཐམས་ཅད་དྲང་སྲོང་གི་བརྟུལ་ཞུགས་དང་། ལུས་དང་མཚན་མ་དང་། དབྱིབས་ཀུན་ཏུ་སྣང་ངོ་། །",
    "d263:275": "ཡང་ཐེག་པ་ཆེན་པོ་ལ་ཡང་དག་པར་ཞུགས་པའི་དྲང་སྲོང་མ་གཏོགས་པར་ཉན་ཐོས་སམ། རང་རྒྱལ་བའི་ཐེག་པ་པའི་དྲང་སྲོང་ནི་ཀུན་ཏུ་མི་སྣང་ངོ་། །",
    "d263:276": "ཡང་ཐེག་པ་ཆེན་པོ་ལ་ཡང་དག་པར་ཞུགས་པའི་དྲང་སྲོང་དེས་ཉན་ཐོས་དང་། རང་སངས་རྒྱས་མི་མཐོང་ཞིང་ཉན་ཐོས་དང་། རང་སངས་རྒྱས་ཀྱི་ཐེག་པ་པ་ཡང་མི་མཐོང་ངོ་། །",
    "d263:277": "དེའི་ཚེ་ན་གང་ཡང་ཉན་ཐོས་འཁོར་དེར་འདུག་པ་དེ་དེ་བཞིན་གཤེགས་པ་མི་མཐོང་ཞིང་། དེ་བྱང་ཆུབ་སེམས་དཔའ་ཡང་ཡང་དག་པར་རྗེས་སུ་མི་མཐོང་ངོ་། །",
    "d263:278": "གང་ཡང་འདིར་འདུག་འདུག་པ་འདུས་པར་གྱུར་པ་གཞན་དུ་ན་ཅུང་ཟད་གཟུགས་སྣང་བ་ཡང་ཡང་དག་པར་རྗེས་སུ་མི་མཐོང་ངོ་། །སྣང་བ་རྒྱ་ཆེན་པོས་ནི་འཇིག་རྟེན་ཐམས་ཅད་ཁྱབ་པར་ཡང་དག་པར་རྗེས་སུ་མི་མཐོང་ངོ་། །",
    "d263:279": "དེ་ནས་ཉན་ཐོས་ཆེན་པོ་དེས་ཀུན་ཤེས་ཀཽ་དི་ནྱ་ལ་སྨྲས་པ། ",
    "d263:280": "གནས་བརྟན་ཀཽ་དི་ནྱ་བཅོམ་ལྡན་འདས་གང་ན་ཀཽ་དི་ནྱས་སྨྲས་པ། བཅོམ་ལྡན་འདས་ད་ལྟར་གང་ན་ཞེས་བྱ་བ་ནི་མི་ཤེས་སོ། །",
    "d263:281": "མི་མཐོང་ངོ་། །",
    "d263:282": "དེ་ནས་ཉན་ཐོས་ཆེན་པོ་དེས་འོད་སྲུང་ཆེན་པོ་ལ་སྨྲས་པ། སྦྱངས་པ་སྨྲ་བའི་ནང་ན་བཅོམ་ལྡན་འདས་ཀྱིས་ཁྱོད་མཆོག་ཏུ་བསྟན་ན། བཅོམ་ལྡན་འདས་ད་ལྟར་གང་ན་བ་སོམས་ཤིག །",
    "d263:283": "འོད་སྲུང་ཆེན་པོས་སྨྲས་པ། བཅོམ་ལྡན་འདས་ད་ལྟར་གང་ན་ཞེས་བྱ་བ་མི་ཤེས་སོ། །",
    "d263:284": "མི་མཐོང་ངོ་། །",
    "d263:285": "དེ་ནས་ཉན་ཐོས་ཆེན་པོ་དེས་ཚེ་དང་ལྡན་པ་ཤ་ར་དྭ་ཏིའི་བུ་ལ་སྨྲས་པ། གནས་བརྟན་ཤཱ་རིའི་བུ་ཤེས་རབ་དང་ལྡན་པའི་ནང་ན་བཅོམ་ལྡན་འདས་ཀྱིས་ཁྱོད་མཆོག་ཏུ་བསྟན་ན། བཅོམ་ལྡན་འདས་གང་ན་བ་སོམས་ཤིག །",
    "d263:286": "ཤཱ་རིའི་བུས་སྨྲས་པ། ཚེ་དང་ལྡན་པ་སངས་རྒྱས་ཀྱི་ཞིང་མཐའ་མེད་པས་བཅོམ་ལྡན་འདས་ད་ལྟར་གང་ན་ཞེས་བྱ་བ་མི་ཤེས་སོ། །",
    "d263:287": "མི་མཐོང་ངོ་། །",
    "d263:288": "དེ་ནས་ཉན་ཐོས་ཆེན་པོ་དེས་མཽད་གལ་ཡ་ན་ལ་སྨྲས་པ། ཚེ་དང་ལྡན་པ་མཽད་གལ་ཡ་ན་རྫུ་འཕྲུལ་དང་ལྡན་པའི་ནང་ན་བཅོམ་ལྡན་འདས་ཀྱིས་ཁྱོད་ཀྱང་མཆོག་ཏུ་བསྟན་ན། བཅོམ་ལྡན་འདས་ད་ལྟར་གང་ན་བ་སོམས་ཤིག །",
    "d263:289": "མཽད་གལ་ཡ་ནས་སྨྲས་པ། གང་གི་ཚེ་ཚེ་དང་ལྡན་པ་འོད་སྲུང་ཆེན་པོས་སྨྲས་པ་དེ་ཉིད་ན་བདག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ནི་རྫུ་འཕྲུལ་གྱི་སྟོབས་ཀྱིས་རྗེས་སུ་ཤེས་ཀྱི། བཅོམ་ལྡན་འདས་ད་ལྟར་གང་ན་བཞུགས་པ་གང་དུ་བཞུད་ཅེས་བྱ་བ་ནི་མི་མཐོང་ངོ་། །",
    "d263:290": "མི་ཤེས་སོ། །",
    "d263:291": "དེ་ནས་ཉན་ཐོས་ཆེན་པོ་དེས་ཚེ་དང་ལྡན་པ་མ་འགགས་པ་ལ་སྨྲས་པ། ལྷའི་མིག་གི་ནང་ན་བཅོམ་ལྡན་འདས་ཀྱིས་ཁྱོད་ཀྱང་མཆོག་ཏུ་བསྟན་ན། བཅོམ་ལྡན་འདས་ད་ལྟར་གང་དུ་བཞུད། གང་ན་གནས། སྤྱོད་པ་ནི་ཅི་འདྲ་ཅི་འདྲར་སྤྱོད། ",
    "d263:292": "ཁྱོད་ཀྱི་ལྷའི་མིག་གིས་ལྟོས། མ་འགགས་པས་སྨྲས་པ། ཁོ་བོས་འཕགས་པའི་ཤེས་རབ་ཀྱི་མིག་གིས་མཐའ་ཡས་མུ་མེད་པའི་སངས་རྒྱས་ཀྱི་ཞིང་རྣམ་པར་བལྟས་ན། བཅོམ་ལྡན་འདས་ད་ལྟར་གང་ན་བཞུགས། གང་དུ་བཞུད་ཅེས་བྱ་བ་དག་ཀྱང་མི་ཤེས་སོ། །",
    "d263:293": "མི་མཐོང་ངོ་། །",
    "d263:294": "དེས་སྨྲས་པ། ཡང་ཐ་དད་པར་ཡང་དག་པར་ཤེས་པ་ཐོབ་པའི་ཉན་ཐོས་ཀྱི་ཡེ་ཤེས་གང་ལའང་མི་འཇུག་གི །བཟོད་པ་ཐོབ་པའི་བྱང་ཆུབ་སེམས་དཔའི་ཡེ་ཤེས་ནི་དེ་ལ་འཇུག་གོ། །",
    "d263:295": "བདག་གིས་བཅོམ་ལྡན་འདས་ད་ལྟར་གང་དུ་བཞུད། གང་ན་བཞུགས་ཞེས་བྱང་ཆུབ་སེམས་དཔའ་ལ་དྲི་སྙམ་པ་དང་། ",
    "d263:296": "དེ་ནས་ཉན་ཐོས་ཆེན་པོ་དེས་བྱང་ཆུབ་སེམས་དཔའ་གཅིག་ཀྱང་ཡང་དག་པར་རྗེས་སུ་མ་མཐོང་ངོ་། །ཚེ་དང་ལྡན་པ་ཤཱ་རིའི་བུས་སྨྲས་པ། ཚེ་དང་ལྡན་པ་འདི་ལ་རིགས་ཀྱི་བུ་གཞན་ཞིག་གིས་ཕུང་པོ་བཤད་པར་བྱས་པ་དེ་ན་དགེ་སློང་དྲུག་ཅུ་ཙམ་པོ་སྟན་ལས་ལངས་ཏེ་དོང་བས། ",
    "d263:297": "ཚེ་དང་ལྡན་པ་བཅོམ་ལྡན་འདས་ཐུགས་མི་དགྱེས་ནས་བཏང་སྙོམས་ཤིང་འཕགས་པ་སངས་རྒྱས་ཀྱི་སྤྱོད་པས་རིགས་ཀྱི་བུ་དང་ཐབས་ཅིག་ཏུ་སྤྱོད་དོ། །",
    "d263:298": "བདག་ཅག་ནི་རང་རང་གི་སྤྱིལ་པོར་ཞུགས་ཤིང་བསམ་གཏན་བྱ་སྙམ་སྟེ། ",
    "d263:299": "དེ་ནས་ཉན་ཐོས་ཆེན་པོ་དེ་དག་རང་རང་གི་སྤྱིལ་པོར་ཞུགས་ནས་བསམ་གཏན་བྱེད་དོ།། །།བམ་པོ་གཉིས་པ། ",
    "d263:300": "དེ་ནས་དེའི་ཚེ་དེའི་དུས་ན་ཕྱོགས་བཅུའི་སངས་རྒྱས་ཀྱི་ཞིང་ཚད་མེད་གྲངས་མེད་པ་ན་ཐེག་པ་ཆེན་པོ་ལ་ཡང་དག་པར་ཞུགས་པའི་སེམས་ཅན་དེ། བདག་དྲང་སྲོང་གི་ཆ་བྱད་དུ་མཐོང་ནས་དེ་འདི་སྙམ་དུ་སེམས་ཏེ། གལ་ཏེ་བདག་ཅག་དྲང་སྲོང་དུ་གྱུར་པ་ན། གང་དྲང་སྲོང་ལས་ཤིན་ཏུ་ཁྱད་པར་དུ་འཕགས་པ་དེ་བདག་ཅག་གི་མཁན་པོར་བཟུང་ངོ་ཞེས། །",
    "d263:301": "བདག་ཅག་རྣམ་པར་བལྟ་བར་བྱའོ་སྙམ་པ་དེ་ཐམས་ཅད་རྙོག་པ་སེལ་བ་ཞེས་བྱ་བ་བྱེད་པ་ཅན་གྱི་གྲོང་རྡལ་ན་དྲང་སྲོང་ཆེན་པོ་ཤཱཀྱ་ཐུབ་པ་རྒས་པ། འཁོགས་པ། ",
    "d263:302": "གཏུགས་པ་རྣམས་མེ་ཏོག་དང་། འབྲས་བུ་དང་། སྨན་དང་། ཟས་དང་། སྐོམ་རྣམ་པ་སྣ་ཚོགས་ཀྱིས་མེ་ལ་གཏོར་བ་ཐག་མི་རིང་བར་མཐོང་ནས། ",
    "d263:303": "དེ་འདི་སྙམ་དུ་སེམས་ཏེ། དྲང་སྲོང་ཆེན་པོ་འདི་ནུས་པ་ཆེན་པོ་མཐུ་ཆེན་པོ་འདིའི་མཐུས་སྣང་བ་ཆེན་པོ་འབྱུང་ངོ་། །",
    "d263:304": "དྲང་སྲོང་འདི་གང་ན་བ་དེ་ལོགས་སུ་ཉེ་བར་འགྲོ་ཞིང་དྲང་སྲོང་གི་བརྟུལ་ཞུགས་དང་སྤྱོད་པའི་རྗེས་སུ་བསླབ་པར་བྱའོ་སྙམ་མོ། །",
    "d263:305": "དེ་ནས་དེའི་ཚེ་དེའི་དུས་ན་བྱང་ཆུབ་སེམས་དཔའ་དྲང་སྲོང་བྱེ་བ་ཁྲག་ཁྲིག་བརྒྱ་སྟོང་བཅོམ་ལྡན་འདས་ཀྱི་ཐད་དུ་ཉེ་བར་དོང་ངོ་། །",
    "d263:306": "དེ་ནས་བྱང་ཆུབ་སེམས་དཔའ་དྲང་སྲོང་ཏིང་ངེ་འཛིན་དང་། བཟོད་པ་དང་། གཟུངས་དབང་དུ་བྱས་པ་དེ་སེམས་རྩེ་གཅིག་པའི་སྟོབས་ཀྱིས་བཅོམ་ལྡན་འདས་ལ་མཆོད་པའི་ལས་ཀྱི་ཕྱིར་བརྩོན་པ་དེ་ཉིད་ཀྱི་ཚེ། མི་མཇེད་ཀྱི་འཇིག་རྟེན་གྱི་ཁམས་འདིར་གང་ལྷ་དང་། ཀླུ་དང་། ",
    "d263:307": "གནོད་སྦྱིན་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོ་དང་། ",
    "d263:308": "མི་དང་། མི་མ་ཡིན་པ་ལ་ལ་ཐེག་པ་ཆེན་པོ་ལ་ཡང་དག་པར་ཞུགས་པ་དེ་ཐམས་ཅད་དྲང་སྲོང་གི་ཆ་བྱད་ཀྱིས་དྲང་སྲོང་ཤཱཀྱ་ཐུབ་པའི་ཐད་དུ་དེར་ཉེ་བར་དོང་ངོ་། །འཁོར་ཐམས་ཅད་དང་ལྡན་པ་དེ་བཅོམ་ལྡན་འདས་ཇི་ལྟ་བུར་སྤོས་ཀྱི་ངད་ལྡང་བའི་རི་ལ་བཞུད་ནས་དེ་ན་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་བསྟན་པའི་ཕྱིར། ཆོས་ཀྱི་འཁོར་ལོ་གཉིས་པ་ལ་ཡང་། འཇུག་པར་བཞེད་པའི་བཅོམ་ལྡན་འདས་ཀྱི་ཐུགས་སེམས་ཀྱིས་ཤེས་སོ། །",
    "d263:309": "བདག་ཅག་ནི་བཅོམ་ལྡན་འདས་ཀྱི་དོན་གྱི་ཕྱིར་ལམ་བརྒྱན་པ་སྦྱང་བར་བྱ་ཞིང་ལམ་དེས་དྲང་སྲོང་གི་མཆོག་སྤོས་ཀྱི་ངད་ལྡང་བའི་རི་ལ་ཉེ་བར་འགྲོ་བར་བྱའོ་སྙམ་སྟེ། དེ་ནས་ཀླུའི་རྒྱལ་པོ་དགའ་བོ་དང་། བསྙེན་དགའ་བོ་དང་། རྒྱ་མཚོ་དང་། ནོར་མདོག་དང་། ",
    "d263:310": "འཇོག་པོ་དང་། ",
    "d263:311": "ཡིད་ཡོད་ལ་སོགས་པ་ཀླུའི་རྒྱལ་པོ་བྱེ་བ་ཕྲག་དྲུག་ཅུ་ཙམ་ལྷན་ཅིག་ཏུ་དྲང་སྲོང་གི་ཆ་བྱད་ཀྱིས་ལྷ་རྫས་ཀྱི་རིན་པོ་ཆེ་གསེར་དང་། དངུལ་དང་། བཻ་དཱུརྱ་དང་། ཤེལ་དང་། བྱི་རུ་དང་། ཨ་སྨ་གར་བ་དང་། ",
    "d263:312": "མུ་ས་ར་ག་ལ་བ་ལ་སོགས་པ་རིན་པོ་ཆེ་སྣ་བདུན་གྱི་ཤིང་ཏ་ལའི་ཕྲེང་བ་གསེར་གྱི་ཤིང་ལ་དངུལ་གྱི་ལོ་མ་དང་། མེ་ཏོག་དང་འབྲས་བུ་དང་། དངུལ་གྱི་ཤིང་ལ་གསེར་གྱི་ལོ་མ་དང་། མེ་ཏོག་དང་། འབྲས་བུ་ནས་མུ་ས་ར་གལ་བའི་ཤིང་གི་བར་དུ་རིན་པོ་ཆེ་སྣ་བདུན་གྱི་ལོ་མ་དང་། ",
    "d263:313": "མེ་ཏོག་དང་། འབྲས་བུའི་ཕྲེང་བའི་རྒྱན་གྱིས་ལམ་དེ་བརྒྱན་པར་སྤྲུལ་ཏོ། །ཤིང་ཏ་ལའི་ཕྲེང་བ་དེ་ལ་ལྷ་རྫས་ཀྱི་གོས་སྟོང་ཕྲག་བྱེ་བ་རྣམ་པ་དུ་མ་རྣམ་པ་སྣ་ཚོགས་མངོན་པར་རབ་ཏུ་འཕྱང་ངོ་། །",
    "d263:314": "ལྷ་དེ་དག་ཀྱང་དྲང་སྲོང་གི་ཆ་བྱད་ཀྱིས་དཀའ་ཐུབ་ཀྱི་གནས་ནས་སྤོས་ཀྱི་ངད་ལྡང་བའི་རིའི་བར་དུ་ལམ་གྱི་ཞིང་དཔག་ཚད་བཅུ་པ་སྦྱངས་སོ། །",
    "d263:315": "ལམ་གྱི་མུ་གཉིས་སུ་ལྷ་རྫས་ཀྱི་གསེར་ནས། མུ་ས་ར་གལ་བའི་བར་དུ་རིན་པོ་ཆེ་སྣ་བདུན་གྱི་སྟེགས་བུར་སྤྲུལ་ཏོ། །",
    "d263:316": "གསེར་གྱི་ཤིང་རྟ་ལ་དངུལ་གྱི་སྙིང་པོ་འཕྱང་བ་ནས། མུ་ས་ར་གལ་བའི་བར་དུ་སྨྲ་བར་བྱའོ། །འོག་ལོགས་སུ་བཻ་དཱུརྱ་བཟང་པོ་ནས། གོང་ལོགས་ཀྱི་གནས་སུ་ཤེལ་གྱི་བར་དུ་རྒྱ་ཆེན་པོས་སྨྲ་བར་བྱའོ། །",
    "d263:317": "སྤྲིན་གྱི་ལྷའི་བུ་དྲང་སྲོང་གི་ཆ་བྱད་ཀྱིས་ལམ་གྱི་མུ་གཉིས་སུ་རྫིང་རྙོག་པ་མེད་པ་རིན་པོ་ཆེ་སྣ་བདུན་གྱི་ཐེམ་སྐས་ཅན་གྱི་རྫིང་དེ་དག་ལ་གསེར་གྱི་ཕྱེ་མ་བདལ་བ། རྫིང་དེ་དག་ལ་ཡང་ལྷ་རྫས་ཀྱི་མེ་ཏོག་ཨུད་པ་ལ་དང་། པད་མ་དང་། ཀུ་མུ་ད་དང་། པུན་ད་རཱི་ཀ་དང་། ཨ་ཏི་མུག་ཏ་ཀ་དང་། ཙམ་པ་ཀ་དང་། ཨ་ཤོ་ཀ་དང་། མུ་ཙུ་ཀུན་ད་དང་། མན་འཛུ་ཤ་ཀ་དང་། བ་ཏ་ལི་དང་། པ་རི་ཤ་ཀ་དང་། གྷན་དྷ་ད་ནུ་པ་སྐ་རི་དང་། ",
    "d263:318": "སུ་མར་དང་། ཨ་མྲ་དང་། འཛམ་བུ་དང་། མྲི་ན་ལ་དང་། མཆོག་ཏུ་དྲི་ཞིམ་པ་རྣམ་པ་སྣ་ཚོགས་སུ་མངོན་པར་སྤྲུལ་ཏོ། །ས་བླ་ན་གནམ་གྱི་གནོད་སྦྱིན་དྲང་སྲོང་གི་ཆ་བྱད་ཀྱིས་ལམ་སྦྱོང་བར་བྱེད་དོ། །",
    "d263:319": "གཞན་འཕྲུལ་དབང་བྱེད་ཀྱི་ལྷའི་བུ་ཡང་དྲང་སྲོང་གི་ཆ་བྱད་ཀྱིས་ལམ་གྱི་མུ་གཉིས་ལ་ལྷ་རྫས་ཀྱི་རིན་པོ་ཆེ་སྣ་བདུན་གྱི་རྒྱལ་མཚན་མཆོག་འཛིན་ཏོ། །རྒྱལ་མཚན་གྱི་མཆོག་དེ་དག་ལ་ལྷ་རྫས་ཀྱི་གོས་དང་། དོ་ཤལ་དང་། རྒྱན་རབ་ཏུ་འཕྱང་ངོ་། །",
    "d263:320": "འཕྲུལ་དགའི་ལྷའི་བུ་ཡང་དྲང་སྲོང་གི་ཆ་བྱད་ཀྱིས་ལྷ་རྫས་ཀྱི་རིན་པོ་ཆེ་སྣ་བདུན་གྱི་ཁང་བུ་བརྩེག་མ་མངོན་པར་སྤྲུལ་ཏོ། །ཁང་བུ་བརྩེག་མ་དེ་དག་གི་ཕྱོགས་བཞི་ཀུན་ཏུ་རིན་པོ་ཆེ་སྣ་བདུན་གྱིས་བྱས་སོ། །",
    "d263:321": "ཁང་བུ་བརྩེག་མ་དེ་ལ་ཡང་ལྷ་རྫས་ཀྱི་དོ་ཤལ་སྣ་ཚོགས་དང་། གོས་སྣ་ཚོགས་དང་། རྒྱན་སྣ་ཚོགས་མངོན་པར་རབ་ཏུ་འཕྱང་ངོ་། །",
    "d263:322": "མེ་ཏོག་སྣ་ཚོགས་ཀྱིས་ཀུན་ཏུ་གཏོར་ཏོ། །ཁང་བུ་བརྩེག་མ་དེ་ལ་ལྷ་རྫས་ཀྱི་རོལ་མོ་རྒྱ་ཆེན་པོ་ཡིད་དུ་འོང་བ་སྣ་ཚོགས་བྱུང་ངོ་། །",
    "d263:323": "སངས་རྒྱས་ཀྱི་བྱིན་གྱི་རླབས་ཀྱིས་རོལ་མོ་དཀྲོལ་བ་དང་། གླུའི་སྒྲ་བསྒྲགས་པ་དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཐམས་ཅད་སྒྲས་ཁྱབ་པར་གྱུར་ཏོ། །",
    "d263:324": "ཀླུའི་བུ་མོ་བརྒྱ་སྟོང་ཕྲག་དྲུག་ཅུ་རྩ་བརྒྱད་ལམ་མཛེས་པས་བཅོམ་ལྡན་འདས་ལ་མཆོད་པའི་ལས་ཀྱི་ཕྱིར་དྲང་སྲོང་གི་རྒྱན་ཐམས་ཅད་ཀྱིས་བརྒྱན་ནས་རིན་པོ་ཆེ་སྣ་ཚོགས་ཀྱི་ཆར་ཕབ་བོ། །དགའ་ལྡན་གྱི་ལྷའི་བུ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་འདི་ལྟ་སྟེ། ལྷ་རྫས་ཀྱི་མེ་ཏོག་མན་དཱ་ར་བ་དང་། མན་དཱ་ར་བ་ཆེན་པོ་དང་། ཙམ་པ་ཀ་དང་། བ་རི་ཡ་ཏྲ་དང་། འཛོ་ཤ་དང་། འཛོ་ཤ་ཀ་ཆེན་པོ་དང་། རོ་ཙ་དང་། རོ་ཙ་ཀ་ཆེན་པོ་དང་། བལ་ལ་དང་། བལ་ལ་ཆེན་པོ་དང་། ཙཀྲ་དང་། ",
    "d263:325": "ཙཀྲ་ཆེན་པོའི་འོད་དྲི་མ་མེད་པ། འདབ་མ་བརྒྱ་པ། འདབ་མ་སྟོང་པ། འདབ་མ་བརྒྱ་སྟོང་པ། ",
    "d263:326": "ཀུན་ནས་འོད། ཀུན་ནས་དྲི། ཀུན་ནས་རྣམ་པར་རྒྱུ་བའི་དྲི། ",
    "d263:327": "རྟག་ཏུ་མེ་ཏོག་འོད་སྣང་བ། ཁ་དོག་མཐའ་མེད་པ། བལྟར་འོས་པ་མིག་གིས་མངོན་པར་དགའ་བ། རྣམ་པ་སྣ་ཚོགས་ཀྱིས་བཅོམ་ལྡན་འདས་ཀྱི་དོན་དང་། བཅོམ་ལྡན་འདས་ཀྱི་མཆོད་པའི་ལས་ཀྱི་ཕྱིར་ལམ་དེ་མཛེས་པར་བྱས་སོ། །",
    "d263:328": "ཆར་པའི་སྤྲིན་གྱི་ལྷའི་བུ་བརྒྱ་སྟོང་དུ་མ་དག་ཀྱང་དྲང་སྲོང་གི་ཆ་བྱད་ཀྱིས་ཆུ་ལས་སྐྱེས་པ་དང་། ཐང་ལས་སྐྱེས་པའི་མེ་ཏོག་གི་ཆར་རབ་ཏུ་ཕབ་བོ། ཀླུའི་གླང་པོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་ཡང་དག་པར་གནས་ཤིང་འདི་ལྟ་སྟེ། མུ་ཏིག་སྔོན་པོའི་ཆར་དང་། གོ་ཤིར་ཤའི་སྙིང་པོའི་ཆར་ལ་སོགས་ཏེ། ཆར་སྣ་ཚོགས་རབ་ཏུ་ཕབ་བོ། །",
    "d263:329": "གང་ལ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིར་སྔོན་བྱང་ཆུབ་ཏུ་སེམས་བསྐྱེད་པའི་ལྷའམ། ལྷའི་དབང་པོའམ། ཀླུ་འམ། ཀླུའི་དབང་པོའམ། གནོད་སྦྱིན་དང་། སྲིན་པོ་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོ་དང་། ཡི་དགས་དང་། ཤ་ཟ་དང་། གྲུལ་བུམ་དང་། གྲུལ་བུམ་གྱི་དབང་པོ་དང་། བརྒྱ་བྱིན་དང་། ཚངས་པ་དང་། ",
    "d263:330": "འཇིག་རྟེན་སྐྱོང་བའི་བར་དུ་དེ་ཐམས་ཅད་དྲང་སྲོང་གི་ཆ་བྱད་ཀྱིས་མེ་ཏོག་སྣ་ཚོགས་དང་། ཕྲེང་བ་སྣ་ཚོགས་དང་། དྲི་སྣ་ཚོགས་དང་། བྱུག་པ་སྣ་ཚོགས་དང་། རོལ་མོ་དཀྲོལ་བ་སྣ་ཚོགས་དང་བརྡུང་བ་དང་། གླུ་སྣ་ཚོགས་ཡོངས་སུ་བཟུང་ནས་བཅོམ་ལྡན་འདས་སྤྱན་མི་འཛུམས་པའི་ཞལ་ལ་རྣམ་པར་ལྟ་བའི་ཕྱིར་འཁོད་དོ། །གང་ལ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིར་ལྷའི་བུ་མོའམ། གནོད་སྦྱིན་གྱི་བུ་མོའམ། ",
    "d263:331": "ནམ་མཁའ་ལྡིང་གི་བུ་མོ་འམ། ལྷ་མ་ཡིན་གྱི་བུ་མོའམ། མིའམ་ཅིའི་བུ་མོའམ་ལྟོ་འཕྱེ་ཆེན་པོའི་བུ་མོ་དེ་ཐམས་ཅད་དྲང་སྲོང་གི་ཆ་བྱད་ཀྱིས་བཅོམ་ལྡན་འདས་ལ་མཆོད་པའི་ལས་ཀྱི་ཕྱིར་རོལ་མོ་བརྡུང་བ་དང་། དཀྲོལ་བ་དང་། གླུ་ཡོངས་སུ་བཟུང་སྟེ། ",
    "d263:332": "དམར་པོ་དང་། དཀར་པོ་དང་། ལེ་བརྒན་དང་། ཤེལ་གྱི་ཁ་དོག་གི་གོས་ཀྱི་ཆར་ཁད་ཀྱིས་ཁད་ཀྱིས་རབ་ཏུ་ཕབ་བོ། །མིའམ་ཅིའི་བུ་མོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་བཅོམ་ལྡན་འདས་ལ་མཆོད་པ་སྣ་ཚོགས་ཀྱི་ལས་ཀྱི་ཕྱིར་བརྩོན་ནོ། །",
    "d263:333": "ཚངས་པའི་དབང་པོ་སྔོན་བྱང་ཆུབ་ཏུ་སེམས་བསྐྱེད་པ་བྱེ་བ་ཁྲག་ཁྲིག་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་བཅོམ་ལྡན་འདས་ལ་སྟོད་ཅིང་སྤྱན་སྔར་འཁོད་དོ། །",
    "d263:334": "བརྒྱ་བྱིན་གྱི་དབང་པོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་ཕྱག་འཚལ་བར་བྱེད་ཅིང་། ",
    "d263:335": "མིའམ་ཅིའི་དབང་པོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་སྟོད་ཅིང་ཕྱག་འཚལ་ལོ། །",
    "d263:336": "དྲི་ཟའི་དབང་པོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་རབ་ཏུ་གསལ་བའི་སེམས་ཀྱིས་ཞལ་ལ་རྣམ་པར་ལྟའོ། །",
    "d263:337": "ཀླུའི་དབང་པོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་དུས་དང་འཐུན་པའི་ཙན་དན་གྱི་ཕྱེ་མའི་ཆར་ཆེན་པོ་རབ་ཏུ་འབེབས་སོ། །",
    "d263:338": "ལྷ་མ་ཡིན་གྱི་དབང་པོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་ཕྱོགས་བཞིར་རླུང་མཆོག་ཏུ་འཇམ་པས་ཀུན་ཏུ་རེག་པ། མཆོག་ཏུ་དྲི་ཞིམ་པ། མཆོག་ཏུ་འཇམ་པ་གཏོང་ངོ་། །",
    "d263:339": "གནོད་སྦྱིན་གྱི་དབང་པོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་མེ་ཏོག་གི་གདུགས་འཛིན་ཏོ། །",
    "d263:340": "གནོད་སྦྱིན་གྱི་དབང་པོ་བརྒྱ་སྟོང་དུ་མ་ཡང་དྲང་སྲོང་རྒན་པོར་གྱུར་ནས་གསེར་གྱི་དབྱུག་པའི་གདུགས་འཛིན་ཅིང་བཅོམ་ལྡན་འདས་ཀྱི་གཡས་ལོགས་སུ་འཁོད་དེ། བཅོམ་ལྡན་འདས་ལ་དེ་བཞིན་དུ་ལྟའོ། །",
    "d263:341": "གྲུལ་བུམ་བརྒྱ་སྟོང་དུ་མའང་དྲང་སྲོང་རྒན་པོའི་ཆ་བྱད་ཀྱིས་གསེར་གྱི་དབྱུག་པའི་གདུགས་འཆང་ཞིང་བཅོམ་ལྡན་འདས་ཀྱི་གཡོན་ལོགས་སུ་འཁོད་དེ། བཅོམ་ལྡན་འདས་ལ་དེ་བཞིན་དུ་ལྟའོ། །",
    "d263:342": "ནམ་མཁའ་ལྡིང་གི་དབང་པོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་ནམ་མཁའི་དཀྱིལ་དུ་གསེར་གྱི་འཕྲེང་བ་འཕྱང་བར་གྱུར་ཏོ། །",
    "d263:343": "ལྷའི་བུ་མོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་མེ་ཏོག་གི་ཆུན་པོའི་ཆར་ཆེན་པོ་མངོན་པར་རབ་ཏུ་འབེབས་སོ། །",
    "d263:344": "ཀླུའི་བུ་མོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་མུ་ཏིག་དམར་པོའི་ཆར་མངོན་པར་རབ་ཏུ་འབེབས་སོ། །",
    "d263:345": "དྲི་ཟའི་བུ་མོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་མུ་ཏིག་དམར་པོའི་ཆར་མངོན་པར་རབ་ཏུ་འབེབས་སོ། །",
    "d263:346": "གནོད་སྦྱིན་གྱི་བུ་མོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་ཙན་དན་གྱི་ཕྱེ་མའི་ཆར་མངོན་པར་རབ་ཏུ་འབེབས་སོ། །",
    "d263:347": "ལྷ་མ་ཡིན་གྱི་བུ་མོ་བརྒྱ་སྟོང་དུ་མ་ཡང་དྲང་སྲོག་གི་ཆ་བྱད་ཀྱིས་རྒྱན་གྱི་ཆར་མངོན་པར་རབ་ཏུ་འབེབས་སོ། །",
    "d263:348": "ནམ་མཁའ་ལྡིང་གི་བུ་མོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་འཛམ་བུ་ཆུ་ཀླུང་གི་གསེར་གྱི་ཆར་མངོན་པར་རབ་ཏུ་འབེབས་སོ། །",
    "d263:349": "ལྟོ་འཕྱེ་ཆེན་པོའི་བུ་མོ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་ནམ་མཁའི་དཀྱིལ་བརྒྱན་པར་བྱེད་དོ། །",
    "d263:350": "སའི་གནོད་སྦྱིན་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་དབྱངས་གཏོང་བར་བྱེད་དོ། །",
    "d263:351": "བར་སྣང་གི་གནོད་སྦྱིན་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་ནམ་མཁའ་ལ་འཕྱེན་ཏོ། །བདུད་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་ལྷུང་ལྷུང་ལྡེགས་ཀྱི་སྒྲ་འབྱིན་པ་ལ་འཇུག་གོ། །",
    "d263:352": "དྲང་སྲོང་ལྷ་བརྒྱ་སྟོང་ཕྲག་བརྒྱད་ཅུ་རྩ་བཞི་རང་བཞིན་གྱིས་བརྟན་པའི་བརྟུལ་ཞུགས་ཡང་དག་པར་སྤྱོད་པ་དང་། དྲང་སྲོང་སྟོང་ཕྲག་བརྒྱད་ཅུ་རྩ་བཞི་རང་བཞིན་གྱིས་བརྟན་པའི་བརྟུལ་ཞུགས་ཡང་དག་པར་སྤྱོད་པ་དག་ལྷ་རྫས་ཀྱི་མེ་ཏོག་མན་དཱ་ར་བ་ཆེན་པོ་བླངས་ཏེ། བཅོམ་ལྡན་འདས་ཀྱི་དོན་གྱི་ཕྱིར་རྙོག་པ་སེལ་བ་ནས་སྤོས་ཀྱི་ངད་ལྡང་བའི་རིའི་བར་དུ་མཚམས་སྦྱོར་བའི་ཆར་རབ་ཏུ་འབྱིན་ཏོ། །དེ་ནས་བཅོམ་ལྡན་འདས་བཞུད་པའི་ཞབས་ཀྱིས་མེ་ཏོག་གི་སྙིང་པོ་ཀུན་ཏུ་གནོན་པར་གྱུར་ཏོ། །",
    "d263:353": "ལྷའི་བུ་ཉི་མ་དང་ཟླ་བ་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་མེ་ཏོག་གི་ཆུན་པོའི་ཆར་མངོན་པར་རབ་ཏུ་འབེབས་སོ། །",
    "d263:354": "དྲི་ཟ་བྱེ་བ་ཁྲག་ཁྲིག་བརྒྱ་སྟོང་དུ་མ་ཡང་དྲང་སྲོང་གི་ཆ་བྱད་ཀྱིས་རོལ་མོ་དཀྲོལ་བས་དྲང་སྲོང་ཐུབ་པའི་སྐུ་ལ་འོད་ཟེར་བྱེ་བ་བརྒྱ་སྟོང་འབྱུང་ངོ་། །",
    "d263:355": "དེ་ནས་ལྷ་ཡོན་ཏན་ཅན་ཞེས་བྱ་བ་སྤོས་ཀྱི་ངད་ལྡང་བའི་རི་ལ་གནས་པ་ལྷ་བྲན་བརྒྱ་སྟོང་ཕྲག་བརྒྱད་ཅུ་རྩ་བཞི་དང་ལྷན་ཅིག་ཏུ་དྲང་སྲོང་གི་ཆ་བྱད་ཀྱིས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་ཏེ་ཕྱག་འཚལ་ནས། བཅོམ་ལྡན་འདས་ལ་མགྲིན་གཅིག་ཏུ་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །སེམས་ཅན་མི་སྲུན་གྲོལ་བྱེད་རྐང་གཉིས་མཆོག །མཉེས་དཀའ་རྒྱལ་བ་གཟུངས་ངན་འདྲེན་མཛད་ཅིང་། །སྡུག་བསྔལ་གཟིར་ལ་བདེ་བའི་མཆོག་སྦྱིན་པ། །རྒྱལ་བ་རྐང་གཉིས་དམ་པ་འདིར་གཤེགས་གསོལ། །",
    "d263:356": "སྲེད་པ་རབ་སྤངས་རྣམ་ཐར་གསུམ་སྟོན་ཅིང་། །",
    "d263:357": "འགྲོ་ལ་དུས་གསུམ་ནང་ན་ཡེ་ཤེས་ཀྱིས། །བསླབ་པ་གསུམ་སྟོན་དྲི་མ་གསུམ་སྤངས་པ། །ཁམས་གསུམ་ལས་འདས་ཐུབ་པ་འདིར་གཤེགས་གསོལ། །",
    "d263:358": "འགྲོ་ལ་ཕྱིན་ཅི་ལོག་བཞི་རྣམ་པར་གྲོལ། །འཁོར་བཞི་དག་གིས་ཞབས་ལ་བསྙེན་བཀུར་ཞིང་། །འགྲོ་ལ་འཕགས་པའི་བདེན་བཞི་རབ་སྟོན་པ། །ཟླ་བ་བས་ཀྱང་ལྷག་པ་འདིར་གཤེགས་གསོལ། །",
    "d263:359": "ཐུབ་པ་ཕུང་པོ་ལྔ་འདི་རབ་སྟོན་པ། །འདོད་པ་ལྔ་ལས་སྐྱེ་བོ་རྣམ་གྲོལ་ཞིང་། །འཕགས་པའི་ཤེས་རབ་ཡན་ལག་ལྔ་སྟོན་པ། །འགྲོ་བ་ལྔ་ཡི་བཙོན་ར་རྣམ་པར་བཀྲོལ། །",
    "d263:360": "དབང་པོ་དྲུག་འདུལ་གནས་པ་སྐྱོན་མེད་ཅིང་། །སྲེད་ལུས་དྲུག་ལ་ཤིན་ཏུ་རྣམ་གྲོལ་ཤེས། །སུམ་ཅུ་རྩ་དྲུག་དྲན་སྟོན་སེམས་ཅན་མཆོག །སྤོས་ཀྱི་ངད་ལྡན་རི་འདིར་གཤེགས་སུ་གསོལ། །",
    "d263:361": "རྒྱལ་བ་མཉམ་བཞག་རབ་ཏུ་དུལ་བའི་ཐུགས། །ཤིན་ཏུ་བསྒོམས་པ་བྱང་ཆུབ་དམ་པ་མཆོག །ཡེ་ཤེས་སེམས་ཅན་བྱེ་བ་རབ་དུལ་མཛད། །ཁ་ལོ་རབ་སྒྱུར་སྤོས་ངད་རི་འདིར་སྤྱོན། །",
    "d263:362": "རྒྱལ་བ་ཡེ་ཤེས་སེམས་ཅན་རབ་སྟོན་པ། །ཡེ་ཤེས་ཀྱིས་ནི་འཇིག་རྟེན་སྣང་མཛད་ནས། །ཁྱོད་ནི་མུན་པས་བསྒྲིབས་ལ་ཡེ་ཤེས་སྟོན། །ཐུབ་པ་དགོན་པའི་གནས་འདིར་གཤེགས་སུ་གསོལ། །",
    "d263:363": "འཛམ་བུའི་གླིང་འདིར་སངས་རྒྱས་འབྱུང་བ་དག །འདི་ལ་སྔོན་གྱུར་ལ་ལ་ཐར་འདོད་ཅིང་། །མི་ཡི་དབང་པོ་བྱང་ཆུབ་འདིར་ཐོབ་པ། །མི་ཡི་འདྲེན་མཁན་ཁྱོད་ནི་འདིར་གཤེགས་གས་གསོལ། །",
    "d263:364": "སྦྱིན་དང་འདུལ་བ་གཏོང་ཞིང་དུལ་བའི་ཐུགས། །",
    "d263:365": "སེམས་ཅན་ནང་ན་གཙོ་བོ་སྟོབས་བཅུའི་མཆོག །སེམས་ཅན་དབུལ་ལ་གཉེན་པ་འཕགས་པ་ཁྱོད། །སྤོས་ཀྱི་ངད་ལྡང་རི་འདིར་གཤེགས་སུ་གསོལ། །",
    "d263:366": "བར་འགའ་ཁྱོད་ཀྱིས་ལོ་དྲུག་དཀའ་མཛད་ཅིང་། །བར་འགར་རྒྱལ་བ་བདུད་ཕྱིར་ཤིང་ལ་བཞུགས། །དཔའ་བོ་ཚུལ་གཅིག་ཏུ་ནི་ལམ་སྟོན་པ། །ཐུབ་པ་འདིར་གཤེགས་བཟོད་པ་རབ་ཏུ་སྟོན། །",
    "d263:367": "བཱ་རཱ་ཎ་སཱིར་འཁོར་ལོ་དམ་པ་བསྐོར། །ཤེས་རབ་དམ་པ་དག་གི་མཛོད་ཅིག་གསུངས། །",
    "d263:368": "འཇིག་རྟེན་ཐམས་ཅད་འདི་ལ་ཁུར་བོར་བ། །སྤོས་ཀྱི་ངད་ལྡང་རི་འདིར་བཟོད་པ་གསུངས། །",
    "d263:369": "དེ་ནས་བཅོམ་ལྡན་འདས་ལ་ལྷ་དུ་མས་མདུན་དུ་བདར་ཅིང་བྱང་ཆུབ་སེམས་དཔའ་དུ་མས་བསྐོར་ནས་གདན་ལས་བཞེངས་པ་དང་། དེ་ཉིད་ཀྱི་ཚེ་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ལན་དྲུག་ཏུ་རབ་ཏུ་གཡོས་སོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིར་གང་སེམས་ཅན་ཉན་ཐོས་སམ། ཉན་ཐོས་ཀྱི་ཐེག་པ་པའམ། ",
    "d263:370": "རང་སངས་རྒྱས་སམ། རང་སངས་རྒྱས་ཀྱི་ཐེག་པ་པའམ། གང་ཡང་སེམས་ཅན་གཞན་ཐམས་ཅད་གང་ནམ་མཁའ་ལ་རྒྱུ་བའམ། གང་ས་ལ་རྒྱུ་བའམ། གང་ཆུ་ལ་རྒྱུ་བ་དེ་ཐམས་ཅད་དྲན་པ་རྒྱ་ཆེན་པོ་སོ་སོར་ཐོབ་བོ། །",
    "d263:371": "སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ལག་མཐིལ་དུ་སྐྱེས་པ་སྣང་བ་རྒྱ་ཆེན་པོས་ཁྱབ་པར་མཐོང་ངོ་། །མིག་གི་གཟུགས་ལ་ནི་ཅུང་ཟད་ཀྱང་སྣང་བར་མི་འགྱུར་རོ། །",
    "d263:372": "གང་ཡང་སེམས་ཅན་དཀའ་ཐུབ་ངན་པའི་རྣལ་འབྱོར་དང་ལྡན་པ་དེ་ཡང་ངོ་མཚར་ཆེན་པོ་ཐོབ་བོ། །འདི་ལྟ་སྟེ། ",
    "d263:373": "མེའི་བརྟུལ་ཞུགས་ཅན་དང་། ཟླ་བའི་བརྟུལ་ཞུགས་ཅན་དང་། ཉི་མའི་བརྟུལ་ཞུགས་ཅན་དང་། འཇིག་རྟེན་གསུམ་གྱི་བརྟུལ་ཞུགས་ཅན་དང་། དེ་ལ་སོགས་པའི་སེམས་ཅན་གང་ལ་ལ་ལྟ་བ་ཉམ་ང་བ་རྣམ་པ་སྣ་ཚོགས་ཐོབ་པ། ",
    "d263:374": "ལོག་པ་ལ་ལྟ་བ་ཅན་དེ་ཐམས་ཅད་དཀའ་ཐུབ་ངན་པ་སྤངས་ནས་ཕྱོགས་དང་ཕྱོགས་མཚམས་སུ་བལྟས་སོ། །ཅིའི་རྒྱུ་ཅིའི་རྐྱེན་གྱིས་ན་རྣམ་པ་དེ་ལྟ་བུའི་ས་གཡོ་བ་འདི་དང་། སྣང་བ་ཆེན་པོ་འདི་འཇིག་རྟེན་དུ་འབྱུང་བར་འགྱུར། ",
    "d263:375": "དེ་ནས་བཅོམ་ལྡན་འདས་དྲང་སྲོང་ཆེན་པོའི་སྤྱན་སྔར་གང་མེའི་ཕུང་པོ་ཆེན་པོ་འདུག་པ་དེ་ཡུངས་ཀར་གྱི་འབྲུ་ཙམ་དུ་མངོན་པར་སྤྲུལ་ཏེ། ཕྱོགས་བཅུའི་སངས་རྒྱས་ཀྱི་ཞིང་རྣམ་པར་དག་པ་དང་། མ་དག་པ་ཚད་མེད་གྲངས་མེད་པ་རྣམས་སུ་གཏོར་ཏོ། །",
    "d263:376": "སངས་རྒྱས་ཀྱི་ཞིང་འདིར་གང་སངས་རྒྱས་བཅོམ་ལྡན་འདས་དག་བཞུགས་ཏེ་འཚོ་སྐྱོང་བའི་སངས་རྒྱས་དེ་དག་གི་སྤྱན་སྔར་མེར་སྣང་བ་དེ་མེ་ཏོག་མན་དཱ་ར་བ་ཆེན་པོར་ཀུན་ཏུ་གནས་པར་འདུག་པར་གྱུར་ཏོ། །འཁོར་ཇི་ཙམ་པ་འདུས་པ་དང་། ",
    "d263:377": "གང་སྔོན་བྱང་ཆུབ་ཏུ་སེམས་བསྐྱེད་པ་དེ་ཐམས་ཅད་དྲང་སྲོང་གི་ཆ་བྱད་ཀྱིས་སངས་རྒྱས་བཅོམ་ལྡན་འདས་དེ་དག་གི་སྤྱན་སྔར་འཁོད་དོ། །",
    "d263:378": "ཤར་ཕྱོགས་ཀྱི་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་ཆུ་བོ་གང་གཱ་གཉིས་ཀྱི་བྱེ་མ་སྙེད་ལས་ཤིན་ཏུ་འདས་ཏེ། དེ་ན་རྒྱལ་མཚན་དང་ལྡན་པ་ཞེས་བྱ་བའི་འཇིག་རྟེན་གྱི་ཁམས་དེར་དེ་བཞིན་གཤེགས་པ་དབང་གི་རྒྱལ་མཚན་གྱི་དཔལ་ཞེས་བྱ་བ་བཞུགས་ཏེ་འཚོ་སྐྱོང་བ་ཆོས་ཀྱང་སྟོན་ཏོ། །",
    "d263:379": "དེ་ན་དེ་བཞིན་གཤེགས་པ་དབང་གི་རྒྱལ་མཚན་གྱི་འཁོར་དེ་ལས་བྱང་ཆུབ་སེམས་དཔའ་སེམས་དཔའ་ཆེན་པོ་ཡེ་ཤེས་དཔལ་ཞེས་བྱ་བ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བཟའ་ཤིང་གི་ར་བའི་དཔལ་ཞེས་བྱ་བ་དེ་དྲང་སྲོང་གི་གཟུགས་དང་། ལུས་དང་། དབྱིབས་ཀྱིས་བདག་མཐོང་ངོ་། །གཞན་ཡང་ཐེག་པ་ཆེན་པོ་ལ་ཡང་དག་པར་ཞུགས་པའི་རིགས་ཀྱི་བུ་ཐམས་ཅད་དྲང་སྲོང་གི་གཟུགས་དང་ལུས་དང་དབྱིབས་ཀྱིས་མཐོང་ངོ་། །",
    "d263:380": "མཐོང་ནས་དེ་བཞིན་གཤེགས་པ་དབང་གི་རྒྱལ་མཚན་གྱི་དཔལ་ལ་ཡོངས་སུ་ཞུས་པ། བཅོམ་ལྡན་འདས་ཅིའི་རྒྱུ། ཅིའི་རྐྱེན་གྱིས་ན་གང་མེ་ཏོག་མེར་སྣང་བ་བཻ་དཱུརྱའི་དབྱིག་པ་འདི་བཅོམ་ལྡན་འདས་ཀྱི་སྤྱན་སྔར་འདུག་པར་གྱུར། ཐེག་པ་ཆེན་པོ་འདི་དག་ལ་ཡང་དག་པར་ཞུགས་པའི་རིགས་ཀྱི་བུ་དེ་ཐམས་ཅད་དྲང་སྲོང་གི་ཆ་བྱད་འཛིན་པར་གྲུབ། དེ་ནས་བཅོམ་ལྡན་འདས་དེ་བཞིན་གཤེགས་པ་དབང་གི་རྒྱལ་མཚན་གྱི་དཔལ་གྱིས་རིགས་ཀྱི་བུ་དེ་དག་ལ་འདི་སྐད་ཅེས་བཀའ་སྩལ་ཏོ། །",
    "d263:381": "རིགས་ཀྱི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བ་ནུབ་ཕྱོགས་ཀྱི་མི་མཇེད་ཀྱི་འཇིག་རྟེན་གྱི་ཁམས་ན་འདུག་ཅིང་རྙོག་པ་ལྔའི་འཇིག་རྟེན་དུ་འཇུག་པ་ན་དགེ་སློང་དང་། ",
    "d263:382": "དགེ་སློང་མ་དང་། དགེ་བསྙེན་དང་། དགེ་བསྙེན་མ་འཁོར་བཞི་དག་ལ་ཐེག་པ་གསུམ་གྱི་ཆོས་སྟོན་པར་བྱེད་དོ། །",
    "d263:383": "དེ་བཞིན་གཤེགས་པ་དེ་ད་ལྟར་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་བསྟན་པར་འདོད་པས་དེ་བཞིན་གཤེགས་པ་སྒྲོན་མ་དང་ལྡན་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེའི་རྫུ་འཕྲུལ་རྣམ་པར་སྤྲུལ་ཏོ། །",
    "d263:384": "གསོལ་པ། བཅོམ་ལྡན་འདས་བཟོད་པ་འདིའི་ཐོག་མ་དང་ཐ་མ་ཇི་ལྟ་བུ་ཞིག་བཀའ་སྩལ་པ། ",
    "d263:385": "བཟོད་པ་འདི་ནི་མུ་སྟེགས་ཅན་ཐམས་ཅད་ལ་འཇུག་པའོ། །",
    "d263:386": "དེ་ལྟར་མི་མཇེད་ཀྱི་སངས་རྒྱས་ཀྱི་ཞིང་དེར་སེམས་ཅན་ཆུ་བོ་བཞིས་ཁྱེར་བ་རྣམས་ལས་སྒྲོལ་བར་བྱེད་པའོ། །",
    "d263:387": "ཆུ་བོ་བཞི་གང་ཞེ་ན། ",
    "d263:388": "འདོད་པའི་ཆུ་བོ་དང་། ལྟ་བའི་ཆུ་བོ་དང་། སྲིད་པའི་ཆུ་བོ་དང་། མ་རིག་པའི་ཆུ་བོ་འདི་དག་ལས་སེམས་ཅན་སྒྲོལ་བར་བྱེད་པའོ། །",
    "d263:389": "དད་པ་མི་ཕྱེད་པ་བཞི་ཡང་དག་པར་ལེན་དུ་འཇུག་པ། འཇུག་པར་བྱེད་པ། སོ་སོར་དགོད་པར་བྱེད་པའོ། །",
    "d263:390": "བཞི་གང་ཞེ་ན། ",
    "d263:391": "སངས་རྒྱས་ལ་དད་པ་མི་ཕྱེད་པ། སེམས་ཅན་རྣམས་ཡང་དག་པར་ལེན་དུ་འཇུག་པ། འཇུག་པར་བྱེད་པ། སོ་སོར་དགོད་པར་བྱེད་པའོ། །",
    "d263:392": "བསྡུ་བའི་དངོས་པོ་རྣམ་པ་བཞི་ལ་སེམས་ཅན་རྣམས་སྦྱོར་བར་བྱེད་པའོ། །ཚུལ་ཁྲིམས་ཀྱི་ཕུང་པོས་སེམས་ཅན་རྣམས་འདོད་པའི་ཆུ་བོ་ལས་སྒྲོལ་བར་བྱེད་པའོ། །ཏིང་ངེ་འཛིན་གྱི་ཕུང་པོས་སེམས་ཅན་རྣམས་ལྟ་བའི་ཆུ་བོ་ལས་སྒྲོལ་བར་བྱེད་པའོ། །ཤེས་རབ་ཀྱི་ཕུང་པོས་སེམས་ཅན་རྣམས་མ་རིག་པའི་ཆུ་བོ་ལས་སྒྲོལ་བར་བྱེད་པའོ། །རྣམ་པར་གྲོལ་བའི་ཕུང་པོས་སེམས་ཅན་རྣམས་སྲིད་པའི་ཆུ་བོ་ལས་སྒྲོལ་བར་བྱེད་པའོ། །",
    "d263:393": "སངས་རྒྱས་ལ་དད་པ་མི་ཕྱེད་པས་སེམས་ཅན་རྣམས་ཐེག་པ་ཆེན་པོས་སྒྲོལ་བར་བྱེད་པའོ། །ཆོས་ལ་དད་པ་མི་ཕྱེད་པས་སེམས་ཅན་རྣམས་རང་སངས་རྒྱས་ཀྱི་ཐེག་པས་སྒྲོལ་བར་བྱེད་པའོ། །དགེ་འདུན་ལ་དད་པ་མི་ཕྱེད་པས་སེམས་ཅན་རྣམས་ཉན་ཐོས་ཀྱི་ཐེག་པས་སྒྲོལ་བར་བྱེད་པའོ། །",
    "d263:394": "འཕགས་པ་ཡིད་དུ་འོང་བའི་ཚུལ་ཁྲིམས་ཀྱིས་ལྟ་བར་སོང་བ་ཐམས་ཅད་སྤོང་བ་ལ་སྟོན་པར་བྱེད་པའོ། །སྦྱིན་པས་སེམས་ཅན་རྣམས་ཚེའི་རྒྱ་མཚོ་ལས་སྒྲོལ་བར་བྱེད་པའོ། །ངག་སྙན་པས་ལྟ་བའི་རྒྱ་མཚོ་ལས་སྒྲོལ་བར་བྱེད་པའོ། །དོན་བྱ་བས་སེམས་ཅན་རྣམས་ཉོན་མོངས་པའི་རྒྱ་མཚོ་ལས་སྒྲོལ་བར་བྱེད་པའོ། །དོན་འཐུན་པས་སེམས་ཅན་རྣམས་ཤེས་རབ་ཀྱི་ཕ་རོལ་དུ་སྒྲོལ་བར་བྱེད་པའོ། །",
    "d263:395": "བྱང་ཆུབ་སེམས་དཔའ་དེ་དག་གིས་གསོལ་པ། བཙུན་པ་བཅོམ་ལྡན་འདས་བདག་ཅག་ལ་བཀའ་སྩལ་དུ་གསོལ། དེ་བཞིན་གཤེགས་པ་ཤཱཀྱ་ཐུབ་པ་དེ་ལ་བལྟ་བ་དང་། ཕྱག་འཚལ་བ་དང་། བསྙེན་བཀུར་བའི་ཕྱིར་བདག་ཅག་ཉེ་བར་མཆིའོ། །",
    "d263:396": "དེ་བཞིན་གཤེགས་པ་དབང་གི་རྒྱལ་མཚན་གྱི་དཔལ་དེས་ཡང་རིགས་ཀྱི་བུ་གང་གི་དུས་ལ་དབབ་པར་ཤེས་ན་ཞེས་བཀའ་སྩལ་པ་དང་། དེ་ནས་རིགས་ཀྱི་བུ་ཡེ་ཤེས་དཔལ་དང་། ",
    "d263:397": "བཟའ་ཤིང་གི་ར་བའི་དཔལ་དེ་གཉིས་དང་། བྱང་ཆུབ་སེམས་དཔའ་བྱེ་བ་ཕྲག་དྲུག་ཅུ་ལྷན་ཅིག་ཏུ་བཅོམ་ལྡན་འདས་དེ་བཞིན་གཤེགས་པ་དབང་གི་རྒྱལ་མཚན་གྱི་དཔལ་དེ་ལ་དྲང་སྲོང་གི་ཆ་བྱད་ཀྱིས་རྐང་པ་གཉིས་ལ་སྤྱི་བོས་ཕྱག་འཚལ་ནས་གཡས་ཕྱོགས་ནས་བསྐོར་བ་བྱས་ཏེ་འཁོད་དོ། །",
    "d263:398": "སྐད་ཅིག་མ་གཅིག་ཙམ་གྱིས་མི་མཇེད་ཀྱི་སངས་རྒྱས་ཀྱི་ཞིང་དུ་ལྷགས་ནས། བཅོམ་ལྡན་འདས་དྲང་སྲོང་ཤཱཀྱ་ཐུབ་པའི་སྤྱན་སྔར་འདུག་སྟེ། ",
    "d263:399": "ཐལ་མོ་སྦྱར་ནས་ཕྱག་འཚལ་ཏེ་འཁོད་པར་གྱུར་ཏོ། །",
    "d263:400": "དེ་ལ་སོགས་པ་བྱང་ཆུབ་སེམས་དཔའ་ཚད་མེད་གྲངས་མེད་པ་རྣམས་དྲང་སྲོང་གི་ཆ་བྱད་ཀྱིས་ཤར་ཕྱོགས་ཀྱི་སངས་རྒྱས་ཀྱི་ཞིང་རྣམ་པར་དག་པ་དང་། རྣམ་པར་མ་དག་པ་ཚད་མེད་གྲངས་མེད་པ་འདིར་སྐད་ཅིག་མ་གཅིག་གིས་ལྷགས་སོ། །",
    "d263:401": "དེ་བཞིན་དུ་ལྷོ་ཕྱོགས་ཀྱི་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་ཆུ་བོ་གང་གཱའི་བྱེ་མ་སྙེད་ལས་ཤིན་ཏུ་འདས་ཏེ། དེ་ན་རི་རབ་ཀྱི་རྒྱལ་མཚན་ཞེས་བྱ་བའི་འཇིག་རྟེན་གྱི་ཁམས་དེར་དེ་བཞིན་གཤེགས་པ་རི་རབ་ཆེན་པོ་ཞེས་བྱ་བ་བཞུགས་ཏེ། འཚོ་སྐྱོང་བ་ཆོས་ཀྱང་སྟོན་ཏོ། །",
    "d263:402": "སངས་རྒྱས་ཀྱི་ཞིང་དེ་ན་བྱང་ཆུབ་སེམས་དཔའ་མངོན་པར་ཤེས་པ་ཞེས་བྱ་བ་དང་། བྱང་ཆུབ་སེམས་དཔའ་གློག་གི་མཆོག་ཅེས་བྱ་བ་དང་། བྱང་ཆུབ་སེམས་དཔའ་དེ་གཉིས་དྲང་སྲོང་གི་ཆ་བྱད་དང་། ལུས་དང་། གཟུགས་དང་། ",
    "d263:403": "དབྱིབས་ཀྱིས་བདག་མཐོང་ངོ་། །",
    "d263:404": "སྔོན་མ་བྱུང་བའི་ཐུབ་པ་ཆེན་པོ་གཞན་ཡང་དྲང་སྲོང་གི་ཆ་བྱད་ཀྱིས་མཐོང་ནས་དེ་བཞིན་གཤེགས་པ་རི་རབ་ཆེན་པོ་དེ་ལ་ཡོངས་སུ་ཞུས་པ་དེ་བཞིན་དུ་ཇི་ལྟ་བུར་གོང་དུ་བཤད་པ་ནས་དེ་བཞིན་དུ་ནུབ་ཕྱོགས་ཀྱི་སངས་རྒྱས་ཀྱི་ཞིང་འདི་ལས་ཤིན་ཏུ་འདས་པའི་བར་དུ་སྟེ། ",
    "d263:405": "དེ་ན་འདུས་པ་ཞེས་བྱ་བའི་འཇིག་རྟེན་གྱི་ཁམས་དེར་དེ་བཞིན་གཤེགས་པ་དཔལ་སྣང་བ་ཞེས་བྱ་བ་བཞུགས་ཏེ་འཚོ་སྐྱོང་བ་ཆོས་ཀྱང་སྟོན་ཏོ། །",
    "d263:406": "དེ་ན་བྱང་ཆུབ་སེམས་དཔའ་སེམས་དཔའ་ཆེན་པོ་དོན་ཡོད་པར་མཐོང་བ་དང་། ",
    "d263:407": "ཀུ་མུ་དའི་གླང་པོ་ཞེས་བྱ་བ་གཉིས་ཀྱང་ཇི་ལྟར་གོང་དུ་བཤད་པ་ནས། བྱང་ཕྱོགས་ཀྱི་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་ཆུ་བོ་གང་གཱ་གསུམ་གྱི་བྱེ་མ་སྙེད་ལས་ཤིན་ཏུ་འདས་པའི་བར་དུ་སྟེ། དེ་ན་རྒྱན་གཅིག་ཅེས་བྱ་བའི་འཇིག་རྟེན་གྱི་ཁམས་དེར་དེ་བཞིན་གཤེགས་པ་རྒྱན་པོ་ཆེ་ཞེས་བྱ་བ་བཞུགས་ཏེ་འཚོ་སྐྱོང་བ་ཆོས་ཀྱང་སྟོན་ཏོ། །",
    "d263:408": "དེ་ན་བྱང་ཆུབ་སེམས་དཔའ་སེམས་དཔའ་ཆེན་པོ་རྡུལ་དང་བྲལ་བའི་འོད་དང་། ",
    "d263:409": "ཚངས་པའི་འོད་ཅེས་བྱ་བ་གཉིས་ཀྱང་ཇི་ལྟར་གོང་དུ་བཤད་པ་ནས། འོག་གི་ཕྱོགས་ཀྱི་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་ཆུ་བོ་གང་གཱ་གཅིག་གི་བྱེ་མ་ལས་ཤིན་ཏུ་འདས་པའི་བར་དུ་སྟེ། དེ་ན་མེ་ཏོག་ཆེན་པོ་ཞེས་བྱ་བའི་འཇིག་རྟེན་གྱི་ཁམས་དེར་དེ་བཞིན་གཤེགས་པ་ཡེ་ཤེས་ཀྱི་རྒྱལ་མཚན་ཆེན་པོ་ཞེས་བྱ་བ་བཞུགས་ཏེ་འཚོ་སྐྱོང་བ་ཆོས་ཀྱང་སྟོན་ཏོ། །",
    "d263:410": "དེ་ན་བྱང་ཆུབ་སེམས་དཔའ་ཡེ་ཤེས་དཔལ་ཞེས་བྱ་བ་དང་། ",
    "d263:411": "བྱང་ཆུབ་སེམས་དཔའ་དཔལ་ཆེན་པོ་ཞེས་བྱ་བ་གཉིས་ཀྱང་ཇི་ལྟར་གོང་དུ་བཤད་པ་ནས། ཡང་སྟེང་གི་ཕྱོགས་ཀྱི་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་ཆུ་བོ་གང་གཱ་བདུན་གྱི་བྱེ་མ་སྙེད་ནས་ཤིན་ཏུ་འདས་པའི་བར་དུ་སྟེ། དེ་ན་འོད་སྣང་བ་ཞེས་བྱ་བའི་འཇིག་རྟེན་གྱི་ཁམས་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཉི་མའི་སྙིང་པོ་ཞེས་བྱ་བ་བཞུགས་ཏེ་འཚོ་སྐྱོང་བ་ཆོས་ཀྱང་སྟོན་ཏོ། །",
    "d263:412": "དེ་ན་བྱང་ཆུབ་སེམས་དཔའ་ཆོས་ཀྱི་དབྱངས་དང་། ",
    "d263:413": "བདུད་རྩི་དབྱངས་ཞེས་བྱ་བའི་བྱང་ཆུབ་སེམས་དཔའ་གཉིས་ཀྱང་ཇི་སྙེད་གོང་དུ་བཤད་པ་བཞིན་ནོ། །དེའི་ཚེ་བྱང་ཆུབ་སེམས་དཔའ་དྲང་སྲོང་གི་ཆ་བྱད་འཛིན་པས་མི་མཇེད་ཀྱི་སངས་རྒྱས་ཀྱི་ཞིང་ཐམས་ཅད་དང་ལྡན་པ་འདི་ཀུན་ཏུ་རྒྱས་ནས། ",
    "d263:414": "དེ་བཞིན་གཤེགས་པ་དྲང་སྲོང་ཆེན་པོ་ཤཱཀྱ་ཐུབ་པ་གང་ན་བ་དེ་ལོགས་སུ་ཐལ་མོ་སྦྱར་ཏེ་ཕྱག་འཚལ་ནས་འཁོད་དོ། །",
    "d263:415": "མི་མཇེད་ཀྱི་སངས་རྒྱས་ཀྱི་ཞིང་འདིར་སེམས་ཅན་གང་ལ་ལ་ཐེག་པ་ཆེན་པོ་ལ་ཡང་དག་པར་མ་ཞུགས་པ་ནི་དྲང་སྲོང་གི་ཆ་བྱད་ཀྱིས་མ་གྱུར་པའོ། །",
    "d263:416": "རྒྱན་དེ་དག་ལ་ཉན་ཐོས་སམ། ཉན་ཐོས་ཀྱི་ཐེག་པ་པའམ། རང་སངས་རྒྱས་སམ། རང་སངས་རྒྱས་ཀྱི་ཐེག་པ་པས་ཀྱང་མི་མཐོང་ན། སེམས་ཅན་གཞན་གྱིས་མཐོང་བར་མི་འགྱུར་བ་ལྟ་ཅི་སྨོས། དེ་ནས་བཅོམ་ལྡན་འདས་དྲང་སྲོང་ཆེན་པོ་གདན་དེ་ལས་བཞེངས་ཏེ། ཐུབ་པ་དབང་པོའི་འགྲོས་དང་། ཚངས་པ་དབང་པོའི་འགྲོས་དང་། ཚངས་པ་དྲང་སྲོང་གི་འགྲོས་དང་། གཉའ་ཤིང་དུ་ལྟ་བའི་འགྲོས་དང་། ",
    "d263:417": "ཉེ་བར་ཞི་བའི་འགྲོས་དང་། རབ་ཏུ་ཞི་བའི་འགྲོས་དང་། དགེ་སློང་རྣམས་མོས་པ་ཆེན་པོའི་འགྲོས་དང་། ལྷ་དགའ་བའི་འགྲོས་དང་། གནོད་སྦྱིན་དུལ་བའི་འགྲོས་དང་། ལྷ་མ་ཡིན་དགའ་བར་བྱེད་པའི་འགྲོས་དང་། ",
    "d263:418": "ཀླུ་དུལ་བའི་འགྲོས་དང་། རྒྱལ་བ་ཉོན་མོངས་པ་མེད་པའི་འགྲོས་དང་། རྣམ་པར་གྲོལ་བའི་འགྲོས་ཅི་འདྲ་བ་དེ་འདྲ་བའི་འགྲོས་སུ་བཞུད་ཅིང་སངས་རྒྱས་ཆེན་པོར་རྣམ་པར་འཕྲུལ་པའི་འགྲོས་དང་། རྒྱན་ཆེན་པོའི་འགྲོས་དང་། སངས་རྒྱས་ཀྱི་བྱིན་གྱི་རླབས་ཆེན་པོའི་འགྲོས་སུ་བཅོམ་ལྡན་འདས་སྤོས་ཀྱི་ངད་ལྡང་བའི་རི་ལ་མེ་ཏོག་གི་ཟེ་བ་ལ་ཞབས་འདེགས་པ་དང་འདོར་བས་བཞུད་ནས་སྤོས་ཀྱི་ངད་ལྡང་བའི་རི་ལ་བྱོན་ཏོ། །",
    "d263:419": "དཀའ་ཐུབ་ཀྱི་གནས་གཙང་མ་དྲི་ཐ་དད་པ་མེད་ཅིང་དྲི་མ་མེད་པའི་ཕྱོགས་སུ་འགྲོ་སེལ་གྱི་ལྷ་མོ་ཆེན་མོ་འོད་འདྲེས་པ་ཞེས་བྱ་བ་གང་ན་བ་དེ་ན་བཅོམ་ལྡན་འདས་བཞུགས་ཏེ། ",
    "d263:420": "གླང་པོའི་རྣམ་པར་ལྟ་བའི་ཚུལ་གྱིས་རྣམ་པར་བལྟས་པར་གྱུར་པ་དེའི་དུས་ན་ཡང་འདི་བརྗོད་དོ། །ལ་ལ་གང་འདིར་བསྟན་དང་ལྡན་པ་ལ། །བྱང་ཆུབ་དམ་པ་མཆོག་ཏུ་སེམས་བསྐྱེད་པ། །བདག་གིས་ཡང་དག་སྤྱད་པ་བསྟན་པའི་ཕྱིར། །དེ་དག་ཐམས་ཅད་བདག་གི་མདུན་དུ་འོངས། །",
    "d263:421": "བྱང་ཆུབ་སེམས་དཔའ་ཉོན་མོངས་སྤངས་མེད་གང་། །ད་དུང་དུ་ཡང་འཁོར་བའི་བདེ་འདོད་ཅིང་། །ཆོས་ལ་བདག་མེད་རབ་ཏུ་མི་ཤེས་པ། །བདག་ནི་དེ་དག་ཐམས་ཅད་འོང་ན་སྟོན། །",
    "d263:422": "ཀུན་ཏུ་སྦྱོར་བ་སྤངས་མེད་གང་དག་དང་། །སྒྱུ་མའི་ཕུང་ལྟར་ཤིན་ཏུ་སྔོན་མཐོང་ཞིང་། །ཐབས་ལ་མཁས་པར་ཡང་ནི་མི་ཤེས་པ། །དེ་དག་ཐམས་ཅད་འོང་ན་བདག་སྟོན་ཏོ། །",
    "d263:423": "བརྩོན་འགྲུས་ལྡན་པ་བསོད་ནམས་མཛོད་མང་པོ། །ཐབས་ལ་མཁས་པས་སེམས་ཅན་རྣམས་འདུལ་ཞིང་། །ཤེས་རབ་ཕ་རོལ་ཕྱིན་མཆོག་རྟག་སྤྱོད་པ། །བཟོད་ཉན་ཐོས་ཕྱིར་དེ་དག་ཐམས་ཅད་འོང་། །",
    "d263:424": "གང་གིས་སངས་རྒྱས་དུ་མ་སྔོན་བསྙེན་བཀུར། །འདུས་བྱས་ཐམས་ཅད་འདི་ལ་རྟེན་པ་མེད། །ཆུ་ཟླ་ལྟ་བུར་རབ་ཏུ་སུ་སྟོན་པ། །རང་བཞིན་རྣམ་པར་འཇུག་པ་འདིར་ཡང་འོང་། །",
    "d263:425": "གང་རྣམས་ཐབས་དང་ཡང་དག་སྦྱོར་ཕྱིར་ཞུགས། །ཐམས་ཅད་དངོས་ལ་སེམས་པ་རྟེན་མེད་ཅིང་། །མཚན་མ་སྤངས་ལ་རྟོག་པར་འགྱུར་མེད་པ། །དྲན་པར་བྱེད་པ་དག་ནི་འདིར་ཡང་འོང་། །",
    "d263:426": "བདག་གིས་བཟོད་པ་མཆོག་འདི་རབ་བསྟན་ནས། །ཇི་ལྟར་སྡུག་བསྔལ་ཀུན་ལ་མི་གནས་པ། །ཆོས་ཀྱི་འཁོར་ལོ་ལ་ཡང་ཁྱོད་མྱུར་འཇུག །སྲིད་མཚོ་ལས་ཀྱང་སེམས་ཅན་རབ་ཐར་བྱེད། །",
    "d263:427": "ཕྱོགས་བཅུར་ཐུབ་པའི་དབང་པོ་གང་དག་ཀྱང་། །འགྲོ་བ་རྣམས་ལ་ཕན་ཕྱིར་འཁོར་ལོ་སྐོར། །ད་དུང་ཐེག་པའི་དམ་ཚིག་གང་འདོད་པ། །བདག་གི་གན་དུ་བྱང་ཆུབ་སེམས་དཔའ་མཐོང་། །",
    "d263:428": "ལན་གཉིས་སུ་ཡང་འཁོར་ལོ་བདག་སྐོར་ཏེ། །ཕྱིར་མི་ལྡོག་ལ་སེམས་ཅན་བྱེ་བཀོད་པ། །རྣམ་པར་གྲོལ་བའི་བློ་མཚན་རབ་ཐོགས་ཤིང་། །བདག་བདག་ཞིང་རྣམས་སུ་ཡང་འགྲོ་བར་འགྱུར། །",
    "d263:429": "སངས་རྒྱས་ཞིང་འདིར་འོངས་པ་གང་དག་ཀྱང་། །བྱང་ཆུབ་མཆོག་གི་སྤྱོད་ཕྱིར་བཟོད་པ་བསྟན། །",
    "d263:430": "ཉན་ཐོས་རང་རྒྱལ་ཐེག་པ་ཅན་མཐོང་སྟེ། །དེ་བས་མུ་སྟེགས་གཞན་ཀུན་འདིར་འདུལ་ལོ། །",
    "d263:431": "སངས་རྒྱས་བཅོམ་ལྡན་འདས་ཀྱི་དབྱངས་ཀྱི་དཀྱིལ་འཁོར་དེ་ཡང་དེ་ལྟར་བཅོམ་ལྡན་འདས་ཀྱི་ཡི་གེ་དང་། དོན་དང་། ཚིག་བརྗོད་པའི་དབྱངས་ཀྱི་དཀྱིལ་འཁོར་ཕྱོགས་བཅུའི་སངས་རྒྱས་ཀྱི་ཞིང་མཐའ་ཡས་མུ་མེད་པར་སོང་ངོ་། །",
    "d263:432": "དེ་ན་སེམས་ཅན་གང་ལ་ལ་ཐེག་པ་ཆེན་པོ་ལ་ཡང་དག་པར་ཞུགས་པ་དེ་ཐམས་ཅད་ཉན་ཅིང་དེ་ཕྱོགས་བཅུར་ཡང་ལྟ་བར་འགྱུར་རོ། །བདག་ཅག་གིས་བལྟ་བའི་སེམས་ཅན་དེ་སེམས་ཅན་གང་གི་དབྱངས་ཀྱི་དཀྱིལ་འཁོར་དེ་ལྟར་ཡིད་དུ་འོང་བ་དེ་ལྟར་དགའ་བ། དེ་ལྟར་མངོན་པར་དགའ་བ། ",
    "d263:433": "དེ་ལྟར་ཟབ་ཅིང་སེམས་ཅན་གྱི་དབུགས་འབྱིན་པ། དེ་ལྟར་ཚིམ་པ། དེ་ལྟར་འཁོར་བའི་ཕ་རོལ་ཏུ་འགྲོ་བ། དོན་དང་ཚིག་དང་། ཡི་གེ་བརྗོད་པའི་དབྱངས་ཀྱི་དཀྱིལ་འཁོར་དེ་བཞིན་དུ་སྨྲ་བར་བྱ་བ་ཇི་ལྟ་བ་དེར་དེ་ཕྱོགས་བཞི་ཀུན་ཏུ་བལྟས་ཏེ། ",
    "d263:434": "སངས་རྒྱས་ཀྱི་མཐུས་སྤོས་ཀྱི་ངད་ལྡང་བའི་རི་ལ་དྲང་སྲོང་ཐུབ་པ་དབང་པོ་ཞི་ཞིང་ཐུགས་ཞི་བ། ",
    "d263:435": "དུལ་བ་དང་། ཞི་བའི་མཆོག་ཐོབ་པ། གསེར་གྱི་ཕུང་པོ་ཇི་ལྟར་འབར་བ་ལ་དྲང་སྲོང་བྱེ་བ་ཁྲག་ཁྲིག་བརྒྱ་སྟོང་མང་པོས་མངོན་སུམ་དུ་ཕྱག་འཚལ་ཏེ། ",
    "d263:436": "ཧ་ཅང་ཡང་མི་རིང་བར་མཐོང་ངོ་། །མཐོང་ནས་ཀྱང་དེ་དག་འདི་སྙམ་དུ་སེམས་ཏེ། དྲང་སྲོང་འདི་ནི་མཐུ་ཆེན་པོ་དྲང་སྲོང་གི་འཁོར་ཆེན་པོ་འདི་ནི་སྙིང་རྗེ་ཆེན་པོ་དང་ལྡན་པར་འགྱུར་བ་ཞིག་སྙམ་སྟེ། ",
    "d263:437": "གལ་ཏེ་སྙིང་རྗེ་དང་ལྡན་པར་འགྱུར་བ་དེའི་རྗེས་སུ་འགྲོའོ། །དྲང་སྲོང་གི་ཆ་བྱད་དང་། ",
    "d263:438": "ལུས་དང་། དབྱིབས་ཀྱིས་བདག་གི་ལུས་སུ་གྱུར་པ་དེ་དག་མཐོང་ནས། དེ་དག་འདི་སྙམ་དུ་སེམས་ཏེ། བདག་ཅག་ཀྱང་དྲང་སྲོང་དུ་གྱུར་ན། དྲང་སྲོང་ཆེན་པོ་དེ་ལ་བསྙེན་བཀུར་བ་དང་། ",
    "d263:439": "ཕྱག་འཚལ་བའི་ཕྱིར་ཉེ་བར་འགྲོའོ། །དེ་དག་ཀྱང་སེམས་བསྐྱེད་མ་ཐག་པས་ཕྱོགས་བཅུའི་སངས་རྒྱས་ཀྱི་ཞིང་ཚད་མེད་གྲངས་མེད་པ་ལས་དྲང་སྲོང་གི་ཆ་བྱད་ཚད་མེད་གྲངས་མེད་བསམ་གྱིས་མི་ཁྱབ། མཚུངས་པ་མེད་ཅིང་དཔག་ཏུ་མེད་པ། ཆུ་བོ་གང་གཱའི་བྱེ་མ་སྙེད་ཀྱི་བྱང་ཆུབ་སེམས་དཔའ་སངས་རྒྱས་ཀྱི་ཞིང་འདིར་མངོན་པར་ལྷགས་སོ། །",
    "d263:440": "བྱང་ཆུབ་སེམས་དཔའི་རྣམ་པར་འཕྲུལ་པའི་ཚོགས་སྣ་ཚོགས་ཀྱི་དྲང་སྲོང་ཐུབ་པ་ལ་མཆོད་པ་བྱས་ནས། དྲང་སྲོང་ཐུབ་པ་གང་ན་བ་དེ་ལོགས་སུ་ཐལ་མོ་སྦྱར་ཏེ། ཕྱག་འཚལ་ནས་བསྟོད་དེ་འཁོད་དོ། །",
    "d263:441": "ལ་ལ་སྨོན་ལམ་གྱི་དབང་དང་། ལ་ལ་ངན་དུ་སྤྱོད་པའི་རྐྱེན་གྱིས་གང་ཡང་ངན་སོང་དུ་སྐྱེས་པ་དེ་དག་སངས་རྒྱས་ཀྱི་མཐུས་དྲན་པ་སོ་སོར་ཐོབ་ནས་དྲང་སྲོང་གི་ཆ་བྱད་ཀྱིས་ཀུན་ཏུ་འཁོད་དོ། །",
    "d263:442": "དྲང་སྲོང་ཆེན་པོ་ཐུབ་པའི་དབང་པོ་གང་ན་བ་དེ་ལོགས་སུ་ཡང་ཐལ་མོ་སྦྱར་ཏེ་འཁོད་དོ། །",
    "d263:443": "དེ་ནས་བྱང་ཆུབ་སེམས་དཔའ་བློ་གྲོས་ཀྱི་ཚོགས་མཐའ་ཡས་པའི་རྒྱལ་པོ་སངས་རྒྱས་ཀྱི་མཐུས་འདི་སྙམ་དུ་སེམས་ཏེ། ཤཱཀྱ་ཐུབ་པ་བཞུགས་ཤིང་ཇི་ལྟ་བུར་འཁོར་ཡང་དག་པར་འོངས་པ་ལ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་གང་ན་སྟོན་པར་འགྱུར། ",
    "d263:444": "དེ་ནས་དེ་ཉིད་ཀྱི་ཚེ་ན་ཤར་ཕྱོགས་ཀྱི་ནམ་མཁའི་ལམ་ལས་ཁང་པ་བརྩེགས་པ་བལྟ་ན་སྡུག་པ། རིན་པོ་ཆེ་སྣ་བདུན་གྱིས་གང་བ་སྣ་ཚོགས་འདི་ལྟ་སྟེ། དཔེར་ན་བརྒྱ་བྱིན་ལྷའི་དབང་པོ་ཞེས་བྱ་བའི་ཁང་པ་བརྩེགས་པ་ལྟ་བུ་བྱེ་བ་ཁྲག་ཁྲིག་བརྒྱ་སྟོང་ཕྲག་དྲུག་ཅུ་ལྷགས་སོ། །",
    "d263:445": "དེ་ནས་བྱང་ཆུབ་སེམས་དཔའ་བློ་གྲོས་ཀྱི་ཚོགས་མཐའ་ཡས་པའི་རྒྱལ་པོ་ཁང་པ་བརྩེགས་པ་དེ་མཐོང་ནས་དེ་འདི་སྙམ་དུ་སེམས་ཏེ། བདག་གིས་ཁང་པ་བརྩེགས་པ་འདི་ལྟ་སྟེ། དཔེར་ན་ཚངས་པ་མི་མཇེད་ཀྱི་བདག་པོའི་ཁང་པ་བརྩེགས་པ་དབྱངས་ཞི་བ་འདི་འདྲ་བར་སྤྲུལ་ཏེ། ",
    "d263:446": "དྲང་སྲོང་ཐུབ་པ་གང་ན་བཞུགས་པ་དེར་བདག་བཟོད་པ་འདི་བསྟན་སྙམ་པ་དང་། ",
    "d263:447": "དེ་ཉིད་ཀྱི་ཚེ་ན་ལྷོ་ཕྱོགས་ནས་ནམ་མཁའི་ལམ་ལས་ཁང་པ་བརྩེགས་པ་བལྟ་ན་སྡུག་པ། རིན་པོ་ཆེ་སྣ་བདུན་གྱིས་གང་བ་སྣ་ཚོགས་འདི་ལྟ་སྟེ། དཔེར་ན་ཚངས་པ་མི་མཇེད་ཀྱི་བདག་པོའི་ཁང་པ་བརྩེགས་པ་དབྱངས་ཞི་བ་ལྟ་བུ་བྱེ་བ་ཁྲག་ཁྲིག་བརྒྱ་སྟོང་ཕྲག་དྲུག་ཅུ་ལྷགས་པ་མཐོང་ནས། ",
    "d263:448": "བྱང་ཆུབ་སེམས་དཔའ་བློ་གྲོས་ཀྱི་ཚོགས་མཐའ་ཡས་པའི་རྒྱལ་པོ་དེ་འདི་སྙམ་དུ་སེམས་ཏེ། བདག་གིས་འདི་ལྟ་སྟེ་དཔེར་ན་ཚངས་པ་ཆེན་པོ་གློག་གི་འོད་ཅེས་བྱ་བའི་ཁང་པ་བརྩེགས་པ་དེ་འདྲ་བར་མངོན་པར་སྤྲུལ་ཏེ། ",
    "d263:449": "བཅོམ་ལྡན་འདས་དེ་ན་བཞུགས་ཤིང་ཆོས་སྟོན་ཏོ་སྙམ་པ་དང་། ",
    "d263:450": "དེ་ནས་དེ་ཉིད་ཀྱི་ཚེ་ན་ནུབ་ཕྱོགས་ནས་ནམ་མཁའི་ལམ་ལས་འདི་ལྟ་སྟེ། དཔེར་ན་ཚངས་པ་གློག་གི་འོད་ཅེས་བྱ་བའི་ཁང་པ་བརྩེགས་པ་བལྟ་ན་སྡུག་པ་རིན་པོ་ཆེ་སྣ་བདུན་གྱིས་གང་བ་སྣ་ཚོགས་ཁྲག་ཁྲིག་བརྒྱ་སྟོང་ཕྲག་དྲུག་ཅུ་ལྷགས་སོ། །",
    "d263:451": "དེ་ནས་བྱང་ཆུབ་སེམས་དཔའ་བློ་གྲོས་ཀྱི་ཚོགས་མཐའ་ཡས་པའི་རྒྱལ་པོ་འདི་སྙམ་དུ་སེམས་ཏེ་བདག་གིས་ཁང་པ་བརྩེགས་པ་འདི་ལྟ་སྟེ། དཔེར་ན་ཚངས་པ་རི་རབ་ཀྱི་འོད་ཅེས་བྱ་བའི་ཁང་པ་བརྩེགས་པ་དེ་འདྲ་བ་མངོན་པར་སྤྲུལ་ཏེ། ",
    "d263:452": "བཅོམ་ལྡན་འདས་དེ་ན་བཞུགས་ཤིང་ཆོས་སྟོན་ཏོ་སྙམ་པ་དང་། ",
    "d263:453": "དེ་ནས་དེ་ཉིད་ཀྱི་ཚེ་ན་བྱང་ཕྱོགས་ནས་ནམ་མཁའི་ལམ་ལས་ཁང་པ་བརྩེགས་པ་བལྟ་ན་སྡུག་པ། རིན་པོ་ཆེ་སྣ་བདུན་གྱིས་གང་བ་སྣ་ཚོགས་འདི་ལྟ་སྟེ། དཔེར་ན་ཚངས་པ་ཆེན་པོ་རི་རབ་ཀྱི་འོད་ཅེས་བྱ་བའི་ཁང་པ་བརྩེགས་པ་དོར་བ་མེད་པ་དང་ལྡན་པ་ཁྲག་ཁྲིག་བརྒྱ་སྟོང་ཕྲག་དྲུག་ཅུ་ལྷགས་སོ། །",
    "d263:454": "དེ་ནས་ཡང་དེའི་ཚེ་ན་ཁང་པ་བརྩེགས་པ་ཁྲག་ཁྲིག་བརྒྱ་སྟོང་དུ་མ་ནམ་མཁའ་ལ་འཁོད་དོ། །",
    "d263:455": "དེ་ནས་བྱང་ཆུབ་སེམས་དཔའ་བྱམས་པ་འདི་སྙམ་དུ་སེམས་ཏེ། ཁང་པ་བརྩེགས་པ་དེ་དག་ཏུ་བཅོམ་ལྡན་འདས་ཀྱི་དོན་གྱི་ཕྱིར་སེང་གེའི་ཁྲི་ལ་རྣམ་པར་བལྟས་ཏེ། བཅོམ་ལྡན་འདས་ཀྱི་དོན་གྱི་ཕྱིར་སེང་གེའི་ཁྲི་བཤམས་པའི་ཁང་པ་བརྩེགས་པ་གང་ཞིག་སྙམ་སྟེ། ",
    "d263:456": "དེ་ནས་བྱང་ཆུབ་སེམས་དཔའ་བྱམས་པས་བྱང་ཆུབ་སེམས་དཔའ་གཟི་བརྗིད་དྲི་མ་མེད་པ་ལ་འདི་སྐད་ཅེས་སྨྲས་སོ། །རིགས་ཀྱི་བུ་ཁང་པ་བརྩེགས་པ་འདི་དག་གང་དུ་ལྷགས། ",
    "d263:457": "སུ་ཡི་བྱིན་གྱིས་བརླབས། ",
    "d263:458": "བྱང་ཆུབ་སེམས་དཔའ་གཟི་བརྗིད་དྲི་མ་མེད་པས་བྱང་ཆུབ་སེམས་དཔའ་བྱམས་པ་ལ་སྨྲས་པ། རིགས་ཀྱི་བུ་དེ་བས་ན་ཆོས་ཀྱི་སྒོས་ཆགས་པ་ཐམས་ཅད་རྒྱུན་བཅད་པའི་ཕྱིར་ད་དུང་མི་སྒྲུབ་ཀྱི། འདི་གཉིས་ཀྱིས་འཁོར་བ་འཁྱིལ་པའི་སྒྲུབ་པའོ། །",
    "d263:459": "རིགས་ཀྱི་བུ་འདི་གཉིས་ནི་འགྲོ་བ་དང་འོང་བའོ། །འདི་གཉིས་ནི་འབྱུང་བ་དང་འཇིག་པ་ཞེས་བྱ་སྟེ། ",
    "d263:460": "གང་མི་སྐྱེ་མི་འབྱུང་བ་དེ་འགྲོ་བ་དང་འོང་བའི་འདུ་ཤེས་ཀྱང་མེད་དོ། །",
    "d263:461": "དེ་འཇིག་པ་ཐམས་ཅད་སྤངས་ནས་མི་སྐྱེ་བའི་ཆོས་ལ་བཟོད་པ་ཐོབ་བོ། །",
    "d263:462": "འཁོར་བའི་རྒྱུན་གཅོད་པ་འདི་ནི་གཉིས་སུ་མེད་པའི་ཆོས་ཀྱི་སྒོའོ། །",
    "d263:463": "གང་འགྲོ་བ་དང་འོང་བ་ཞེས་བྱ་བ་འདི་གཉིས་ནི་འགྲོ་བ་དང་འོང་བའོ། །རིགས་ཀྱི་བུ་གང་བདག་ཏུ་སྒྲོ་འདོགས་པ་མེད་པ་དང་། སྲོག་དང་། གསོ་བ་དང་། གང་ཟག་དང་། ",
    "d263:464": "ཤེད་ལས་སྐྱེས་པ་དང་། ཤེད་ཅན་དང་། འགྲོ་བ་དང་། འོང་བའི་འདུ་ཤེས་སུ་འཇུག་པ་མེད་པ། འདི་ནི་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:465": "རིགས་ཀྱི་བུ་གང་སྐྱེས་པའམ། མ་སྐྱེས་པར་རྟོག་པ་འདི་ནི་གཉིས་པའོ། །གང་འབྱུང་བ་དང་། ",
    "d263:466": "འགོག་པར་རྣམ་པར་མི་རྟོག་ཅིང་འགྲོ་བ་དང་འོང་བར་དམིགས་པ་མེད་པ་དང་། ཐ་དད་པར་བྱ་བ་མེད་པ་དང་། འགྱུར་བ་མེད་པ་དང་། རྣམ་པར་བྱང་བ་འདི་ནི་རིགས་ཀྱི་བུ་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:467": "ཉོན་མོངས་པ་དང་། རྣམ་པར་བྱང་བ་དང་ཕུང་པོ་སྐྱེ་བ་དང་། འཇིག་པའི་མཚན་ཉིད་འདི་ནི་གཉིས་པའོ། །",
    "d263:468": "གང་ཕུང་པོ་ཡོངས་སུ་ཤེས་ཤིང་སྐྱེ་བ་དང་། འཇིག་པའི་མཚན་ཉིད་སྤངས་པ་རློམ་སེམས་ཐམས་ཅད་བཅོམ་པ། གཟུགས་ཀྱི་འགོག་པར་འགྲོ་བའི་ལམ་འདི་ནི་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:469": "འགུལ་བ་དང་། རློམ་ཞིང་སེམས་པར་རིག་པ་འདི་ནི་གཉིས་པའོ། །",
    "d263:470": "གང་ཚོར་བའི་འགུལ་བ་མེད་ཅིང་རློམ་སེམས་མེད་པ། གཡོ་བ་མེད་ཅིང་ཡིད་ལ་མི་བྱེད་པ་འདི་ནི་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:471": "རིགས་ཀྱི་བུ་གང་ཚོར་བར་ཤེས་པ་དང་། ཚོར་བ་ཀུན་འབྱུང་བར་ཤེས་པ་དང་། ཚོར་བའི་འགོག་པར་ཤེས་པ་དང་། ཚོར་བ་འགོག་པར་འགྲོ་བའི་ལམ་དུ་ཤེས་པ་འདི་ནི་གཉིས་པའོ། །རིགས་ཀྱི་བུ་གང་ཡང་ཚོར་བ་ཀུན་འབྱུང་བར་འགོག་པར་འགྲོ་བར་མི་ཤེས་པ་དང་། གཟུགས་ཀྱི་ཕུང་པོ་དང་། ཚོར་བའི་ཕུང་པོའི་མཚན་ཉིད་ཐ་དད་པར་མི་ཤེས་པ་དང་། ",
    "d263:472": "མཉམ་པའི་མཚན་ཉིད་དང་། མཚན་ཉིད་མེད་པ་དང་། མཚན་ཉིད་ཐ་དད་པ་དང་། མཚན་ཉིད་གཅིག་པ་དང་། མཚན་ཉིད་མང་པོར་མི་ཤེས་པ་འདི་ཡང་རིགས་ཀྱི་བུ་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:473": "ཡང་རིགས་ཀྱི་བུ་གང་ཕུང་པོ་དང་། ཁམས་དང་། སྐྱེ་མཆེད་ལ་ཉན་ཐོས་དང་། རང་བྱང་ཆུབ་འདོད་པ་དང་། བླ་ན་མེད་པ་ཐམས་ཅད་མཁྱེན་པའི་ཡེ་ཤེས་འདོད་པ་འདི་ནི་གཉིས་པའོ། །རིགས་ཀྱི་བུ་གང་ཡང་ཉན་ཐོས་དང་། རང་སངས་རྒྱས་ཀྱི་ཐེག་པ་དང་། ཐམས་ཅད་མཁྱེན་པའི་ཡེ་ཤེས་དང་། ཕུང་པོ་དང་། ",
    "d263:474": "ཁམས་དང་། སྐྱེ་མཆེད་ལ་བརྟེན་པར་མི་ཤེས་པ་དང་། ཡི་གེའི་ཚིག་གི་ལམ་ཐམས་ཅད་ནི་གནས་མེད་པ། ཡི་གེ་མེད་པ། སྤྲོས་པ་མེད་པར་རབ་ཏུ་ཤེས་པ་འདི་ཡང་རིགས་ཀྱི་བུ་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:475": "རིགས་ཀྱི་བུ་གང་དགེ་བ་དང་། མི་དགེ་བར་འདུ་ཤེས་ཀུན་ཏུ་ཤེས་པ་དང་། ཕ་རོལ་དང་ཚུ་རོལ་ཏུ་འདུ་ཤེས་པ་འདི་ནི་གཉིས་པའོ། རིགས་ཀྱི་བུ་གང་དགེ་བ་མི་དགེ་བ་འདི་ཡང་མཚན་མ་མེད་པ་ཀུན་ནས་ལྡང་བ་དང་། ",
    "d263:476": "མི་ཟད་པ་ཀུན་ཏུ་རྟོག་པ་འདི་ཡང་རིགས་ཀྱི་བུ་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:477": "རིགས་ཀྱི་བུ་གཞན་ཡང་ཚུ་རོལ་ནི་ཟག་པའོ། །ཕ་རོལ་ནི་ཕྱིན་ཅི་ལོག་སྟེ་གང་ཚུ་རོལ་དང་ཕ་རོལ་ལ་རྟོག་པ་དང་། འཛིན་པ་དང་བཀྲོལ་བ་འདི་ནི་གཉིས་པའོ། །",
    "d263:478": "གང་ཡང་ཚུ་རོལ་དང་ཕ་རོལ་ལ་འཛིན་པ་མེད་པ་དང་། བཀྲོལ་བ་མེད་པ་དང་། ཅི་ལ་ཡང་བཏགས་པ་མེད་པ་དང་། བཏང་བ་མེད་པ་འདི་ནི་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:479": "རིགས་ཀྱི་བུ་གཞན་ཡང་གང་ཕུང་པོ་དང་། ཁམས་དང་། སྐྱེ་མཆེད་ལ་ཟག་པ་དང་བཅས་པའམ། ཟག་པ་མེད་པའམ་ཞེས་རྟོག་པ་འདི་ནི་གཉིས་པའོ། །",
    "d263:480": "གང་ཡང་ཁམས་དང་། སྐྱེ་མཆེད་ལ་ཟག་པ་དང་བཅས་པ་ཞེས་རྟོག་པ་མེད་པ་དང་། ཟག་པ་མེད་པའི་འདུ་ཤེས་སུ་བྱ་བའང་མེད་པ་དང་། འདུ་ཤེས་དང་འདུ་ཤེས་མེད་མིན་ཐོབ་པའང་མེད་པ་འདི་ཡང་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:481": "རིགས་ཀྱི་བུ་གང་ཕུང་པོ་དང་། ཁམས་དང་། སྐྱེ་མཆེད་ལ་འདུས་བྱས་དང་། འདུས་མ་བྱས་སུ་རྟོག་པ་འདི་ནི་གཉིས་པའོ། །",
    "d263:482": "གང་ཡང་འདུ་བྱེད་སྐྱེ་མཆེད་ཐམས་ཅད་ལ་མི་རྟོག་ཅིང་རྣམ་པར་མི་རྟོག་པ་དང་། ཆོས་ཐམས་ཅད་ནམ་མཁའ་དང་མཉམ་པར་ཡང་དག་པར་རྗེས་སུ་མཐོང་བ་འདི་ཡང་རིགས་ཀྱི་བུ་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:483": "རིགས་ཀྱི་བུ་གང་ཡང་འཇིག་རྟེན་པ་དང་། འཇིག་རྟེན་ལས་འདས་པའི་ཆོས་ལ་སྙེམས་པ་འདི་ནི་གཉིས་པའོ། །གང་ལ་ལ་འཇིག་རྟེན་པ་དང་། ",
    "d263:484": "འཇིག་རྟེན་ལས་འདས་པའི་ཆོས་ལ་མི་འཇུག་མི་འགྲོ །རྣམ་པར་མི་འགྲོ །མི་རྒལ་ཞིང་འགྲོ་བ་ཡང་མེད། རྣམ་པར་འགྲོ་བ་མེད་པ་འདིའང་གཉིས་སུ་མེད་པའི་ཆོས་ལ་འཇུག་པའོ། །",
    "d263:485": "རིགས་ཀྱི་བུ་གཞན་ཡང་གང་ལ་ལ་མིང་དང་གཟུགས་ལས་ཕུང་པོ་དང་། ཁམས་དང་། སྐྱེ་མཆེད་འབྱུང་བར་རབ་ཏུ་ཤེས་པ་འདི་ནི་གཉིས་པའོ། །",
    "d263:486": "ཕུང་པོ་དང་། ཁམས་དང་། སྐྱེ་མཆེད་དང་། མིང་དང་གཟུགས་བྲལ་བ་ལ་སྒྱུ་མའི་རང་བཞིན་གྱི་ལྟ་བ་ཀུན་ཏུ་འགྲོ་ཞིང་ཀུན་ཏུ་མི་འགྲོ །ཡོངས་སུ་མྱ་ངན་ལས་མ་འདས་པ་འདི་ཡང་བྱང་ཆུབ་སེམས་དཔའི་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:487": "རིགས་ཀྱི་བུ་གཞན་ཡང་གང་རྣམ་པར་ཤེས་པ་འབྱུང་བར་རབ་ཏུ་ཤེས་པ་འདི་ནི་གཉིས་པའོ། །",
    "d263:488": "གང་ཡང་འབྱུང་བ་མེད་པ་སྐད་ཅིག་མ་དང་སྐད་ཅིག་མ་མ་ཡིན་པ་ལ་འདུས་བྱས་ཐམས་ཅད་དུ་མྱུར་དུ་རབ་ཏུ་ཤེས་པ་འདི་ཡང་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:489": "རིགས་ཀྱི་བུ་གཞན་ཡང་བདག་གིར་བྱ་བ་དང་། རྣམ་པར་ཤེས་པར་ཡོངས་སུ་ཤེས་པ་དང་། ང་ཡིར་བྱ་བ་དང་། སྐྱེ་མཆེད་ལ་ཆགས་པ་འདི་ནི་གཉིས་པའོ། །",
    "d263:490": "གང་ལ་ལ་བདག་དང་བྲལ་བའི་རྣམ་པར་ཤེས་པ་ཐོབ་པ་བདག་གི་རང་བཞིན་ལྟ་བ་གཉིས་དང་བྲལ་བ། སྐྱེ་མཆེད་ཉམས་པ་མེད་པ། བདག་གིར་བྱ་བ་དང་། ང་ཡིར་བྱ་བ་དང་བྲལ་བ་འདི་ཡང་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:491": "གང་ལ་ལ་རིག་པ་དང་། རྣམ་པར་གྲོལ་བར་རྟོག་པ་འདི་ནི་གཉིས་པའོ། །",
    "d263:492": "རིགས་ཀྱི་བུ་མ་རིག་པ་ནི་རྒྱུ་བ་མེད་ཅིང་བདག་མེད་པའོ། །",
    "d263:493": "རིག་པ་ནི་གློག་གི་རང་བཞིན་ཅན་ནོ། །",
    "d263:494": "རྣམ་པར་གྲོལ་བ་ཡང་ནམ་མཁའོ། །ནམ་མཁའ་ཡང་མི་རྟོག་པ། རྟོག་པར་བྱེད་པ་མེད་པ། ",
    "d263:495": "སྤྲོས་པ་མེད་པ་འདི་ཡང་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:496": "གང་རྣམ་པར་ཤེས་པ་དང་། གཟུགས་ཀུན་ཏུ་སྤྱོད་པ་འདི་ནི་གཉིས་པའོ། །",
    "d263:497": "གཟུགས་ཉིད་ཀྱང་ནམ་མཁའ་བཞིན་དུ་སྟོང་སྟེ། ནམ་མཁའ་ཡང་འཇིག་པ་མེད་དོ། །",
    "d263:498": "གཟུགས་འཇིག་པ་སྟོང་པ་ཉིད་གཟུགས་ཀྱི་མཚན་ཉིད་རབ་ཏུ་རྒྱུ་བ་སྟོང་པ་ཉིད་ཀྱི་རང་བཞིན་ཡང་སྟོང་པ་ཉིད་དོ། །",
    "d263:499": "ཚོར་བ་དང་། འདུ་ཤེས་དང་། འདུ་བྱེད་ཀྱང་དེ་བཞིན་ནོ། །",
    "d263:500": "རྣམ་པར་ཤེས་པ་རབ་ཏུ་རྒྱུ་བ་མེད་པ་ནི་ནམ་མཁའ་ཇི་ལྟ་བུར་མུན་པ་མེད་ཅིང་སྣང་བ་མེད་པ་རྣམ་པར་ཤེས་པའང་དེ་བཞིན་ནོ། །",
    "d263:501": "རྣམ་པར་ཤེས་པའི་འཇིག་པ་སྟོང་པ་མ་ཡིན་ཏེ། རྣམ་པར་ཤེས་པའི་རང་བཞིན་ཉིད་ཀྱང་སྟོང་པའོ། །",
    "d263:502": "དེ་བཞིན་དུ་ཉེ་བར་ལེན་པའི་ཕུང་པོ་ལྔ་ཡང་ནམ་མཁའི་རང་བཞིན་ལྟར་སྟོང་ངོ་། །ནམ་མཁའ་ཇི་ལྟ་བུར་འདོད་ཆགས་མེད། ཞེ་སྡང་མེད། ",
    "d263:503": "གཏི་མུག་མེད། མི་མཐོ་མི་དམའ། མི་རྟོག་རྣམ་པར་མི་རྟོག །མི་འགྲོ་རྣམ་པར་མི་འགྲོ །དེ་ལྟར་སེམས་པའི་བྱང་ཆུབ་སེམས་དཔའ་ནི་ཆོས་ཐམས་ཅད་ཇི་ལྟ་བ་བཞིན་དུ་རབ་ཏུ་ཤེས་སོ། །ཕུང་པོ་དང་། ཁམས་དང་། སྐྱེ་མཆེད་ལ་ཡང་འདོད་ཆགས་མེད། ",
    "d263:504": "ཞེ་སྡང་མེད། གཏི་མུག་མེད། མི་མཐོ་མི་དམའ། མི་རྟོག་རྣམ་པར་མི་རྟོག །མི་འགྲོ་རྣམ་པར་མི་འགྲོ་ཞིང་ཉན་ཐོས་དང་། ",
    "d263:505": "རང་སངས་རྒྱས་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་མི་རྟོག་རྣམ་པར་མི་རྟོག །མི་འགྲོ་རྣམ་པར་མི་འགྲོ་བ་འདི་ནི་རིགས་ཀྱི་བུ་བྱང་ཆུབ་སེམས་དཔའི་གཉིས་སུ་མེད་པའི་ཆོས་ཀྱི་སྒོ་ལ་འཇུག་པའོ། །",
    "d263:506": "བྱང་ཆུབ་སེམས་དཔའ་གཟི་བརྗིད་དྲི་མ་མེད་པས་འདི་བསྟན་པ་སྟོན་པ་ན། བྱང་ཆུབ་སེམས་དཔའ་ཁྲག་ཁྲིག་ཕྲག་དགུ་བཅུ་རྩ་གཉིས་ཀྱིས་མི་སྐྱེ་བའི་ཆོས་ཀྱི་བཟོད་པ་ཐོབ་པར་གྱུར་ཏོ། །བྱང་ཆུབ་སེམས་དཔའ་ཁྲག་ཁྲིག་ཕྲག་བཞི་བཅུ་རྩ་དྲུག་གཉིས་སུ་མེད་པའི་ཆོས་ཀྱི་སྒོ་ལ་འཇུག་པ་ཐོབ་པར་གྱུར་ཏོ། །",
    "d263:507": "བཅོམ་ལྡན་འདས་ཀྱང་སྒྲོན་མ་དང་ལྡན་པ་ཞེས་བྱ་བའི་ཏིང་ངེ་འཛིན་ལས་བཞེངས་ནས། བཅོམ་ལྡན་འདས་ཀྱི་དྲང་སྲོང་གི་ཆ་བྱད་ཇི་ཙམ་པ་མི་སྣང་བར་གྱུར་ཏེ། སངས་རྒྱས་ཀྱི་སྐུ་མཚན་རབ་སུམ་ཅུ་རྩ་གཉིས་ཀྱིས་སྐུ་ཡང་དག་པར་བརྒྱན་ཏེ་བཞུགས་སོ། །",
    "d263:508": "དེ་ལྟར་དེ་བཞིན་དུ་གང་གཞན་ལ་ལ་དག་ཀྱང་དྲང་སྲོང་གི་ཆ་བྱད་མི་སྣང་བར་གྱུར་ཏེ། སྔོན་གྱི་ལུས་ཇི་ལྟ་བ་བཞིན་དུ་འཁོད་ནས་བཅོམ་ལྡན་འདས་ཀྱིས་ཡང་བྱང་ཆུབ་སེམས་དཔའ་གཟི་བརྗིད་དྲི་མ་མེད་པ་ལ་ལེགས་སོ་ཞེས་བྱ་བ་བྱིན་ཏེ། ",
    "d263:509": "རིགས་ཀྱི་བུ་ཁྱོད་ཀྱིས་ཇི་ལྟ་བུར་བསྟན་པ་དེ་བཞིན་དུ་གཉིས་སུ་མེད་པའི་སྒོ་འདི་བསྟན་པར་བྱ་བ་ལེགས་སོ་ལེགས་སོ། །",
    "d263:510": "རིགས་ཀྱི་བུ་ཁྱོད་ནི་ཆོས་ཀྱི་སྒོ་འདི་ལ་ལུས་དཔང་དུ་བཙུགས་ཏེ། དེ་ལྟར་ཁྱོད་ཀྱིས་ཚད་མེད་པའི་སེམས་ཅན་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བཀོད་དོ། །གཞན་ཡང་ལྷ་དང་། ཀླུ་དང་། ",
    "d263:511": "གནོད་སྦྱིན་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། མི་དང་མི་མ་ཡིན་པ་རྣམས་བཅོམ་ལྡན་འདས་ལ་མཆོད་པ་སྣ་ཚོགས་བྱས་སོ།། །།བམ་པོ་གསུམ་པ། ",
    "d263:512": "དེ་ནས་དེའི་ཚེ་ན་འཇམ་དཔལ་གཞོན་ནུར་གྱུར་པ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་ཏེ། ཕྱག་འཚལ་ནས་བཅོམ་ལྡན་འདས་ལ་ཆོས་བསྟན་དུ་གསོལ་བའི་ཕྱིར་ཚིགས་སུ་བཅད་པའི་ཡོན་ཏན་འདི་དག་གིས་བསྟོད་དོ། །རྒྱལ་བ་མི་མཉམ་ཞིང་མངས་དག་ཁྱབ་པ། །ཉོན་མོངས་དགྲ་ཞི་འདི་ལ་མངོན་པར་གནས། །",
    "d263:513": "ཐུབ་པ་ཤིན་ཏུ་རྣམ་གྲོལ་འདིར་ཞུགས་ཤིང་། །ཁྱོད་ཀྱིས་འགྲོ་ལ་བཟོད་པའི་མཆོག་འདི་སྟོན། །",
    "d263:514": "རབ་ཏུ་ཞི་ཐུགས་བརྟུལ་ཞུགས་ཡོངས་སུ་དག །",
    "d263:515": "ཐུབ་པ་མཆོད་སྦྱིན་བགྱིས་པ་བཟོད་དགེ་གསུངས། །",
    "d263:516": "འགྲོ་ལ་བདེ་སྦྱིན་དྲང་སྲོང་ཤེས་རབ་འཆང་། །གཏི་མུག་འཇིག་མཛད་འདི་ལ་བདུད་རྩི་ཆར། །",
    "d263:517": "འདི་ལ་ལྷ་ཀླུ་སེམས་ཅན་མི་མང་པོ། །ཤིན་ཏུ་གསལ་ཡིད་མྱུར་དུ་ཞིང་གང་བ། །",
    "d263:518": "འགྲོ་བ་ཐམས་ཅད་ཁྱོད་ཞལ་ལྟ་ཞིང་འདུག །",
    "d263:519": "ཉོན་མོངས་ཡོངས་སུ་སྤངས་ཏེ་དམ་ཆོས་གསུངས། །",
    "d263:520": "སྔོན་ཆད་རྒྱལ་བ་ཁྱོད་ཀྱང་ཀུན་སྤྱོད་བསྟན། །",
    "d263:521": "མིག་གཉིས་རྐང་པ་ལག་པ་ལྕེ་བྱིན་ཞིང་། །",
    "d263:522": "པགས་པ་མགོ་ཁྲག་ཡན་ལག་དམ་འབྲུ་ནོར། །གླང་རྟ་བུ་གྲོང་ཤིང་རྟ་རིན་ཆེན་རྣམ་མང་བྱིན། །",
    "d263:523": "ཟས་སྐོམ་མལ་དང་བྲན་ཕོ་བྲན་མོ་བྱིན། །",
    "d263:524": "གཉེན་དང་འགྲོ་ལ་སྡུག་བསྔལ་རྟག་ཐར་བྱེད། །བསམ་པ་རྫོགས་ཤིང་སེམས་ཅན་དགའ་མཛད་པ། །",
    "d263:525": "ཁྱོད་ཀྱིས་མཆོད་སྦྱིན་བརྒྱ་བྱས་སེམས་ཅན་ཕྱིར། །སངས་རྒྱས་མང་ལ་སྔོན་ཆད་དགེ་མཆོད་བྱས། །",
    "d263:526": "བྱམས་སེམས་རྟག་པས་ཐེར་ཟུག་སྦྱིན་ལ་དགའ། །",
    "d263:527": "བརྟུལ་ཞུགས་བརྟན་པས་རི་རབ་ཇི་བཞིན་འབར། །",
    "d263:528": "འགྲོ་ལ་བརྟན་ཕྱིར་བཟོད་པ་འདི་བསྟན་གསོལ། །",
    "d263:529": "ངན་སོང་གསུམ་སྤངས་སེམས་ཅན་མཐོ་རིས་ཁྲིད། །ཁྱོད་ཀྱིས་བསྟན་པའི་སྨོན་ལམ་སྔོན་རྟག་བྱས། །",
    "d263:530": "འགྲོ་བ་བྱང་ཆུབ་སྡུག་བསྔལ་ཞི་མཆོག་རིག །",
    "d263:531": "རྒྱལ་བ་སྔོན་ཆད་ཅི་བཞིན་བྱང་ཆུབ་དེ་ཐོབ་བོ། །སྙིང་རྗེ་དཔལ་ཆུས་ས་རྣམས་མ་ལུས་གང་། །",
    "d263:532": "ཉོན་མོངས་དྲི་གསུམ་ཐེ་ཙོམ་ཐམས་ཅད་ཞི། །ལམ་གང་ཞི་བས་བྱང་ཆུབ་ཐོབ་སྟོན་པ། །ཇི་ལྟར་ཆོས་རྟོགས་འདི་ལ་ཁྱོད་ཀྱིས་དུས། །",
    "d263:533": "ཤིན་ཏུ་སྐོམ་ཡིད་འགྲོ་ལ་ཆོས་ཆར་ཕོབ། །",
    "d263:534": "བདུད་རྩིའི་རོས་ངོམས་ཡང་དག་ཡོན་ཏན་གསུངས། །",
    "d263:535": "ལམ་གང་ཞི་དེས་འགྲོ་བ་བྱང་ཆུབ་རེག །ཞིང་མངས་འདི་ལ་སེམས་ཅན་གང་དག་འོངས། །རྒ་ཤི་དག་ལས་རྣམ་ཐར་གང་ཡོད་པ། །",
    "d263:536": "ཐུབ་པ་ཆེན་པོ་ཆོས་འདི་གསུང་དུ་གསོལ། །",
    "d263:537": "ནམ་མཁའི་མདོག་གིས་འདུལ་བའི་བཟོད་པ་སྟོན། །",
    "d263:538": "དེ་ནི་སྒྱུ་མ་སྨིག་རྒྱུ་སྤྲོས་པར་འགྲོ། །",
    "d263:539": "འཇམ་དཔལ་གཞོན་ནུར་གྱུར་པ་ལ་བཅོམ་ལྡན་འདས་ཅང་མི་གསུང་བས་ཞལ་གྱིས་བཞེས་ནས། དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། བདག་རྣམ་པ་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་ནས་ཏིང་ངེ་འཛིན་ལ་སྙོམས་པར་ཞུགས་པ་གང་གིས་ཁང་པ་བརྩེགས་པ་ཇི་སྙེད་པ་དེ་སྙེད་དུ་ལུས་མངོན་པར་སྤྲུལ་ནས་ཁང་པ་བརྩེགས་པ་ཐམས་ཅད་ན་འདུག་སྟེ། ",
    "d263:540": "འཁོར་འདི་དག་ཀྱང་ཡང་དག་པར་དགའ་ཞིང་སྐྱོ་བར་བྱའོ་སྙམ་པ་དང་། ",
    "d263:541": "དེ་ནས་བཅོམ་ལྡན་འདས་འོད་ཤིན་ཏུ་རྣམ་པར་བཀོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ",
    "d263:542": "མཉམ་པར་བཞག་པའི་ཐུགས་ཀྱིས་ཁང་པ་བརྩེགས་པ་ཇི་སྙེད་པ་དེ་སྙེད་དུ་སངས་རྒྱས་བཅོམ་ལྡན་འདས་རང་རང་ཞུགས་ཏེ་བཞུགས་སོ། །",
    "d263:543": "དེ་ནས་བྱང་ཆུབ་སེམས་དཔའ་ངོ་མཚར་དང་ལྡན་པས་བྱང་ཆུབ་སེམས་དཔའ་དགྲ་རྣམ་པར་འགྲེལ་པ་ལ་འདི་སྐད་ཅེས་སྨྲས་སོ། །རིགས་ཀྱི་བུ་ཁང་པ་བརྩེགས་པ་ཚད་མེད་པ་འདི་དག་ནི་གང་ན་རིགས་ཀྱི་བུ་དེ་བཞིན་གཤེགས་པ་བདག་ཁང་པ་བརྩེགས་པ་ན་བཞུགས་པ་ནི་གང་། ",
    "d263:544": "སངས་རྒྱས་ཀྱི་བྱིན་གྱི་རླབས་ཀྱིས་ཁང་པ་བརྩེགས་པར་སངས་རྒྱས་ཀྱི་སྐུ་བཞུགས་པར་ཡང་དག་པར་མཐོང་བ་ནི་གང་། ",
    "d263:545": "དེ་ནས་བྱང་ཆུབ་སེམས་དཔའ་དགྲ་རྣམ་པར་འགྲེལ་པས་བྱང་ཆུབ་སེམས་དཔའ་ངོ་མཚར་དང་ལྡན་པ་ལ་འདི་སྐད་ཅེས་སྨྲས་སོ། །རིགས་ཀྱི་བུ་དེ་བཞིན་གཤེགས་པ་ཞེས་བྱ་བའི་ཚིག་འདི་ནི་སྨྲ་བ་མེད་པའོ། །",
    "d263:546": "མ་རིག་པ་ཡང་སངས་རྒྱས་ཀྱི་ཆོས་ལ་སྤྲོས་པ་མེད་དོ། །",
    "d263:547": "རིགས་ཀྱི་བུ་ཅི་འདས་པའི་སེམས་ཀྱིས་བྱང་ཆུབ་ཐོབ་བམ། ",
    "d263:548": "སྨྲས་པ། རིགས་ཀྱི་བུ་མ་ཡིན་ནོ། །",
    "d263:549": "སྨྲས་པ། ཅི་མ་འོངས་པའི་སེམས་ཀྱིས་བྱང་ཆུབ་ཐོབ་བམ། སྨྲས་པ། ",
    "d263:550": "རིགས་ཀྱི་བུ་མ་ཡིན་ནོ། །སྨྲས་པ། ",
    "d263:551": "ཅི་ད་ལྟར་བྱུང་བའི་སེམས་དང་། བསམ་པའི་གནས་པ་ཡོད་དམ། སྨྲས་པ། ",
    "d263:552": "རིགས་ཀྱི་བུ་མེད་དོ། །སྨྲས་པ། ",
    "d263:553": "གལ་ཏེ་རེ་ཞིག་སེམས་དང་། བསམ་པའི་གནས་པ་མེད་ན་རྣམ་པར་མི་གནས་པའི་དངོས་པོ་ལ་ཇི་ལྟར་བྱང་ཆུབ་ཐོབ། ",
    "d263:554": "སྨྲས་པ། རིགས་ཀྱི་བུ་ཅི་དུས་གསུམ་གྱི་ཆོས་ཐམས་ཅད་སྤངས་པས། དེའི་ཚེ་ཅིས་ཀྱང་ཆོས་ཁོང་དུ་ཆུད་པ་མེད་དམ། ",
    "d263:555": "སྨྲས་པ། རྟག་པ་དང་ཆད་པ་ཡོངས་སུ་སྤངས་པ། ",
    "d263:556": "མི་འགྲོ་བ། མི་སྐྱེ་བ། མི་འགོག་པ། མི་རེག་པ། ",
    "d263:557": "འདུས་བྱས་དང་། འདུས་མ་བྱས་ལ་གནས་པ་མེད་པའོ། །",
    "d263:558": "དངོས་པོ་ཐམས་ཅད་ནམ་མཁའ་དང་མཉམ་པ་ལ་བྱང་ཆུབ་འགྲོ་བ་མེད་དོ། །",
    "d263:559": "ཇི་ལྟར་ནམ་མཁའ་ལ་འདས་པ་དང་། མ་འོངས་པ་དང་། ད་ལྟར་བྱུང་བ་མེད་ཅིང་སྙེམས་པ་མེད་པ་དེ་བཞིན་དུ་བྱང་ཆུབ་ཀྱང་འདས་པ་དང་། མ་འོངས་པ་དང་། ད་ལྟར་བྱུང་བ་མེད་དོ། །",
    "d263:560": "ཇི་ལྟར་ནམ་མཁའ་ལ་རྟོག་པ་མེད་ཅིང་རྣམ་པར་རྟོག་པ་མེད་པ་དེ་བཞིན་དུ་སངས་རྒྱས་ཀྱི་བྱང་ཆུབ་ཀྱང་རྟོག་པ་མེད་ཅིང་རྣམ་པར་རྟོག་པའང་མེད་དོ། །",
    "d263:561": "ཇི་ལྟར་ནམ་མཁའ་ལ་མུན་པ་མེད་ཅིང་སྣང་བ་མེད་པ་དེ་བཞིན་དུ་སངས་རྒྱས་ཀྱི་ཆོས་རྣམས་ཀྱང་མུན་པ་མེད་ཅིང་སྣང་བའང་མེད་དོ། །",
    "d263:562": "ཇི་ལྟར་ནམ་མཁའ་ལ་གཟུགས་མེད་ཅིང་བསྟན་དུ་མེད་པ་དེ་བཞིན་དུ་སངས་རྒྱས་ཀྱི་ཆོས་རྣམས་ཀྱང་གཟུགས་མེད་ཅིང་བསྟན་དུ་ཡང་མེད་དོ། །",
    "d263:563": "ཇི་ལྟར་ནམ་མཁའ་མ་སྐྱེས་མ་འགགས་པ་དེ་བཞིན་དུ་སངས་རྒྱས་ཀྱི་ཆོས་རྣམས་ཀྱང་མ་སྐྱེས་མ་འགགས་སོ། །",
    "d263:564": "ཇི་ལྟར་ནམ་མཁའ་ལ་འགྲོ་བ་མེད་པ་དེ་བཞིན་དུ་སངས་རྒྱས་ཀྱི་ཆོས་རྣམས་ཀྱང་འགྲོ་བར་དམིགས་པ་མེད་དོ། །",
    "d263:565": "ཇི་ལྟར་ནམ་མཁའ་ལ་གནས་པ་མེད་པ་དེ་བཞིན་དུ་སངས་རྒྱས་ཀྱི་ཆོས་རྣམས་ཀྱང་གནས་པ་མེད་དོ། །",
    "d263:566": "ཇི་ལྟར་ནམ་མཁའ་ལ་རེག་པ་མེད་པ་དེ་བཞིན་དུ་སངས་རྒྱས་ཀྱི་ཆོས་རྣམས་ཀྱང་རེག་པ་མེད་དོ། །",
    "d263:567": "ཇི་ལྟར་ནམ་མཁའ་ལ་ལམ་དུ་དམིགས་པ་མེད་པ་དེ་བཞིན་དུ་སངས་རྒྱས་ཀྱི་ཆོས་རྣམས་ཀྱང་ཅི་ལའང་ལམ་དུ་དམིགས་པ་མེད་དོ། །",
    "d263:568": "ཇི་ལྟར་ནམ་མཁའ་ལ་དངོས་པོ་མེད་ཅིང་མཚན་ཉིད་མེད་པ་དེ་བཞིན་དུ་སངས་རྒྱས་ཀྱི་ཆོས་རྣམས་ཀྱང་དངོས་པོ་མེད་ཅིང་མཚན་ཉིད་མེད་དོ། །",
    "d263:569": "ཇི་ལྟར་ནམ་མཁའ་ལ་བརྗོད་དུ་མེད་ཅིང་ཡི་གེ་མེད་པ་དེ་བཞིན་དུ་སངས་རྒྱས་ཀྱི་བྱང་ཆུབ་ཀྱང་བརྗོད་དུ་མེད་ཅིང་ཡི་གེ་མེད་དོ། །",
    "d263:570": "ཇི་ལྟར་ནམ་མཁའ་ལ་རྟག་པ་མེད་ཅིང་ཆད་པ་མེད་པ་དེ་བཞིན་དུ་སངས་རྒྱས་ཀྱི་ཆོས་རྣམས་ཀྱང་རྟག་པ་མེད་ཅིང་ཆད་པ་མེད་དོ། །",
    "d263:571": "ཇི་ལྟར་ནམ་མཁའ་ལ་ལུས་མེད་ཅིང་འབྱུང་བ་མེད་པ་དེ་བཞིན་དུ་སངས་རྒྱས་ཀྱི་ཆོས་རྣམས་ཀྱང་ལུས་མེད་ཅིང་འབྱུང་བ་མེད་དོ། །",
    "d263:572": "ཇི་ལྟར་ནམ་མཁའ་ལ་གཟུང་བ་མེད་ཅིང་གནས་པ་མེད་པ་དེ་བཞིན་དུ་སངས་རྒྱས་ཀྱི་ཆོས་རྣམས་ཀྱང་གཟུང་བ་མེད་ཅིང་གནས་པ་མེད་དོ། །ཇི་ལྟར་ནམ་མཁའ་ལ་རྟེན་པ་མེད་པ། གནས་པ་མེད་པ། དམིགས་པ་མེད་པ། རྣམ་པར་རྟོག་པ་མེད་པ། འདེག་པ་མེད་པ། རྣམ་པར་རིག་པ་མེད་པ། འགྲོ་བ་མེད་པ། འོང་བ་མེད་པ། རྩ་བ་མེད་པ། མཐའ་མེད་པ། འཁྲུག་པ་མེད་པ། ཡོངས་སུ་གདུངས་པ་མེད་པ། བརྟགས་པ་མེད་པ། བཀྲོལ་བ་མེད་པ། མཐོང་བ་མེད་པ། ",
    "d263:573": "རྟོག་པ་མེད་པ། མུན་པ་མེད་པ། དངོས་པོ་མེད་པ། མཚན་མ་མེད་པ། སྤྲུལ་པ་མེད་པ་དེ་བཞིན་དུ་རིགས་ཀྱི་བུ་སངས་རྒྱས་ཀྱི་ཆོས་རྣམས་ཀྱང་རྟེན་པ་མེད་པ་ནས་མཚན་མ་མེད་པའི་བར་དུའོ། །",
    "d263:574": "རིགས་ཀྱི་བུ་སངས་རྒྱས་ཀྱི་ཆོས་རྣམས་ནི་མི་སྐྱེ་བར་བསྒྲགས་པའོ། །",
    "d263:575": "སངས་རྒྱས་ཀྱི་ཆོས་རྣམས་ནི་གཉིས་སུ་མེད་པའི་ཆ་ཤས་སོ། །ཆོས་ཀྱི་དབྱིངས་ལ་གནས་པའོ། །",
    "d263:576": "སངས་རྒྱས་ཀྱི་ཆོས་རྣམས་ནི་སེམས་ཅན་གྱི་ཁམས་སུ་ཡང་དག་པར་འདུས་པའོ། །སངས་རྒྱས་ཀྱི་ཆོས་རྣམས་ནི་ནམ་མཁའི་ཁམས་སུ་ཡང་དག་པར་འདུས་པའོ། །",
    "d263:577": "རིགས་ཀྱི་བུ་སངས་རྒྱས་ཀྱི་ཆོས་རྣམས་ནི་རྟོགས་པ་དང་ཀུན་ཏུ་རྟོག་པ་ལ་ཡང་དག་པར་འདུས་པའོ། །",
    "d263:578": "སངས་རྒྱས་ཀྱི་ཆོས་རྣམས་ནི་གནས་དང་། རྣམ་པའི་གནས་དང་། རབ་ཀྱི་གནས་སུ་ཡང་དག་པར་འདུས་པའོ། །",
    "d263:579": "སངས་རྒྱས་ཀྱི་ཆོས་རྣམས་ནི་ཤེས་པ་དང་མ་ཤེས་པ་དང་། རབ་ཏུ་ཤེས་པ་དང་། རྣམ་པར་ཤེས་པ་དང་། ཉེ་བར་ཤེས་པ་ལ་ཡང་དག་པར་འདུས་པའོ། །",
    "d263:580": "སངས་རྒྱས་ཀྱི་ཆོས་རྣམས་ནི་མཚན་མ་མེད་པ་ཡང་དག་པའི་མཚན་ཉིད་དང་། རྣམ་པའི་མཚན་ཉིད་དང་། ཉེ་བའི་མཚན་ཉིད་དང་། རྗེས་སུ་མཚན་ཉིད་ལ་ཡང་དག་པར་འདུས་པའོ། །",
    "d263:581": "སངས་རྒྱས་ཀྱི་ཆོས་རྣམས་ནི་འདས་པ་མེད་པ་དང་། རྣམ་པར་འདས་པ་དང་། འདས་པ་དང་། རྗེས་སུ་འདས་པ་ལ་ཡང་དག་པར་འདུས་པའོ། །",
    "d263:582": "སངས་རྒྱས་ཀྱི་ཆོས་རྣམས་ནི་བླངས་པ་དང་། དོར་བ་དང་། ཀུན་ཏུ་བླང་བ་དང་། ཉེ་བར་བླང་བ་ལ་ཡང་དག་པར་འདུས་པའོ། །",
    "d263:583": "སངས་རྒྱས་ཀྱི་ཆོས་རྣམས་ནི་སྣང་བ་དང་། ཀུན་ཏུ་སྣང་བ་དང་། རྗེས་སུ་སྣང་བ་དང་། ཡང་དག་པར་སྣང་བ་མེད་པ་དང་། རབ་ཏུ་སྣང་བ་མེད་པ་ལ་ཡང་དག་པར་འདུས་པའོ། །",
    "d263:584": "སངས་རྒྱས་ཀྱི་ཆོས་རྣམས་ནི་ཡང་དག་པ་དང་། ཤིན་ཏུ་ཡང་དག་པ་དང་། རྗེས་སུ་ཡང་དག་པ་དང་། ཀུན་ཏུ་ཡང་དག་པ་མ་ཡིན་པ་དང་། རབ་ཏུ་ཡང་དག་པ་མ་ཡིན་པ་ལ་ཡང་དག་པར་འདུས་པའོ། །",
    "d263:585": "སངས་རྒྱས་ཀྱི་ཆོས་རྣམས་ནི་ཀུན་ཏུ་སྨྲ་བ་དང་། རྣམ་པར་སྨྲ་བ་དང་། ཤིན་ཏུ་སྨྲ་བ་དང་། རྗེས་སུ་སྨྲ་བ་དང་། རབ་ཏུ་སྨྲ་བ་དང་། ཉེ་བར་སྨྲ་བ་ལ་ཡང་དག་པར་འདུས་པའོ། །",
    "d263:586": "སངས་རྒྱས་ཀྱི་ཆོས་རྣམས་ནི་ཀུན་ཏུ་རིག་པ་དང་། རྣམ་པར་རིག་པ་དང་མཚུངས་པར་རིག་པ་དང་རྗེས་སུ་རིག་པ་ལ་ཡང་དག་པར་འདུས་པའོ། །",
    "d263:587": "སངས་རྒྱས་ཀྱི་ཆོས་རྣམས་ནི་ཀུན་ཏུ་གཟུགས་དང་། རྣམ་པར་གཟུགས་དང་། མཚུངས་པར་གཟུགས་དང་། ཡང་དག་པར་གཟུགས་དང་། ཉེ་བའི་གཟུགས་ལ་ཡང་དག་པར་འདུས་པའོ། །",
    "d263:588": "རིགས་ཀྱི་བུ་སངས་རྒྱས་ཀྱི་བྱང་ཆུབ་ནི་ཀུན་ཏུ་སྤྱོད་པ་དང་། རྣམ་པར་སྤྱོད་པ་དང་། མཚུངས་པར་སྤྱོད་པ་དང་། རྗེས་སུ་སྤྱོད་པ་དང་། ཉེ་བར་སྤྱོད་པ་ལ་ཡང་དག་པར་འདུས་པའོ། །",
    "d263:589": "རིགས་ཀྱི་བུ་བྱང་ཆུབ་ནི་ཀུན་ཏུ་བརྗོད་པ་དང་། རྣམ་པར་བརྗོད་པ་དང་། རྗེས་སུ་བརྗོད་པ་དང་། མཚུངས་པར་བརྗོད་པ་དང་། ཉེ་བར་བརྗོད་པ་ལ་ཡང་དག་པར་འདུས་པའོ། །",
    "d263:590": "རིགས་ཀྱི་བུ་བྱང་ཆུབ་ནི་བགྲང་བ་དང་། རྣམ་པར་བགྲང་བ་དང་། མཚུངས་པར་བགྲང་བ་དང་། རྗེས་སུ་བགྲང་བ་དང་། ཉེ་བར་བགྲང་བ་ལ་ཡང་དག་པར་འདུས་པའོ། །",
    "d263:591": "བྱང་ཆུབ་ནི་ཀུན་ཏུ་ཡོད་པ་དང་། རྣམ་པར་ཡོད་པ་དང་། རྗེས་སུ་ཡོད་པ་དང་། ཉེ་བར་ཡོད་པ་ལ་ཡང་དག་པར་འདུས་པའོ། །",
    "d263:592": "རིགས་ཀྱི་བུ་བྱང་ཆུབ་ནི་སྤྲོས་པ་དང་། རྣམ་པར་སྤྲོས་པ་དང་། སྤྲོས་པ་དང་བྲལ་བ་དང་། རྗེས་སུ་སྤྲོས་པ་དང་། ཉེ་བར་སྤྲོས་པ་ལ་ཡང་དག་པར་འདུས་པའོ། །",
    "d263:593": "རིགས་ཀྱི་བུ་ཇི་ལྟར་ནམ་མཁའི་ཁམས་ལ་གཟུང་དུ་མེད་པ་དེ་ལྟར་སངས་རྒྱས་ཀྱི་བྱང་ཆུབ་བལྟ་བར་བྱའོ། །",
    "d263:594": "རིགས་ཀྱི་བུ་ལ་ལ་ནམ་མཁའ་སྤྲོས་པར་བྱ་བ་དང་། ཚད་དུ་བྱ་བ་དང་། རྣམ་པར་འགྲན་པར་བྱ་བ་དང་། བརྒྱན་པར་བྱ་བ་དང་། རི་མོར་བྱ་བར་ནུས་སམ། ",
    "d263:595": "རིགས་ཀྱི་བུ་མི་ནུས་སོ། །སྨྲས་པ། ",
    "d263:596": "རིགས་ཀྱི་བུ་ནམ་མཁའ་ཇི་ལྟ་བ་དེ་ལྟར་སངས་རྒྱས་ཀྱི་ཆོས་ཀྱང་དེ་བཞིན་ཏེ། ",
    "d263:597": "ནམ་མཁའ་ཅིས་ཀྱང་སྤྲོས་པར་མི་ནུས་པ་ཇི་ལྟ་བ་དེ་ལྟར་སངས་རྒྱས་ཀྱི་ཆོས་ཀྱང་དེ་བཞིན་དུ་ཅིས་ཀྱང་སྤྲོས་པར་མི་ནུས་སོ། །",
    "d263:598": "རིགས་ཀྱི་བུ་ཁང་པ་བརྩེགས་པར་བཅོམ་ལྡན་འདས་བདག་བཞུགས་པ་ནི་གང་། སངས་རྒྱས་ཀྱི་སྐུ་བཞུགས་པ་ནི་གང་། ཞེས་བྱ་བ་ཁྱོད་ཅིའི་ཕྱིར་དེ་སྐད་སྨྲ། ",
    "d263:599": "དེ་ལྟར་སྤྲོས་པར་བྱེད་ཅེས་བྱང་ཆུབ་སེམས་དཔའ་དགྲ་རྣམ་པར་འགྲེལ་པས་གཉིས་སུ་མེད་པའི་ཆོས་ཀྱི་སྒོ་འདི་བསྟན་པ་ན། བྱང་ཆུབ་སེམས་དཔའ་ཁྲག་ཁྲིག་ཕྲག་ལྔ་བཅུ་རྩ་བདུན་མི་སྐྱེ་བའི་ཆོས་ཀྱི་བཟོད་པ་ཐོབ་པར་གྱུར་ཏོ། །བྱང་ཆུབ་སེམས་དཔའ་ཁྲག་ཁྲིག་ཕྲག་བཞི་བཅུ་རྩ་གཉིས་དེ་བཞིན་གཤེགས་པའི་གསང་བའི་རྗེས་སུ་འཇུག་པ་གཉིས་སུ་མེད་པའི་ཆོས་ཀྱི་སྒོ་སོ་སོར་ཐོབ་ཅིང་སངས་རྒྱས་ཀྱི་ཞིང་ཐམས་ཅད་ཀྱང་རྒྱས་པར་གྱུར་ཏོ། །",
    "d263:600": "ས་དང་ནམ་མཁའ་ལ་གནས་པའི་སེམས་ཅན་གྱིས་ལེགས་སོ་ཞེས་བྱ་བ་བྱིན་ཏེ། སྐྱེས་བུ་དམ་པ་དེ་བཞིན་གཤེགས་པའི་གསང་བའི་རྗེས་སུ་འཇུག་པ་གཉིས་སུ་མེད་པའི་ཆོས་ཀྱི་སྒོ་འདི་སྟོན་པ་བསྟན་པ་ལེགས་པར་བཤད་པ་ལེགས་སོ་ལེགས་སོ། །",
    "d263:601": "དེ་ནས་དེ་ཉིད་ཀྱི་ཚེ་ན་བཅོམ་ལྡན་འདས་འོད་ཟེར་འབྱུང་བའི་བདག་པོ་ཞེས་བྱ་བའི་ཏིང་ངེ་འཛིན་ལས་བཞེངས་ཏེ། ",
    "d263:602": "ཁང་པ་བརྩེགས་པ་གཅིག་ན་བཅོམ་ལྡན་འདས་བཞུགས་པར་ཡང་དག་པར་མཐོང་བ་མ་གཏོགས་པར་སངས་རྒྱས་ཀྱི་སྐུ་དེ་དག་དང་། ཁང་པ་བརྩེགས་པ་དེ་དག་ཀྱང་མི་སྣང་བར་གྱུར་ནས། འཁོར་ཐམས་ཅད་དང་ལྡན་པ་དེ་ངོ་མཚར་ཐོབ་པར་གྱུར་ཏོ། །",
    "d263:603": "དེ་ནས་བྱང་ཆུབ་སེམས་དཔའ་རྒྱལ་པོ་མང་པོའི་མཆོག་གིས་བྱང་ཆུབ་སེམས་དཔའ་དྲང་སྲོང་རྣམ་པར་འགྲེལ་པ་ལ་འདི་སྐད་ཅེས་སྨྲས་སོ། །རིགས་ཀྱི་བུ་ཁང་པ་བརྩེགས་པ་འདི་དག་ནི་གང་ནས་འོངས། ",
    "d263:604": "ཡང་གང་དུ་འགྲོ །",
    "d263:605": "དེ་ནས་བྱང་ཆུབ་སེམས་དཔའ་དྲང་སྲོང་རྣམ་པར་འགྲེལ་པས་བྱང་ཆུབ་སེམས་དཔའ་རྒྱལ་པོ་མང་པོའི་མཆོག་ལ་འདི་སྐད་ཅེས་སྨྲས་སོ། །རིགས་ཀྱི་བུ་ཁྱོད་ད་དུང་འགྲོ་བ་དང་། འོང་བའི་འདུ་ཤེས་སུ་འཇུག་གོ། །",
    "d263:606": "བྱང་ཆུབ་སེམས་དཔའ་རྒྱལ་པོ་མང་པོའི་མཆོག་གིས་སྨྲས་པ། རིགས་ཀྱི་བུ་འདི་ལྟར་འོངས་སོ་ཞེས་བྱ་བ་འདི་ནི་གློ་བུར་གྱི་ཚིག་གོ། །རིགས་ཀྱི་བུ་འགྲོའོ་ཞེས་བྱ་བ་འདི་ནི་བདག་མེད་པའི་ཚིག་གོ། །བྱང་ཆུབ་སེམས་དཔའ་དགྲ་རྣམ་པར་འགྲེལ་པས་སྨྲས་པ། ",
    "d263:607": "རིགས་ཀྱི་བུ་གློ་བུར་གྱི་ཚིག་དང་། རིགས་ཀྱི་བུ་བདག་མེད་པའི་ཚིག་གིས་ཀྱང་རིགས་ཀྱི་བུ་ང་ཡིར་བྱ་བ་དང་། བདག་གིར་བྱ་བའི་ཚིག་གོ། །སྐྱེས་བུ་གང་ཟག་ང་ཡིར་བྱ་བ་དང་། ",
    "d263:608": "བདག་གིར་བྱ་བ་ལ་ཆགས་པས་ཕྱིན་ཅི་ལོག་བཞི་སྟེ། མི་རྟག་པ་ལ་རྟག་པར་འདུ་ཤེས་པ་དང་། སྡུག་བསྔལ་བ་ལ་བདེ་བར་འདུ་ཤེས་པ་རྣལ་འབྱོར་གྱི་རྗེས་སུ་ལྡན་པ་དང་། མི་གཙང་བ་ལ་གཙང་བར་འདུ་ཤེས་པ་དང་། བདག་མེད་པ་ལ་བདག་ཏུ་འདུ་ཤེས་པར་རྣལ་འབྱོར་གྱི་རྗེས་སུ་ལྡན་པ་ལ་ཞུགས་པའོ། །སྐྱེས་བུ་གང་ཟག་སེམས་ཕྱིན་ཅི་ལོག་ལ་ཞུགས་པས་སྒྲིབ་པ་ལྔར་འགྱུར་རོ། །",
    "d263:609": "ལྔ་གང་ཞེ་ན། འདི་ལྟ་སྟེ། འདོད་པ་ལ་སྲེད་པའི་སྒྲིབ་པ་དང་། གནོད་སེམས་དང་། རྨུགས་པ་དང་། གཉིད་དང་། ",
    "d263:610": "ལེ་ལོ་དང་། རྒོད་པ་དང་། འགྱོད་པ་དང་། ཐེ་ཙོམ་གྱི་སྒྲིབ་པ་སྤངས་པ་མེད་པར་འགྱུར་རོ། །རིགས་ཀྱི་བུ་གང་ལ་ལ་སྒྲིབ་པ་ལྔ་པོ་འདི་དག་ཏུ་འགྱུར་བ་དེ་མཚམས་མེད་པ་ལྔ་ཡང་དག་པར་སྤྱོད་དོ། །",
    "d263:611": "མཚམས་མེད་པ་ལྔ་མ་སྤངས་པའི་སྐྱེ་བུ་གང་ཟག་ལྷ་དང་མིའི་ནང་དུ་འགྲོ་བར་ཡང་དག་པར་རྗེས་སུ་མི་མཐོང་ན་ཉན་ཐོས་ཀྱི་བྱང་ཆུབ་ལྟ་ཅི་སྨོས། ",
    "d263:612": "གང་ལ་ཉན་ཐོས་ཀྱི་བྱང་ཆུབ་མེད་པ་དེ་ལ་རང་སངས་རྒྱས་ཀྱི་བྱང་ཆུབ་དང་། སངས་རྒྱས་ཀྱི་བྱང་ཆུབ་ལྟ་ཡང་ཅི་སྨོས། ",
    "d263:613": "གང་ལ་ང་ཡིར་བྱ་བ་དང་། བདག་གིར་བྱ་བ་མ་སྤངས་པ་དེ་ལ་རྟག་པ་དང་། ཆད་པ་ཡང་སྤངས་པ་མེད་དོ། །",
    "d263:614": "གང་གང་ཟག་ཆད་པར་ལྟ་བ་ཅན་དུ་འགྱུར་བ་དེ་དགེ་བའི་ལས་དང་། དགེ་བ་ལ་སྤྱོད་པའི་མཚུངས་པར་སྤྱོད་པར་ལྟ་ག་ལ་འགྱུར། ",
    "d263:615": "གང་ཡང་རྟག་པར་ལྟ་བ་ཅན་དུ་འགྱུར་བ་དེ་ཐར་བ་ལ་བསྔོས་པ་མཚུངས་པར་སྤྱོད་པ་དང་། དགེ་བ་ལ་སྤྱོད་པར་ལྟ་ག་ལ་འགྱུར། ",
    "d263:616": "རྟག་པར་ལྟ་བ་དང་། ཆད་པར་ལྟ་བའི་སྐྱེས་བུ་གང་ཟག་ནི་ལྷ་དང་། མིའི་ནང་དུ་སྐྱེ་བར་ཡང་དག་པར་རྗེས་སུ་མི་མཐོང་ན། ཉན་ཐོས་དང་། རང་བྱང་ཆུབ་ལྟ་ཅི་སྨོས་ཏེ། ",
    "d263:617": "བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་ག་ལ་མཐོང་། ",
    "d263:618": "ང་ཡིར་བྱ་བ་དང་། བདག་གིར་བྱ་བ་ལྟ་བར་སོང་བ་གནས་པ་མེད་པས་ཉན་ཐོས་དང་། རང་སངས་རྒྱས་ཀྱི་ཐེག་པས་མ་འདྲེས་པའི་འཁོར་ཇི་ལྟ་བུར་ཡང་དག་པར་འོངས་པ་སྨྲ་བ་མེད་པ་དེ་དང་རིགས་ཀྱི་བུ་ཁྱོད་ཀྱང་སྨྲ་བ་མེད་པར་མཐོང་ངོ་། །",
    "d263:619": "བྱང་ཆུབ་སེམས་དཔའ་ལག་བཟངས་ཀྱིས་སྨྲས་པ། རིགས་ཀྱི་བུ་ཅི་འགྲོ་བ་དང་འོང་བར་འདུ་ཤེས་པ་ཡིད་ལ་མི་བྱ་བ་འམ། ",
    "d263:620": "གལ་ཏེ་ཡིད་ལ་མི་བྱ་ན་བྱང་ཆུབ་སེམས་དཔའི་སྦྱིན་པའི་གནས་རྣམས་ལ་བྱིན་ལེན་དང་ཡོ་བྱད་ཀྱིས་ཇི་ལྟར་བསྙེན་བཀུར་བྱ། ",
    "d263:621": "ཕ་དང་མ་རྣམས་རིམ་གྲོའི་གནས་དང་། ",
    "d263:622": "ནད་པ་རྣམས་ལ་ཇི་ལྟར་བསྙེན་བཀུར་བྱ། སྨྲས་པ། རིགས་ཀྱི་བུ་སྤྲོས་པ་མེད་པ་ནི་འདི་ལྟ་སྟེ། གནས་དང་། ཉེ་བའི་གནས་དང་། ",
    "d263:623": "རབ་ཀྱི་གནས་དང་། གནས་གཞན་དང་། རིམ་གྲོའི་གནས་དང་། ཀུན་ཏུ་འགྲོ་བ་དང་། ལྷག་པར་འགྲོ་བ་དང་། ",
    "d263:624": "ཉེ་བར་འགྲོ་བ་དང་། རྗེས་སུ་འགྲོ་བ་དང་། གཞན་དུ་འགྲོ་བ་འདིའི་ཚིག་དེ་དག་ཐམས་ཅད་ནི་སྤྲོས་པ་མེད་པའོ། །",
    "d263:625": "དེ་ཅིའི་ཕྱིར་ཞེ་ན། ",
    "d263:626": "རིགས་ཀྱི་བུ་རྟོག་པ་དང་། རྣམ་པར་རྟོག་པ་དང་། རྗེས་སུ་རྟོག་པ་དང་། ཉེ་བར་རྟོག་པ་དང་། རབ་ཏུ་རྟོག་པ་འདི་དག་གིས་འཁོར་བ་འདྲེན་ནོ། །",
    "d263:627": "གཞོག་གོ་སྒྲུབ་བོ། །མེ་ཏོག་ནི་ལྷ་དང་། མིར་སྐྱེ་བའོ། །འབྲས་བུ་ནི་ངན་སོང་གསུམ་དུ་འགྲོ་བ་ལ་ཡང་དང་ཡང་དུ་འཆི་འཕོ་སྐྱེ་བ་དང་། ",
    "d263:628": "སྐད་ཅིག་མའི་ཆོས་བརྒྱད་ལ་ཡང་དག་པར་གཞོལ་བ་དང་འདི་དག་ནི་ཉེས་པའོ། །",
    "d263:629": "གང་སྤྱོད་པ་དང་། རྣམ་པར་སྤྱོད་པ་དང་། ཉེ་བར་སྤྱོད་པ་དང་། རྗེས་སུ་སྤྱོད་པ་འདི་དག་གི་དངོས་པོ་ཐམས་ཅད་ནི་འཕགས་པའི་བཟོད་པ་སྤོང་བའི་ཕྱིར་སྒྲུབ་བོ། སྨྲས་པ། ",
    "d263:630": "རིགས་ཀྱི་བུ་གང་སངས་རྒྱས་ཀྱི་ཡོན་ཏན་བསྒྲུབ་པའི་ཕྱིར་དགེ་བ་ལ་སྤྱོད་པ་དེ་ཅི་འཕགས་པའི་བཟོད་པ་འཁྲུག་པར་འགྱུར་རམ། ",
    "d263:631": "སྨྲས་པ། རིགས་ཀྱི་བུ་གང་དགེ་བའི་ཆོས་ལ་ཉུང་ངུ་འདོད་ཅིང་སྡིག་པ་ལ་མང་དུ་འདོད་པ་ནི་འཕགས་པའི་བཟོད་པ་ལ་འཁྲུག་པའོ། །རྣམ་པར་འཇིག་པའོ། །",
    "d263:632": "འཐོར་བའོ། །གཏི་མུག་པའོ། །",
    "d263:633": "གང་དེ་དགེ་བའི་ཆོས་ཡོངས་སུ་སྤངས་པ་དེ་འདོད་པའི་རྟོག་པ་ཞེས་སྨྲས་སོ། །གང་འདོད་པའི་རྟོག་པ་དེ་ཀུན་ཏུ་སྤྱོད་པའི་བཟོད་པ་ལ་འཁྲུག་པ་དང་འཇིག་པའོ། །",
    "d263:634": "དེ་བཟོད་པའི་ཚོགས་མེད་པ་འདི་ནི་ཡོངས་སུ་སྤོང་བའོ། །རིགས་ཀྱི་བུ་ངག་དང་། ",
    "d263:635": "ཡིད་དང་། དྲུག་གི་སྐྱེ་མཆེད་ཀྱི་སྡོམ་པ་དང་། མངོན་པར་འདུ་མི་བྱེད་པ་དང་། བརྗོད་དུ་མེད་པ་དང་། རྩོལ་བ་མེད་པ་དང་། རྟོག་པ་མེད་པ་དང་། རྣམ་པར་རྟོག་པ་མེད་པ་དང་། དམིགས་པ་མེད་པ་དང་། སེམས་དང་ཡིད་ཀྱིས་དམིགས་པ་མེད་པ་སྟེ། །",
    "d263:636": "དེ་ནི་འཕགས་པའི་བཟོད་པའི་ཚོགས་སོ། །གང་ཡང་སེམས་ཀྱི་རྣམ་པར་ལས་དང་། ལུས་ཀྱི་རྣམ་པར་ལས་དང་། ངག་གི་རྣམ་པར་ལས་དེ་ཐམས་ཅད་འཕགས་པའི་བཟོད་པ་ལ་གཏི་མུག་དང་། ཡོངས་སུ་སྤོང་བའི་ཕྱིར་སྒྲུབ་བོ། །",
    "d263:637": "གཞན་ཡང་ཆོས་ཀྱི་བྱ་བའམ། མི་འགུལ་བའམ། མཚན་ཉིད་དམ། རྟོག་པ་དེ་འཕགས་པའི་བཟོད་པ་ལ་གཏི་མུག་དང་ཡོངས་སུ་སྤོང་བའི་ཕྱིར་སྒྲུབ་བོ། །གང་ཡང་ལུས་དང་། ངག་དང་། ",
    "d263:638": "ཡིད་ཀྱི་བྱ་བ་མེད་པ་དང་། འགྱུར་བ་མེད་པ་དང་། མཚན་ཉིད་མེད་པ་དང་། རྟོག་པ་མེད་པ་དེ་འཕགས་པའི་བཟོད་པའི་ཚོགས་སྒོམ་པའོ། །གཉིས་སུ་མེད་པའི་ཆོས་ཀྱི་མཐའི་རྗེས་སུ་ཞུགས་ཤིང་ཡང་དག་པའི་མཐའ་དང་ལྡན་ནོ། །",
    "d263:639": "ཅུང་ཟད་དུ་ཉོན་མོངས་པ་ཐམས་ཅད་ཀྱི་མཐའ་དང་། ཆོས་ཐམས་ཅད་ཀྱི་ཡང་མཐའོ། །གང་དེ་ལྟར་རབ་ཏུ་ཤེས་པ་དེ་བཟོད་པ་སྒོམ་པའོ། །",
    "d263:640": "གང་ཡི་གེ་ལ་འཁྲུག་པ་མེད་པ་དང་། ཉོན་མོངས་པ་ཐམས་ཅད་ཐུལ་བ་དང་། བརྗོད་དུ་མེད་པ་ལ་གཡོ་བ་མེད་པ་དང་། སྨྲ་བ་ཐམས་ཅད་ལ་ཆགས་པ་མེད་པ་དང་། གང་མི་སྐྱེ་བ་མི་འབྱུང་བར་བསྒྲགས་པའི་ཆོས་རབ་ཏུ་ཤེས་པ་དེ་བཟོད་པ་སྒོམ་པའོ། །",
    "d263:641": "གང་ཆོས་ཀྱི་ཁམས་ལ་གནས་པ་དང་། སེམས་ཅན་གྱི་ཁམས་ལ་ཡང་དག་པར་གཞོལ་བ་དང་། ཆོས་ཀྱི་ཁམས་དང་སེམས་ཅན་གྱི་ཁམས་ཀྱང་མཚུངས་པའི་ཁམས་སུ་བཟུང་སྟེ་ཐ་དད་པར་མི་བྱེད་པ་དང་། མཚན་ཉིད་ཀྱི་ཁམས་ཀྱང་འཁྲུག་པར་མི་བྱེད་པ་དེ་བཟོད་པ་སྒོམ་པའོ། །",
    "d263:642": "གང་ཆོས་ཐམས་ཅད་དམིགས་པ་མེད་ཅིང་བདག་དང་གཞན་མེད་པ་མི་སྐྱེ་བའི་ཕྱིར་སྣང་བ་མེད་པ། གཟུང་དུ་མེད་པ་ཀུན་ནས་ལྡང་བ་མེད་པ། ལུས་མེད་པ། བསྒོམ་པ་མེད་པ། སྐྱེ་བ་མི་འབྱུང་བ། འཆི་འཕོ་མེད་པ། བརྟེན་པ་མེད་པ། གཡོ་བ་མེད་པ། འགྱུར་བ་མེད་པ། ཡོད་པར་རྟོག་པ་དང་། མེད་པར་རྟོག་པ་དང་བྲལ་བ། སྣོད་མ་ཡིན་པ། ཡོངས་སུ་རྟོག་པ་མེད་པ། འདོད་ཆགས་དང་བྲལ་བ། རྡུལ་དང་བྲལ་བ། རིགས་སྤངས་པ། རང་བཞིན་ཡོངས་སུ་དག་པ། དྲི་མ་མེད་པ། ཉོན་མོངས་པ་མེད་པ། སྒྲོ་བཏགས་པ་མེད་པ། ཀུན་ནས་ལངས་པ་མེད་པ། འཁྲུག་པ་མེད་པའི་ཆོས་ཐམས་ཅད་མེད་པར་ཇི་ལྟ་བ་བཞིན་དུ་རབ་ཏུ་ཤེས་པ་དེ་བཟོད་པ་སྒོམ་མོ། །གང་རྐྱེན་དང་བྲལ་བ་དང་། རབ་ཏུ་རྒྱུ་བ་ཉེ་བར་ཞི་བ་དང་། ལམ་མ་རུངས་པ་ལས་ཡང་དག་པར་ཤིན་ཏུ་འདས་པ་དང་། འབྱུང་བ་མེད་པ་དང་། འཇུག་པ་མེད་པ་དང་། རིངས་པ་མེད་པ་དང་། ཡུལ་ཐམས་ཅད་ལ་རྣམ་པར་དམིགས་པ་མེད་པ་དང་། རྣམ་པར་ཤེས་པའི་ལམ་ལས་ཤིན་ཏུ་ཡང་དག་པར་འདས་པ་དང་། བཏགས་པ་མེད་པ་དང་། བཀྲོལ་བ་མེད་པ་དང་། འོང་བ་མེད་པ་དང་། གནས་མེད་པ་དང་། ",
    "d263:643": "གནས་པ་མེད་པ་དང་། ས་བོན་མེད་པ་དང་། རྩ་བ་མེད་པ་དང་། ཡིད་བརྟན་པ་ཉེ་བར་ཞི་ཞིང་རབ་ཏུ་ཞི་བ་དང་། ཡོངས་སུ་གདུངས་པ་མེད་པ་དང་། ཤིན་ཏུ་མཐར་ཐུག་པ་དང་། ཡང་སྲིད་པ་ཀུན་ནས་ལྡང་བ་མེད་པ་དང་། མྱ་ངན་ལས་འདའ་བ་ལ་མངོན་པར་དགའ་བ་དང་འདི་འདྲ་བར་ཡིད་ལ་བྱས་པས་བཟོད་པ་ཡོངས་སུ་རྫོགས་པར་འགྱུར་རོ། །རྟོག་པ་དང་། ",
    "d263:644": "རྣམ་པར་རྟོག་པ་དང་། ཀུན་ཏུ་རྟོག་པ་དང་། ཡང་དག་པར་རྟོག་པ་དང་། ཉེ་བར་རྟོག་པ་དང་། འགྲོ་བ་དང་། ",
    "d263:645": "ཀུན་ཏུ་འགྲོ་བ་དང་། མངོན་པར་འགྲོ་བ་དང་། ཉེ་བར་འགྲོ་བར་ཡིད་ལ་བྱེད་པས་བཟོད་པ་སྒོམ་པར་མི་འགྱུར་རོ། །རིགས་ཀྱི་བུ་འོང་བ་ཞེས་བྱ་བ་འདི་ནི་ཡང་དག་པར་འདྲེན་པའི་ཚིག་གོ། །",
    "d263:646": "རིགས་ཀྱི་བུ་གང་ལ་འདྲེན་པ་མེད་ཅིང་ཡང་དག་པར་འདྲེན་པ་མེད་པ་དེ་ལ་འགྲོ་བ་མེད་ཅིང་འོང་བ་ཡང་མེད་དོ། །འགྲོ་བ་མེད་པ་དང་། ",
    "d263:647": "འོང་བ་མེད་པའི་ཀུན་གཞི་ཀུན་ཏུ་གཞོམ་པའི་ཕྱིར་གཉིས་སུ་མེད་པའི་ཆོས་ཀྱི་སྒོའི་བཟོད་པ་བསྒོམ་མོ། །",
    "d263:648": "རིགས་ཀྱི་བུ་འོང་ངོ་ཞེས་བྱ་བ་ལས་ཀྱི་མཚན་ཉིད་ལ་དམིགས་པ་འདི་ནི་བཟོད་པ་སྒོམ་པ་ཡོངས་སུ་སྤང་བའི་ཕྱིར་ཡང་དག་པར་སྒྲུབ་བའོ། །",
    "d263:649": "རིགས་ཀྱི་བུ་འགྲོའོ་ཞེས་བྱ་བའི་ལས་ཀྱི་མཚན་ཉིད་ཀྱི་རྒྱུ་འདི་ནི་མཚན་ཉིད་མེད་པ། ",
    "d263:650": "མཚན་ཉིད་དང་བྲལ་བའི་བཟོད་པ་སྒོམ་པ་ཞེས་བྱ་བའོ། །",
    "d263:651": "འོང་ངོ་ཞེས་བྱ་བའི་སྨོན་ལམ་མཚན་ཉིད་ཀྱི་རྒྱུ་འདི་ནི་བཟོད་པ་འགོག་པའི་ཕྱིར་ཡང་དག་པར་སྒྲུབ་ཀྱི་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:652": "རིགས་ཀྱི་བུ་འགྲོའོ་ཞེས་བྱ་བ་འདི་ནི་སྨོན་ལམ་ཟད་པ་དང་། མེད་པ་དང་། ཞི་བའི་བཟོད་པ་སྒོམ་པ་ཞེས་བྱའོ། །",
    "d263:653": "རིགས་ཀྱི་བུ་འོང་ངོ་ཞེས་བྱ་བ་འབྱུང་བའི་མཚན་ཉིད་འདི་ནི་བཟོད་པ་ལས་གཏི་མུག་པ་ཡིན་གྱི་བཟོད་པ་སྒོམ་པ་མ་ཡིན་ནོ། །",
    "d263:654": "རིགས་ཀྱི་བུ་འགྲོའོ་ཞེས་བྱ་བ་དམིགས་པ་མེད་པ་དང་། འགལ་བའི་མཚན་ཉིད་འདི་ནི་བཟོད་པ་སྒོམ་པ་ཞེས་སྨྲས་སོ། །",
    "d263:655": "རིགས་ཀྱི་བུ་འོང་ངོ་ཞེས་བྱ་བ་རྣམ་པར་དམིགས་པའི་སྒོའི་མཚན་ཉིད་འདི་ནི་བཟོད་པ་ལ་སྒོམ་པ་མ་ཡིན་གྱི་བཟོད་པ་ལ་འཁྲུག་པ་ཡིན་ནོ། །",
    "d263:656": "འགྲོའོ་ཞེས་བྱ་བ་རྣམ་པར་དམིགས་པ་ཟད་པའི་མཚན་ཉིད་དང་། ཉེ་བར་ཞི་བ་འདི་ནི་བཟོད་པ་སྒོམ་པ་ཞེས་སྨྲས་སོ། །",
    "d263:657": "རིགས་ཀྱི་བུ་འོང་ངོ་ཞེས་བྱ་བའི་ཀུན་གཞིའི་མཚན་ཉིད་འདི་ནི་བཟོད་པ་ལ་འཇུག་པ་ཡིན་གྱི་བཟོད་པ་སྒོམ་པ་ནི་མ་ཡིན་ནོ། །",
    "d263:658": "རིགས་ཀྱི་བུ་འགྲོའོ་ཞེས་བྱ་བའི་ཀུན་གཞི་ནུབ་པ་དང་ཞི་བ་འདི་ནི་བཟོད་པ་སྒོམ་པ་ཞེས་སྨྲས་སོ། །",
    "d263:659": "རིགས་ཀྱི་བུ་འོང་ངོ་ཞེས་བྱ་བ་འབྱུང་བའི་མཚན་ཉིད་འདི་ནི་བཟོད་པ་ཡོངས་སུ་སྤངས་པ་ཡིན་གྱི་བཟོད་པ་སྒོམ་པ་ནི་མ་ཡིན་ནོ། །",
    "d263:660": "འགྲོའོ་ཞེས་བྱ་བ་རྒྱུ་ཟད་པའི་མཚན་ཉིད་འདི་དང་། རྣམ་པར་ཞི་བ་འདི་ནི་བཟོད་པ་སྒོམ་པའོ་ཞེས་སྨྲས་སོ། །",
    "d263:661": "རིགས་ཀྱི་བུ་འོང་ངོ་ཞེས་བྱ་བ་བརྡ་དང་ཐ་སྙད་ཀྱི་ཚིག་གི་མཚན་ཉིད་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:662": "འགྲོའོ་ཞེས་བྱ་བ་ཐ་སྙད་རྣམ་པར་ཞི་བའི་གནས་འདི་ནི་བཟོད་པ་སྒོམ་པའོ་ཞེས་སྨྲས་སོ། །",
    "d263:663": "རིགས་ཀྱི་བུ་འོང་ངོ་ཞེས་བྱ་བ་སྔོན་གྱི་མཐའ་དང་། ཕྱི་མའི་མཐའ་མི་ཤེས་པའི་ཆུ་བོར་བྱིང་བ་འདི་ནི་བཟོད་པ་ལ་གཏི་མུག་པ་ཡིན་གྱི་བཟོད་པ་སྒོམ་པ་ནི་མ་ཡིན་ནོ། །",
    "d263:664": "འགྲོའོ་ཞེས་བྱ་བ་སྔོན་གྱི་མཐའ་དང་། ཕྱི་མའི་མཐའ་ཤེས་པ་དང་། མི་ཤེས་པ་རབ་ཏུ་སྤངས་ཏེ། རྒྱ་ཆེན་པོ་ཉེ་བར་ཞི་བ་འདི་ནི་བཟོད་པ་བསྒོམ་པའོ་ཞེས་སྨྲས་སོ། །",
    "d263:665": "རིགས་ཀྱི་བུ་འོང་ངོ་ཞེས་བྱ་བ་ལུས་དང་། ངག་དང་། ཡིད་ཀུན་སྤྱོད་པའི་མཚན་ཉིད་འདི་ནི་བཟོད་པ་བསྒོམ་པ་མ་ཡིན་ནོ། །",
    "d263:666": "འགྲོའོ་ཞེས་བྱ་བ་སྲེད་པའི་འདུ་བྱེད་ཉེ་བར་ཞི་བ་འདི་ནི་བཟོད་པ་སྒོམ་པའོ་ཞེས་སྨྲས་སོ། །",
    "d263:667": "རིགས་ཀྱི་བུ་འོང་ངོ་ཞེས་བྱ་བ་རྣམ་པར་ཤེས་པ་ཉེ་བར་ཞི་བ་དང་། རྣམ་པར་སྤྱོད་པ་ཆགས་པ་མེད་པའི་ཚིག་གི་མཚན་ཉིད་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:668": "འགྲོའོ་ཞེས་བྱ་བ་རྣམ་པར་ཤེས་པ་རྣམ་པར་དམིགས་པ་དང་། རྣམ་པར་སྤྱོད་པ་ནུབ་པ་འདི་ནི་བཟོད་པ་སྒོམ་པའོ་ཞེས་སྨྲས་སོ། །",
    "d263:669": "འོང་ངོ་ཞེས་བྱ་བ་མིང་དང་གཟུགས་ཀུན་ནས་ལྡང་བའི་ཚིག་གི་མཚན་ཉིད་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:670": "འགྲོའོ་ཞེས་བྱ་བ་མིང་དང་གཟུགས་ཉེ་བར་ཞི་བ་འདི་ནི་བཟོད་པ་སྒོམ་པའོ་ཞེས་སྨྲས་སོ། །འོང་ངོ་ཞེས་བྱ་བ་འདུལ་བ་དང་། ",
    "d263:671": "ཀུན་ནས་ལྡང་ཞིང་འདོད་པའི་ཡོན་ཏན་གྱི་གནས་ཀྱི་མཚན་ཉིད་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:672": "འགྲོའོ་ཞེས་བྱ་བ་དབང་པོ་དྲུག་ཉེ་བར་ཞི་ཞིང་ནུབ་པ་འདི་ནི་བཟོད་པ་སྒོམ་པའོ་ཞེས་སྨྲས་སོ། །",
    "d263:673": "འོང་ངོ་ཞེས་བྱ་བ་རེག་པའི་ཆུ་བོ་སྒོམ་པ་གཞན་གྱི་ཚིག་གི་མཚན་ཉིད་འདི་ནི་བཟོད་པ་སྒོམ་པ་མ་ཡིན་ནོ། ",
    "d263:674": "འགྲོའོ་ཞེས་བྱ་བ་རེག་པའི་ཆུ་བོར་ཉེ་བར་འགྲོ་བ་འདི་ནི་བཟོད་པ་སྒོམ་པའོ་ཞེས་སྨྲས་སོ། །",
    "d263:675": "འགྲོའོ་ཞེས་བྱ་བ་ཚོར་བ་གསུམ་གྱི་རྒྱུན་གཅོད་པ་འདི་ནི་བཟོད་པ་སྒོམ་པའོ་ཞེས་སྨྲས་སོ། །",
    "d263:676": "འོང་ངོ་ཞེས་བྱ་བ་སྲེད་པའི་ཀུན་གཞི་ལ་འཇུག་པ་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:677": "འགྲོའོ་ཞེས་བྱ་བ་སྲེད་པ་གཏོང་བ་དང་། ",
    "d263:678": "ནུབ་པ་འདི་ནི་བཟོད་པ་སྒོམ་པའོ་ཞེས་སྨྲས་སོ། །རིགས་ཀྱི་བུ་འོང་ངོ་ཞེས་བྱ་བ་ཉེ་བར་ལེན་པ་ལ་འཇུག་པའི་ཚིག་གི་མཚན་ཉིད་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:679": "འགྲོའོ་ཞེས་བྱ་བ་ཉེ་བར་ལེན་པ་སེལ་བ་འདི་ནི་བཟོད་པ་སྒོམ་པའོ་ཞེས་སྨྲས་སོ། །",
    "d263:680": "འོང་ངོ་ཞེས་བྱ་བ་སྒོམ་པ་མངོན་པར་འཇུག་པའི་ཚིག་གི་མཚན་ཉིད་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:681": "འགྲོའོ་ཞེས་བྱ་བ་ཁོང་དུ་ཆུད་པ་ཆགས་པའི་ལམ་འདི་ནི་བཟོད་པ་སྒོམ་པའོ་ཞེས་སྨྲས་སོ། །",
    "d263:682": "རིགས་ཀྱི་བུ་འོང་ངོ་ཞེས་བྱ་བ་ཡང་དང་ཡང་སྙིང་པོར་འཇུག་པའི་ཚིག་གི་མཚན་ཉིད་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:683": "འགྲོའོ་ཞེས་བྱ་བ་སྐྱེ་བ་ཟད་པ་འདི་ནི་བཟོད་པ་སྒོམ་པའོ་ཞེས་སྨྲས་སོ། །",
    "d263:684": "འོང་ངོ་ཞེས་བྱ་བ་ཡང་དང་ཡང་དགའ་བར་འཇུག་པའི་ཚིག་གི་མཚན་ཉིད་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:685": "འགྲོའོ་ཞེས་བྱ་བ་རྒ་བ་ཟད་པ་སྤང་བའི་ཕྱིར་བཟོད་པ་སྒོམ་པའོ་ཞེས་སྨྲས་སོ། །",
    "d263:686": "རིགས་ཀྱི་བུ་འོང་ངོ་ཞེས་བྱ་བ་ཡང་དང་ཡང་ཤི་བའི་ཆུའི་ཆུ་བོར་ལྟུང་བའི་གནས་ཀྱི་མཚན་ཉིད་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:687": "འགྲོའོ་ཞེས་བྱ་བ་ཤི་བའི་ཆུ་བོ་ལས་རྒལ་བ་འདི་ནི་བཟོད་པ་སྒོམ་པའོ་ཞེས་སྨྲས་སོ། །",
    "d263:688": "རིགས་ཀྱི་བུ་འོང་ངོ་ཞེས་བྱ་བ་མྱ་ངན་དང་། སྨྲེ་སྔགས་འདོན་པ་དང་། ཡིད་མི་བདེ་བ་དང་། འཁྲུག་པར་འཇུག་པའི་གནས་ཀྱི་མཚན་ཉིད་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:689": "འགྲོའོ་ཞེས་བྱ་བ་སྡུག་བསྔལ་བ་དང་། འཁྲུག་པ་ཐམས་ཅད་ཉེ་བར་ཞི་བ་འདི་ནི་བཟོད་པ་སྒོམ་པའོ་ཞེས་སྨྲས་སོ། །",
    "d263:690": "རིགས་ཀྱི་བུ་འོང་ངོ་ཞེས་བྱ་བ་འདུ་བྱེད་ཀྱི་སྡུག་བསྔལ་ཐམས་ཅད་སྐྱེ་བ་དང་། རྒ་ཤི་དང་འཆི་འཕོ་སྐྱེ་བ་དང་། ཕྲད་པ་དང་། འབྲལ་བའི་སྡུག་བསྔལ་སྐྱེ་བའི་གནས་ཀྱི་མཚན་ཉིད་འདི་ནི་བཟོད་པ་སྒོམ་པ་མ་ཡིན་ནོ། །",
    "d263:691": "འགྲོའོ་ཞེས་བྱ་བ་འདུ་བྱེད་ཀྱི་སྡུག་བསྔལ་ཐམས་ཅད་ཉེ་བར་ཞི་བ་འདི་ནི་བཟོད་པ་སྒོམ་པའོ། །",
    "d263:692": "རིགས་ཀྱི་བུ་འོང་ངོ་ཞེས་བྱ་བ་ནི་སྡུག་བསྔལ་ཐམས་ཅད་སྐྱེ་ཞིང་ཕྱིན་ཅི་ལོག་བཞི་ཀུན་ནས་ལྡང་བའི་རང་བཞིན་ཏེ། དགེ་བ་ཐམས་ཅད་སྒོམ་པ་ལ་གེགས་བྱེད་པའོ། །",
    "d263:693": "རིགས་ཀྱི་བུ་འགྲོའོ་ཞེས་བྱ་བ་ནི་ཐམས་ཅད་ཉེ་བར་ཞི་བའོ། །སྡུག་བསྔལ་གྱི་ཕྱིན་ཅི་ལོག་གི་གཉེན་པོའོ། །",
    "d263:694": "རིགས་ཀྱི་བུ་དེ་བས་ན་འོང་ངོ་ཞེས་བྱ་བའི་ཚིག་ནི་ཉོན་མོངས་པ་ཐམས་ཅད་ཀུན་ཏུ་འདྲེན་པའོ་ཞེས་སྨྲས་པ་ཡིན་ནོ། །འགྲོའོ་ཞེས་བྱ་བ་ནི་ཉོན་མོངས་པའི་བག་ཆགས་ཀྱི་རྗེས་སུ་འབྲེལ་པ་ཐམས་ཅད་འདྲེན་པ་མེད་པའོ་ཞེས་སྨྲས་པ་ཡིན་ནོ། །",
    "d263:695": "རིགས་ཀྱི་བུ་དེ་བས་ན་བརྗོད་དུ་མེད་པ་ལ་གཡོ་བ་མེད་དོ། །",
    "d263:696": "བརྗོད་པ་ཐམས་ཅད་ལ་ཡང་ཆགས་པ་མེད་དོ། །",
    "d263:697": "ཡི་གེའི་ཆོས་ཀྱི་དབྱིངས་ལ་འཁྲུག་པ་མེད་དོ། །བཟུང་བ་མེད་པ་དང་། ཀུན་ནས་ལྡང་བ་མེད་པ་དང་། ",
    "d263:698": "ལུས་མེད་པ་དང་། འབྱུང་བ་མེད་པ་དང་། འདུ་བྱེད་ཐམས་ཅད་ལ་དམིགས་པའི་རྒྱུན་ཆད་པ་དང་། ཡོད་པར་རྟོག་པ་དང་། མེད་པར་རྟོག་པ་དང་བྲལ་བའི་བྱང་ཆུབ་སེམས་དཔའ་བཟོད་པ་ཡོངས་སུ་རྫོགས་པར་བྱེད་དོ། །",
    "d263:699": "བྱང་ཆུབ་སེམས་དཔའ་དགྲ་རྣམ་པར་འགྲེལ་བས་འདི་སྟོན་པ་བསྟན་པ་ན་སྔོན་དུ་འགྲོ་བ་ལག་བཟངས་ལ་སོགས་པ་བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་དགུ་མི་སྐྱེ་བའི་ཆོས་ཀྱི་བཟོད་པ་ཐོབ་བོ། །",
    "d263:700": "སངས་རྒྱས་ཀྱི་ཞིང་ཐམས་ཅད་དང་ལྡན་པ་ས་དང་ནམ་མཁའ་ཁྱབ་པ་འདི་ལ་གནས་པས་མགྲིན་གཅིག་ཏུ་ལེགས་སོ་ཞེས་བྱ་བ་བྱིན་ཏེ། རིགས་ཀྱི་བུ་ཇི་ལྟ་བུར་ཁྱོད་ཀྱང་ཆོས་ཟབ་མོའི་ཚུལ་གྱི་རྗེས་སུ་ཞུགས་ཤིང་བྱང་ཆུབ་སེམས་དཔའི་ཀུན་ནས་ཡོན་ཏན་རྣམ་པར་རོལ་པ་མངོན་པར་ཤེས་པ་ཆགས་པ་མེད་པའི་སྤོབས་པ་དང་ལྡན་པ་གང་གི་ཕྱིར་ཁྱོད་ཀྱིས་བདག་ཅག་ལ་འདི་འདྲ་བའི་ཆོས་ཀྱི་ཆར་རབ་ཏུ་ཕབ་པ་ལེགས་སོ་ལེགས་སོ། །དེ་ཉིད་ཀྱི་ཚེ་ན་ཕྱོགས་བཅུ་ནས་འདུས་པའི་ལྷ་དང་། ཀླུ་དང་། གནོད་སྦྱིན་དང་། ལྷ་མ་ཡིན་དང་། ནམ་མཁའ་ལྡིང་དང་། ",
    "d263:701": "མིའམ་ཅི་དང་། ལྟོ་འཕྱེ་ཆེན་པོ་མང་པོ་ལྷ་རྣམས་ཀྱི་མེ་ཏོག་དང་། ཕྲེང་བ་དང་། དྲི་དང་། བྱུག་པས་བྱང་ཆུབ་སེམས་དཔའ་དགྲ་རྣམ་པར་འགྲེལ་པ་ལ་མཆོད་པའི་ལས་ཀྱི་ཕྱིར་འདུན་ཅིང་བརྩོན་ནོ། །",
    "d263:702": "དེའི་ལུས་ལ་མེ་ཏོག་དང་། ཕྲེང་བ་དང་། དྲི་དང་། བྱུག་པས་གཏོར་བས་རིགས་ཀྱི་བུ་ཡང་དེ་ལྟར་ཏིང་ངེ་འཛིན་གྱི་སྟོབས་ཀྱིས་རིན་པོ་ཆེ་སྣ་ཚོགས་སུ་བྱིན་གྱིས་བརླབས་ཏེ་ཕུང་པོ་ཕྱོགས་གཅིག་ཏུ་བཞག་ནས། ",
    "d263:703": "བཅོམ་ལྡན་འདས་ཀྱི་སླད་དུ་རིན་པོ་ཆེ་སྣ་བདུན་གྱི་སེང་གེའི་ཁྲི་འཕང་དུ་དཔག་ཚད་སྟོང་ཞེང་དུ་དཔག་ཚད་བཅུ་པ་ལྷ་རྫས་ཀྱི་གོས་ཀྱིས་བཏིང་བ། བལྟ་ན་སྡུག་པ་རྣམ་པ་སྣ་ཚོགས་བྱུང་ངོ་། །སངས་རྒྱས་ཀྱི་ཞིང་འདིར་མུ་སྟེགས་ཅན་གཞན་དཀའ་ཐུབ་དང་། བརྟུལ་ཞུགས་དང་། སྤྱོད་པ་དང་། སྤྱོད་ལམ་ལ་བརྩོན་པར་བྱིན་གྱིས་བརླབས་པ་ཇི་སྙེད་པ་དང་། གང་ཡང་ཕྱོགས་བཅུའི་ཞིང་སྟོང་པ་དང་། ",
    "d263:704": "རྙོག་པ་ལྔའི་སངས་རྒྱས་ཀྱི་ཞིང་མཐའ་ཡས་མུ་མེད་པ་ན་མུ་སྟེགས་གཞན་དཀའ་ཐུབ་དང་། བརྟུལ་ཞུགས་དང་། སྤྱོད་པ་དང་། སྤྱོད་ལམ་ལ་བརྩོན་པ་བྱིན་གྱིས་བརླབས་པ། དཀའ་ཐུབ་ངན་པ་དེ་དག་ཐམས་ཅད་ཀྱིས་རིན་པོ་ཆེ་སྣ་བདུན་གྱི་སེང་གེའི་ཁྲི་ཡང་དག་པར་མཐོང་ངོ་། །",
    "d263:705": "ལ་ལ་དཀའ་ཐུབ་ལྔ་པ་དག་ཉི་མ་དང་ཟླ་བ་ལ་ཕྱག་འཚལ་བར་ཡང་དག་པར་མཐོང་ངོ་། །ལ་ལ་ཆུ་འཛིན་པ་དང་། ལ་ལ་འདམ་འཛིན་པ་དང་། ཆུ་དང་འདམ་འཛིན་པ་དང་། ལ་ལ་སྐྲ་འཛིན་པ་དང་། ཨག་ཚོམ་འཛིན་པ་དང་། སྐྲ་དང་ཨག་ཚོམ་འཛིན་པ་དང་། ལ་ལ་རྐང་པ་འདེགས་པ་དང་། ལག་པ་འདེགས་པ་དང་། ལ་ལ་ནགས་ཚལ་གྱི་རྩ་བ་དང་འདབ་མ་ཟ་བ་དང་། ཚེར་མའི་སྟེང་དུ་ཉལ་བ་དང་། ལ་ལ་རུས་པའི་ཕྱེ་མས་ལུས་བསྐུས་པ་དང་། མིའི་མགོ་བོའི་ཕྲེང་བ་དང་། མགོ་ལག་མཐིལ་ན་འཆང་བ་ཡང་དག་པར་མཐོང་ངོ་། །ལ་ལ་ཕྱུགས་ཀྱི་བརྟུལ་ཞུགས་ཅན་དང་། ཁྱིའི་བརྟུལ་ཞུགས་ཅན་དང་། ཕག་གི་བརྟུལ་ཞུགས་ཅན་དང་། རི་དགས་ཀྱི་བརྟུལ་ཞུགས་ཅན་དང་། ",
    "d263:706": "བྱའི་བརྟུལ་ཞུགས་ཅན་དང་། མེའི་བརྟུལ་ཞུགས་ཅན་དང་། ཟླ་བའི་བརྟུལ་ཞུགས་ཅན་དང་། ཉི་མའི་བརྟུལ་ཞུགས་ཅན་དང་། ཆུའི་བརྟུལ་ཞུགས་ཅན་དང་། འཛེག་པའི་བརྟུལ་ཞུགས་ཅན་དང་། དཀའ་ཐུབ་རྣམ་པ་སྣ་ཚོགས་ཀྱི་ནད་གསོས། དེ་ལ་སོགས་པ་མུ་སྟེགས་ཅན་གཞན་ལ་ལ་དཀའ་ཐུབ་དང་། ",
    "d263:707": "བརྟུལ་ཞུགས་དང་། སྤྱོད་པ་དང་། སྤྱོད་ལམ་ལ་བརྩོན་པར་བྱིན་གྱིས་བརླབས་པ། དཀའ་ཐུབ་ངན་པ་སྣ་ཚོགས་དེ་དག་ཐམས་ཅད་དེའི་ཚེ་ན། དེར་སེང་གེའི་ཁྲི་ཡང་དག་པར་མཐོང་ངོ་། །",
    "d263:708": "སེང་གེའི་ཁྲི་དེའི་སྟེང་གི་བར་སྣང་ན་རིན་པོ་ཆེ་སྣ་བདུན་གྱི་གདུགས་ཞེང་དུ་དཔག་ཚད་སྟོང་ཕྲག་བཅུ་པར་བྱིན་གྱིས་བརླབས་སོ། །གདུགས་དེ་ལ་ལྷ་རྫས་ཀྱི་རིན་པོ་ཆེའི་རྒྱན་སྣ་ཚོགས་སུ་ཡང་དག་པར་མཐོང་ངོ་། །",
    "d263:709": "རྒྱན་དེ་དག་ལས་ལོག་པའི་ཚིག་གི་ཐ་སྙད་སྣ་ཚོགས་བྱུང་བ་ནི་འདི་ལྟ་སྟེ། ཆད་པར་ལྟ་བ་དང་། རྟག་པར་ལྟ་བ་དང་། འཇིག་ཚོགས་ཀྱི་ལྟ་བ་དང་། མཐར་འཛིན་པའི་ལྟ་བ་དང་། ཚུལ་ཁྲིམས་དང་བརྟུལ་ཞུགས་སྙེམས་པའི་ལྟ་བ་དང་། ",
    "d263:710": "འདོད་པ་ལ་བདེ་བ་སྐྱེ་བའི་ལྟ་བ་བྱུང་ངོ་། །འཐབ་ཅིང་གཅིག་ལ་གཅིག་འཚོག་པ་དང་། མགོ་གཅོད་པ་དང་། མིག་འབྱིན་པའི་ལྟ་བ་དང་། དགེ་བ་བཅུའི་ལས་ཀྱི་ལམ་དུ་ལྟ་བ་སྤྲོས་པས་ལྟ་བར་སོང་བ་དྲུག་ཅུ་རྩ་གཉིས་ཀྱི་ལྟ་བའི་ཚིག་གི་ཐ་སྙད་ཀྱི་དབྱངས་བྱུང་ངོ་། །",
    "d263:711": "གང་ཡང་ཕྱོགས་བཅུའི་སངས་རྒྱས་ཀྱི་ཞིང་ཡོངས་སུ་དག་པ་ཚད་མེད་གྲངས་མེད་པ་དག་ནས་སངས་རྒྱས་ཀྱི་ཞིང་འདིར་ལྷགས་པའི་བྱང་ཆུབ་སེམས་དཔའ་དེ་དག་སྒྲ་དེ་ཉན་ཏོ། །སེང་གེའི་ཁྲི་ལ་སེམས་ཅན་ཚུལ་ཁྲིམས་དང་། བརྟུལ་ཞུགས་ངན་པ་སྣ་ཚོགས་སྦྱོར་བའི་རྗེས་སུ་ལྡན་པ་དེ་དག་ཀྱང་ལྟའོ། །",
    "d263:712": "ཀྱེ་མ་ཀྱི་ཧུད་ལྟ་བ་ཉོན་མོངས་པ་ཐོབ་པ་འདི་དག་རྙོག་པ་ལྔའི་མི་མཇེད་ཀྱི་སངས་རྒྱས་ཀྱི་ཞིང་དུ་ཡང་དག་པར་མཐོང་བ་གང་ཞིག་ཅེས་དེ་མཆོག་ཏུ་སྐྱོ་བའི་ཡིད་ཀྱིས་འདི་སྙམ་དུ་སེམས་པར་གྱུར་ཏོ། །",
    "d263:713": "བདག་ཅག་རང་རང་གི་སངས་རྒྱས་ཀྱི་ཞིང་དུ་འགྲོའོ་སྙམ་སྟེ། ",
    "d263:714": "དེ་དག་སངས་རྒྱས་ཀྱི་ཞིང་འདི་ལས་འགྲོ་བར་འདོད་ཀྱང་དེ་དག་རང་རང་གི་ཕྱོགས་གང་དུ་འགྲོ་བར་མི་ཤེས་ནས། དེ་དག་གིས་བྱང་ཆུབ་སེམས་དཔའ་དགྲ་རྣམ་པར་འགྲེལ་པ་གང་ན་བ་དེ་ལོགས་སུ་ཐལ་མོ་སྦྱར་ཏེ་ཕྱག་འཚལ་ནས་འདི་སྐད་ཅེས་སྨྲས་སོ། །",
    "d263:715": "རིགས་ཀྱི་བུ་བདག་ཅག་ནི་སངས་རྒྱས་ཀྱི་ཞིང་འདི་ནས་རང་རང་གི་སངས་རྒྱས་ཀྱི་ཞིང་དུ་འགྲོ་བར་འདོད་པ་ནི་རིགས་ཀྱི་བུ་སངས་རྒྱས་ཀྱི་ཞིང་འདི་ཤིན་ཏུ་ལྟ་བ་སྟུག་པོས་བསྒྲིབས་ཤིང་དོག་པ་ཐོབ་པས། བདག་ཅག་ཀྱང་ཅུང་ཟད་ལུས་དང་ངག་དང་། ཡིད་ཀྱིས་འཕྲུལ་པར་འགྱུར་བ་དེའི་ཕྱིར་བདག་ཅག་མྱུར་དུ་འགྲོ་བར་འདོད་དོ། །",
    "d263:716": "བདག་ཅག་ཀྱང་ཕྱོགས་ཐམས་ཅད་མགོ་འཁོར་བར་གྱུར་ནས། ཡང་བདག་ཅག་རང་རང་གི་ཕྱོགས་གང་དུ་འགྲོ་བ་མི་ཤེས་ན། ",
    "d263:717": "དེའི་ཕྱིར་རིགས་ཀྱི་བུ་ཁྱོད་བདག་ཅག །རང་རང་གི་སངས་རྒྱས་ཀྱི་ཞིང་དུ་འགྲོ་བར་ནུས་པ་ཉམས་སུ་ལོངས་ཤིག །",
    "d263:718": "དེ་ནས་བྱང་ཆུབ་སེམས་དཔའ་དགྲ་རྣམ་པར་འགྲེལ་བས་ཕྱོགས་བཅུའི་སངས་རྒྱས་ཀྱི་ཞིང་ནས་བྱང་ཆུབ་སེམས་དཔའ་ཡང་དག་པར་ལྷགས་པ་དེ་དག་ལ་སྨྲས་པ། རིགས་ཀྱི་བུ་ཅི་ཁྱེད་ཅག་ཐེག་པ་ཆེན་པོ་ལ་ཡང་དག་པར་མ་ཞུགས་སམ། སྨྲས་པ། ",
    "d263:719": "རིགས་ཀྱི་བུ་བདག་ཅག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་ཞུགས་ནས་ཡུན་རིང་ངོ་། །",
    "d263:720": "རིགས་ཀྱི་བུ་བྱང་ཆུབ་འདོད་པ་རྣམས་འདུལ་བའི་སེམས་ཅན་ཡོངས་སུ་སྨིན་པར་བྱ་བའི་ཕྱིར་སྨོན་ལམ་གྱི་དབང་གིས་སེམས་ཅན་དམྱལ་བར་སྐྱེ་བ་ལ་བརྩོན་པ་ནི་གོར་མ་ཆག །དེ་བཞིན་དུ་བྱོལ་སོང་དང་། ཡི་དགས་དང་། ",
    "d263:721": "རྙོག་པ་ལྔའི་སངས་རྒྱས་ཀྱི་ཞིང་དང་། གནོད་སྦྱིན་དབུལ་པོ་དང་། མི་དབུལ་པོ་དང་། ",
    "d263:722": "གཤེད་པོ་དང་། དེ་བཞིན་དུ་ལྟ་བ་ཐ་དད་པར་སོང་ཞིང་དོགས་པ་རྙེད་པའི་མུ་སྟེགས་ཅན་གཞན་ལ་སེམས་ཅན་ཡོངས་སུ་སྨིན་པར་བྱ་བའི་ཕྱིར་སྨོན་ལམ་གྱི་དབང་གིས་དེར་སྐྱེ་བ་བླངས་པ་འདི་ནི་བྱང་ཆུབ་སེམས་དཔའ་རྣམས་ཀྱི་རྩལ་པོ་ཆེ་ཞེས་སྨྲས་སོ། །",
    "d263:723": "ཇི་ལྟ་བུར་གནས་དེ་དང་དེ་དག་ཏུ་བརྩོན་འགྲུས་བརྟན་པ་ཕ་རོལ་གནོན་པས་ཉེ་བར་ཕྱིན་ཏོ། །",
    "d263:724": "སེམས་ཅན་རྣམས་ནི་མི་ཤེས་པའི་རྩ་བ་དང་། ལྷན་ཅིག་ཏུ་འགྲོགས་པ། ཚེའི་དགོན་པར་ཡང་དག་པར་རྫོགས་པའི་ཞི་བའི་ལམ་རབ་ཏུ་ཉམས་པའོ། །",
    "d263:725": "སེམས་ཅན་རྣམས་ནི་སྲོག་ཆགས་སུ་གྱུར་པ་ལ་མི་དགེ་བ་བཅུའི་ལས་ལ་བརྩོན་པའོ། །",
    "d263:726": "ལྟ་བ་ངན་པ་རྫོགས་པ་དང་། འཇིག་རྟེན་ཕ་རོལ་གྱིས་འཇིགས་པ་མེད་པར་ལྟ་བ་དང་། ",
    "d263:727": "རྟག་པ་དང་ཆད་པར་ལྟ་བ་ཡང་དག་པར་རྫོགས་པའི་སེམས་ཅན་ལ་སྙིང་བརྩེ་བའི་ཕྱིར་བདག་གི་ལུས་དང་སེམས་ཀྱི་སྡུག་བསྔལ་ལ་མོས་སོ། །",
    "d263:728": "སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་སེམས་ཅན་གཅིག་ཀྱང་ཕ་རོལ་ཏུ་ཕྱིན་པ་དྲུག་ལ་རབ་ཏུ་མོས་པར་ནུས་པ་དང་། དགེ་བ་བཅུའི་ལས་ཀྱི་ལམ་ལ་ལས་ཀྱི་ལམ་གཅིག་གིས་ཀྱང་ས་བོན་བསྐྱེད་ཅིང་འདུག་པ་དང་། ",
    "d263:729": "ལེགས་པར་སྨྲ་བ་གཅིག་གིས་ཀྱང་རྣ་བར་གོ་བར་ནུས་པས་སེམས་ཅན་རེ་རེའི་ཕྱིར་ཡང་སྡུག་བསྔལ་རྣམ་པ་མང་པོ་བསྐལ་པ་བྱེ་བ་ཁྲག་ཁྲིག་བརྒྱ་སྟོང་མང་པོ་རྣམ་པ་དུ་མ་སྣ་ཚོགས་སུ་མངོན་པར་བརྩོན་ནོ། །",
    "d263:730": "རིགས་ཀྱི་བུ་བྱང་ཆུབ་སེམས་དཔའ་རྣམས་ཀྱི་གོ་ཆ་གཉིས་ཏེ། བྱང་ཆུབ་སེམས་དཔའི་གོ་ཆ་གང་གིས་བགོས་པ་ནི་བདུད་བཞི་འཛིན་ཅིང་བྱང་ཆུབ་སེམས་དཔའ་ཞེས་ཀྱང་བྱའོ། །",
    "d263:731": "གཉིས་གང་ཞེ་ན། ",
    "d263:732": "སེམས་ཅན་གྱི་གོ་ཆ་དང་། སངས་རྒྱས་ཀྱི་ཞིང་གི་ཡོན་ཏན་གྱི་གོ་ཆའོ། །",
    "d263:733": "རིགས་ཀྱི་བུ་དེ་ལ་བྱང་ཆུབ་སེམས་དཔའ་རྣམས་ཀྱི་སེམས་ཅན་གྱི་གོ་ཆ་གང་ཞེ་ན། ",
    "d263:734": "རིགས་ཀྱི་བུ་གང་བྱང་ཆུབ་སེམས་དཔའ་རྣམས་ཤིན་ཏུ་བརྟན་པའི་བརྩོན་འགྲུས་ཀྱིས་མོས་ཤིང་ཕ་རོལ་གནོན་པར་འགྱུར་བ་དང་། ཕ་རོལ་ཏུ་ཕྱིན་པ་དྲུག་ལ་བརྩོན་ཞིང་བྱམས་པ་བསྒོམས་པས་ཕོངས་པ་ཐམས་ཅད་དང་། མི་དགེ་བའི་རྩ་བ་དང་འགྲོགས་པ་དང་། མཚམས་མེད་པ་བྱེད་པ་དང་། དམ་པའི་ཆོས་སྤོང་བ་དང་། ",
    "d263:735": "འཕགས་པ་ལ་སྐུར་པ་འདེབས་པ་དང་། ཡོངས་སུ་དག་པའི་སངས་རྒྱས་ཀྱི་ཞིང་ཐམས་ཅད་ལས་དཀར་བའི་སེམས་ཅན་ཡོངས་སུ་སྨིན་པར་བྱེད་དོ། །སྙིང་རྗེ་ཆེན་པོས་ལྟ་བར་སོང་བ་དྲུག་ཅུ་རྩ་གཉིས་ལས་ཡོངས་སུ་གྲོལ་བར་བྱེད་པ་བདག་གིས་ཀྱང་ཡང་དེ་བཞིན་དུ་སེམས་ཅན་ཉོན་མོངས་པའི་སྐྱབས་སུ་བསླབ་པར་བྱའོ། །",
    "d263:736": "བསྡུ་བའི་དངོས་པོ་རྣམ་པ་བཞི་སྟེ། སྦྱིན་པ་དང་། ངག་སྙན་པ་དང་། དོན་བྱ་བ་དང་། དོན་འཐུན་པས་སེམས་ཅན་མགུ་བར་བྱའོ། །",
    "d263:737": "སྦྱིན་པའི་བསྡུ་བའི་དངོས་པོས་སེམས་ཅན་མགུ་བར་བྱེད་པ་ནི་འདི་ལྟ་སྟེ། ཟས་དང་། སྐོམ་ནས་མགོའི་བར་དུ་སྦྱིན་པས་གང་སྦྱིན་པ་བྱིན་པའི་བྱང་ཆུབ་སེམས་དཔའ་དེ་ནི་ཐབས་ལ་མཁས་པས་ཡོངས་སུ་བསྔོས་ཏེ། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་དོ། །",
    "d263:738": "གང་སྦྱིན་པ་བྱིན་པའི་བྱང་ཆུབ་སེམས་དཔའ་དེ་ནི་མཚན་མ་ཡོངས་སུ་བྱིན་པ་འདི་ནི་སྦྱིན་པའི་ཕ་རོལ་ཏུ་ཕྱིན་པའོ། །",
    "d263:739": "གང་དེ་ནི་དངོས་པོ་ལ་དམིགས་པ་རབ་ཏུ་ཞི་བ་འདི་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའོ། །",
    "d263:740": "གང་ཡུལ་ལ་མི་བཟོད་པ་མེད་པ་འདི་ནི་བྱང་ཆུབ་སེམས་དཔའི་བཟོད་པའི་ཕ་རོལ་ཏུ་ཕྱིན་པའོ། །",
    "d263:741": "གང་དངོས་པོ་ཡོངས་སུ་བཏང་སྟེ། དབེན་པར་སྤྱོད་པའི་ཕྱིར་འབྱུང་བ་འདི་ནི་བྱང་ཆུབ་སེམས་དཔའི་བརྩོན་འགྲུས་ཀྱི་ཕ་རོལ་ཏུ་ཕྱིན་པའོ། །",
    "d263:742": "གང་དངོས་པོ་ཡོངས་སུ་བཏང་སྟེ་ལས་ཐམས་ཅད་ལ་ཀུན་ཏུ་མི་སྤྱོད་པ་འདི་ཡང་བྱང་ཆུབ་སེམས་དཔའི་བསམ་གཏན་གྱི་ཕ་རོལ་ཏུ་ཕྱིན་པའོ། །",
    "d263:743": "གང་དངོས་པོ་ཡོངས་སུ་སྦྱིན་པའི་ཕྱིར་བདག་གི་ཡིད་ལ་མི་སེམས་ཤིང་དངོས་པོ་དེ་ལ་དབེན་པར་སེམས་པ་ལ་རྣམ་པར་སྨིན་པར་མི་འདོད་པས་ལེན་པ་དང་། སྦྱིན་པ་གཉིས་མ་བྱུང་བ་རྣམ་པར་མི་རྟོག །ཀུན་ནས་མི་ལྡང་། དངོས་པོ་མེད། རྣམ་པར་བསལ་བ་མེད་པ་འདི་ཡང་བྱང་ཆུབ་སེམས་དཔའི་རང་བཞིན་མི་སྐྱེ་བའི་ཆོས་ཀྱི་བཟོད་པའི་ཤེས་རབ་ཀྱི་ཕ་རོལ་ཏུ་ཕྱིན་པའོ། །",
    "d263:744": "ཡང་བྱང་ཆུབ་སེམས་དཔའ་ཐབས་ལ་མཁས་པས་དོང་ཚེ་གཅིག་བྱིན་པས་ཀྱང་ཕ་རོལ་ཏུ་ཕྱིན་པ་དྲུག་ཇི་ལྟར་ཡོངས་སུ་རྫོགས་པར་བྱེད། །",
    "d263:745": "རིགས་ཀྱི་བུ་འདི་ལ་བྱང་ཆུབ་སེམས་དཔའ་མཚན་མ་དང་ལྷན་ཅིག་པས་འདི་ལྟར་སློབ་སྟེ། ",
    "d263:746": "ལུས་མེད་པའི་ཕྱིར་ལོངས་སྤྱོད་ཆེན་པོའི་སྦྱིན་པ་རྣམ་པར་མི་སྒྲུབ། ",
    "d263:747": "ལོངས་སྤྱོད་ཆེན་པོའི་རྒྱུར་སྦྱིན་པ་རྣམ་པར་མི་སྤོང་། ",
    "d263:748": "ལོངས་སྤྱོད་ཆེན་པོའི་སྦྱིན་པ་ཡང་དག་པར་མི་ཤེས་ཏེ། ",
    "d263:749": "རང་བཞིན་གྱིས་སྟོབས་འཛིན་པ་འདི་ཡང་སྦྱིན་པའི་ཕ་རོལ་ཏུ་ཕྱིན་པའོ། །",
    "d263:750": "གང་འདོད་པའི་ཁམས་ཀྱི་རྣམ་པར་སྨིན་པ་མི་འདོད་པས། སྦྱིན་པ་བྱིན་པའི་རྒྱུན་བཅད་པ་དང་། ",
    "d263:751": "དེ་བཞིན་དུ་གཟུགས་དང་གཟུགས་མེད་པའི་རྣམ་པར་སྨིན་པ་མི་འདོད་པས་སྦྱིན་པའི་རྒྱུན་བཅད་པ་དང་། ",
    "d263:752": "བརྩོན་འགྲུས་ཀྱིས་མཚན་ཉིད་ལ་མི་འཇུག་པ་དང་། དྲན་པའི་སྟོབས་མི་སྐྱེ་མི་འགོག་པ་ལ་དམིགས་པས་སྦྱིན་པ་བྱིན་པ་འདི་ཡང་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའོ། །གང་སྦྱིན་པ་ནི་གཡེང་བའི་མཚན་ཉིད་དང་། དྲན་པའི་ཡུལ་ལ་ཡང་དག་པར་རྒྱས་པ་དང་། ",
    "d263:753": "ལེན་པ་དང་དོར་བ་མེད་པའི་རང་བཞིན་ཅན་གྱི་ཡུལ་ལ་མི་ཁོམ་པར་དམིགས་ཤིང་སྙེམས་པ་མེད་པ་འདི་ནི་བཟོད་པའི་ཕ་རོལ་ཏུ་ཕྱིན་པའོ། །གང་ཡང་སྦྱིན་པ་དེ་དམིགས་པ་ཐམས་ཅད་ཀུན་ལྡང་བ་དྲན་པ་ཉེ་བར་གཞག་པའི་ཡེ་ཤེས་དང་། རྣམ་པར་སྤྱོད་པས་ལམ་མི་འཐུན་པ་ཡོངས་སུ་སྤངས་པའི་ཡེ་ཤེས་དང་། ",
    "d263:754": "ཉན་ཐོས་དང་། རང་སངས་རྒྱས་ཀྱི་ལམ་ལ་རེག་པ་མེད་པའི་ཡེ་ཤེས་དང་། དམའ་ཞིང་རབ་ཏུ་ཉམས་པའི་ལམ་དང་། ཚིག་པས་གདུངས་པ་རྣམས་སྙིང་རྗེ་ཐམས་ཅད་ཀྱིས་ཡོངས་སུ་བསྐྱབས་ཏེ་ཞི་བའི་ལམ་དུ་བཞག་པ་དང་། དབེན་པར་སྤྱོད་པ་ལ་བདག་བདེ་བ་སྐྱེད་ཅིང་ཐེག་པ་ཆེན་པོ་ཡོངས་སུ་བཟུང་བའི་ཕྱིར་སྦྱིན་པ་བྱིན་པ་འདི་ནི་བྱང་ཆུབ་སེམས་དཔའི་བརྩོན་འགྲུས་ཀྱི་ཕ་རོལ་ཏུ་ཕྱིན་པའོ། །",
    "d263:755": "གང་སྦྱིན་པ་དེ་ལས་ཐམས་ཅད་ལ་མཚན་ཉིད་མཚུངས་ཤིང་ཡུལ་ཐམས་ཅད་ལ་ཏིང་ངེ་འཛིན་བསྒྲུབས་པས་སྟོང་པའི་གྲོང་བཞིན་དུ་རྟོག་པ་དང་། ",
    "d263:756": "མཚན་མ་ཐམས་ཅད་བློ་མེད་ཅིང་དངོས་པོ་མེད་པར་རྟོག་པ་དང་། ",
    "d263:757": "འདོད་ཆགས་ཐམས་ཅད་རྐྱེན་ལ་རག་ལས་ཤིང་བླ་ན་མེད་པ་དང་། རྟོག་པ་ཐམས་ཅད་ལུས་མེད་ཅིང་མཚན་ཉིད་སྐད་ཅིག་དུ་འཇིག་པ་དང་། གནས་ཐམས་ཅད་ཡོད་པ་མ་ཡིན་ཞིང་མི་འགྲོ་རྣམ་པར་མི་འགྲོ །",
    "d263:758": "ཀུན་ནས་མི་ལྡང་བའི་མཚན་ཉིད་དུ་རྟོག་པ་འདི་ནི་བྱང་ཆུབ་སེམས་དཔའི་བསམ་གཏན་གྱི་ཕ་རོལ་ཏུ་ཕྱིན་པའོ། །གང་སྦྱིན་པ་དེ་བདག་ལ་སེམས་པ་དང་། དབེན་པར་སེམས་པ་དང་། རྣམ་པར་སྨིན་པ་འདོད་པར་སེམས་པ་དང་། ལེན་པ་རྣམ་པར་རྟོག་པར་སེམས་པ་དེ་ལས་འདོད་པའི་ཁམས་ཀྱི་ཕུང་པོ་ལ་མི་གནས་པའི་ཕྱིར་སྦྱིན་པ་དང་། སའི་ཁམས་ལ་ལེན་པ་དང་དོར་བ་མེད་པའི་སྦྱིན་པ་དང་། ཆུ་དང་། མེ་དང་། ",
    "d263:759": "རླུང་དང་། ནམ་མཁའ་དང་། རྣམ་པར་ཤེས་པའི་ཁམས་ལ་བླང་བ་དང་དོར་བ་མེད་པའི་སྦྱིན་པ་དང་། ཉན་ཐོས་དང་། རང་སངས་རྒྱས་འདུལ་བའི་ཕྱིར་མི་རྟོག་ཅིང་རྣམ་པར་མི་རྟོག་པའི་སྦྱིན་པ་དང་། ཕུང་པོ་དང་། ཁམས་ལ་ནམ་མཁའ་ཀུན་ནས་ལྡང་བ་དང་། གཟུགས་ཀྱི་རང་བཞིན་ལ་རྣམ་པར་མི་དམིགས་པ་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་དང་། རྣམ་པར་ཤེས་པ་དང་། ཆོས་ལ་རང་བཞིན་རྣམ་པར་མི་དམིགས་པའི་སྦྱིན་པ་དང་། དྲན་པའི་སྟོབས་ཀྱིས་སྦྱིན་པ་དང་། བརྩོན་འགྲུས་ཀྱི་སྟོབས་ཀྱིས་རྣམ་པར་མི་རྟོག་པའི་ཕྱིར་མཚན་མ་རྒྱུན་མི་གཅད་པར་སྦྱིན་པ་བྱིན་པ་དང་། སྦྱིན་པ་དེ་སྒྲོལ་བའི་རྣམ་པར་མི་དམིགས། མ་སྐྱེས་མ་བྱུང་བའི་ཕྱིར་འདྲེས་པ་མེད་ཅིང་འཆི་འཕོ་བ་དང་། ",
    "d263:760": "སྐྱེ་བའི་སྦྱིན་པ་བྱིན་པ་འདི་ནི་བྱང་ཆུབ་སེམས་དཔའི་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་སྨྲས་སོ། །གཞན་ཡང་སྦྱིན་པ་དེ་བདག་མི་ཤེས་ཤིང་ལོངས་སྤྱོད་ཐམས་ཅད་གདོན་མི་ཟ་བར་འགྲུབ་པ་བདེ་བ་ཐམས་ཅད་སྐྱེ་བ་ལ་བཟོད་པ་འདྲེན་པ་དང་། བརྩོན་འགྲུས་ཀྱིས་སེམས་ཅན་ལ་མཐའ་ཐུག་པ་མེད་ཅིང་རྣམ་པར་མི་རྟོག་པ་དང་། མཚན་མ་ཐམས་ཅད་ལ་བླང་བ་དང་། དོར་བ་མེད་པ་དང་། བསམ་གཏན་ལ་འདུག་པ་མེད་པ་དང་། ཁམས་གསུམ་ལ་ཤེས་རབ་དང་། ",
    "d263:761": "དམིགས་པ་ཐམས་ཅད་དང་བྲལ་བ་དེ་དག་གི་ཐབས་ཀྱིས་བྱང་ཆུབ་སེམས་དཔའ་དོང་ཚེ་གཅིག་སྦྱིན་པ་བྱིན་ཏེ། རྣམ་པ་དེ་ལྟ་བུའི་སེམས་སྐྱེད་པས་ཡོངས་སུ་བསྔོས་པས་ཕ་རོལ་ཏུ་ཕྱིན་པ་དྲུག་པོ་འདི་དག་ཐམས་ཅད་ལ་གནས་པར་འགྱུར་རོ། །",
    "d263:762": "ཉན་ཐོས་དང་། རང་སངས་རྒྱས་འདུལ་བའི་ཕྱིར་ཤིན་ཏུ་བརྟན་པར་མོས་པར་འགྱུར་རོ། །ཉན་ཐོས་དང་། རང་སངས་རྒྱས་ཀྱི་ཐེག་པ་ལ་རེ་བསྐྱེད་པར་མི་བྱེད་དོ། །",
    "d263:763": "མུ་སྟེགས་ཅན་འདུལ་བའི་ཕྱིར་འགྲོ་བ་ཐམས་ཅད་ལ་འཇུག་གི །ལྟ་བ་ལོག་པར་ནི་མི་འགྱུར་རོ། །",
    "d263:764": "སེམས་ཅན་ཐམས་ཅད་ཉེ་བར་འཚོ་བར་བྱ་བའི་ཕྱིར་སྦྱིན་པའི་ལས་ཐམས་ཅད་དང་། ཐམས་ཅད་མཁྱེན་པ་བསྒྲུབ་པའི་དགེ་བ་བཅུའི་རྩ་བ་ཡོངས་སུ་སྔོ་བར་བྱེད་དོ། །",
    "d263:765": "བདག་གིར་བྱ་བའི་ལྟ་བ་ཐོབ་པ་དེ་ཚུལ་ཁྲིམས་ལ་ནན་ཏན་དུ་བྱེད་ཅིང་དཀའ་ཐུབ་དང་བརྟུལ་ཞུགས་ཡང་དག་པར་སྤྱོད་པར་འགྱུར་རོ། །",
    "d263:766": "སེམས་ཅན་དམྱལ་བ་དང་། བྱོལ་སོང་གི་སྐྱེ་གནས་དང་གཤིན་རྗེའི་འཇིག་རྟེན་པའི་སེམས་ཅན་ཡོངས་སུ་སྨིན་པར་བྱ་བ་དང་། སྡུག་བསྔལ་ཡོངས་སུ་ཐར་བར་བྱ་བའི་ཕྱིར་དགེ་བའི་རྩ་བ་ཡོངས་སུ་སྔོ་བར་བྱེད་དོ། །",
    "d263:767": "བདག་སེམས་ཅན་དམྱལ་བ་དང་། བྱོལ་སོང་གི་སྐྱེ་གནས་དང་། གཤིན་རྗེའི་འཇིག་རྟེན་པའི་སྡུག་བསྔལ་གྱིས་འཇིགས་པས་སྐྲག་པར་མི་འགྱུར་རོ། །བདག་ཀྱང་དེ་བཞིན་དུ་སྙིང་རྗེ་ཆེན་པོའི་བརྩོན་འགྲུས་བརྟན་པ་ཕ་རོལ་གནོན་པའི་སྨོན་ལམ་གྱི་དབང་གིས་དེར་བསམས་བཞིན་དུ་སྐྱེ་བ་མཚུངས་པར་འཛིན་ཏོ། །",
    "d263:768": "སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་བཟོད་པ་ཐམས་ཅད་དང་ལྡན་པར་འགྱུར་རོ། །",
    "d263:769": "སྐད་ཅིག་མའི་འདུ་བྱེད་ཐམས་ཅད་བརྟག །པར་བྱའོ། །",
    "d263:770": "ཡུལ་གཅེས་པ་ཐམས་ཅད་ཡང་དག་པར་མཐོང་ངོ་། །",
    "d263:771": "སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་དགེ་བའི་རྩ་བ་ཐམས་ཅད་ལ་བརྟན་པའི་བརྩོན་འགྲུས་ཕ་རོལ་གནོན་པར་འགྱུར་རོ། །",
    "d263:772": "སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་སློབ་དཔོན་དང་སློབ་དཔོན་མ་ཡིན་པ་ཐམས་ཅད་ལ་འཇུག་ཅིང་བསམ་གཏན་དང་། ཏིང་ངེ་འཛིན་ལ་སྙོམས་པར་འཇུག་པའི་རྣལ་འབྱོར་ལ་མངོན་པར་བརྩོན་པར་འགྱུར་རོ། །",
    "d263:773": "མངོན་པར་འདུ་མི་བྱེད་པར་བརྟགས་ནས་ཡུལ་ཐམས་ཅད་ཀྱི་བདུད་ཀྱི་ལམ་སྤྱོད་པས་བདག་ཏུ་ལྟ་བར་བྱེད་དོ། །སེམས་ཅན་འདུལ་བའི་ཕྱིར་ཤེས་རབ་འབྱུང་བར་འགྱུར་རོ། །",
    "d263:774": "བྱིས་པའི་ཡུལ་ལ་སྤྱོད་པ་ཐམས་ཅད་ལའང་བདག་ཏུ་ལྟ་བར་བྱེད་དོ། །",
    "d263:775": "སེམས་ཅན་ཡོངས་སུ་སྨིན་པར་བྱ་བའི་ཕྱིར་འཇིག་རྟེན་ཐམས་ཅད་ཀྱི་ཡུལ་ལས་ཤིན་ཏུ་འདས་ཤིང་བསམ་གཏན་བྱེད་དོ། །",
    "d263:776": "འཇིག་རྟེན་ཐམས་ཅད་ཀྱི་ཡུལ་གྱི་ལམ་སྤྱོད་པ་ལ་ཡང་དག་པར་མཐོང་ངོ་། །",
    "d263:777": "སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་དངོས་པོ་ཐམས་ཅད་ཡོངས་སུ་གཏོང་བར་འགྱུར་རོ། །",
    "d263:778": "སེམས་ཅན་ཐམས་ཅད་ཡོངས་སུ་མགུ་བར་བྱ་བའི་ཕྱིར་རིགས་ཀྱི་བུ་རྣམ་པ་དེ་ལྟ་བུའི་སེམས་ཅན་གྱི་གོ་ཆ་དང་། སེམས་ཅན་ཡོངས་སུ་སྨིན་པའི་རྒྱན་དང་། བྱང་ཆུབ་སེམས་དཔའི་བསྡུ་བའི་དངོས་པོས་སེམས་ཅན་དབུལ་པོ་དབུལ་བ་ལས་ཡོངས་སུ་ཐར་བར་བྱའོ། །",
    "d263:779": "རིགས་ཀྱི་བུ་གཞན་ཡང་འདི་ནི་སེམས་ཅན་ཡོངས་སུ་སྨིན་པར་བྱེད་ཅིང་བྱང་ཆུབ་སེམས་དཔའ་རྣམས་ལ་སྦྱིན་པ་བྱིན་པ་འདི་ནི་སྦྱིན་པའི་ཕ་རོལ་ཏུ་ཕྱིན་པའོ། །",
    "d263:780": "ཇི་ལྟ་བུར་བསམ་པས་སེམས་ཅན་ཡོངས་སུ་མགུ་བར་བྱེད་པ་དང་། ",
    "d263:781": "ཡང་ན་ནི་ཟང་ཟིང་གི་བསམ་པའི་སེམས་ཅན་རྣམས་ཟང་ཟིང་གིས་ཡོངས་སུ་སྨིན་པར་བྱེད་པ་དང་། ཆོས་འདོད་པའི་སེམས་ཅན་རྣམས་ཇི་ལྟ་བུར་སེམས་ཅན་རྣམས་ལ་གཟུགས་དང་འཐུན་པར་ཆོས་བསྟན་པས། ཡོངས་སུ་མགུ་བར་བྱེད་ཅིང་། ",
    "d263:782": "ཡོངས་སུ་སྨིན་པར་བྱེད་པ་འདི་ཡང་བྱང་ཆུབ་སེམས་དཔའི་སྦྱིན་པའི་ཕ་རོལ་ཏུ་ཕྱིན་པའོ། །",
    "d263:783": "རིགས་ཀྱི་བུ་གཞན་ཡང་སེམས་ཅན་ཡོངས་སུ་སྨིན་པས་ཟང་ཟིང་གི་སྦྱིན་པ་ཡང་སྦྱིན་པའི་ལེན་པ་དེ་དག་ལ་བྱམས་པ་དང་འཐུན་པར་སེམས་བསྐྱེད་པར་བྱ་བ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །",
    "d263:784": "རབ་ཏུ་དགའ་བ་སྐྱེ་བའི་བློ་དང་ལྡན་པའི་སེམས་སྐྱེ་བར་འགྱུར་བ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །སྙིང་རྗེ་ཅི་བྱའོ་ཅོག་བྱེད་པ་ལ་བརྩོན་པ་དགེ་བའི་སེམས་སྐྱེ་བ་དང་ལྡན་པར་ཡང་འགྱུར་རོ། །",
    "d263:785": "བཏང་སྙོམས་ཤིང་སྡིག་པ་མི་བྱེད་པ་དགེ་བའི་སེམས་སྐྱེ་བར་འགྱུར་བ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །",
    "d263:786": "ཏིང་ངེ་འཛིན་དང་འཐུན་པ་དང་ལྡན་པ་སེམས་སྐྱེ་བར་འགྱུར་བ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །དོན་ལ་རྟོན་པ་བདག་མེད་པ་དང་ལྡན་པའི་སེམས་སྐྱེ་བར་འགྱུར་བ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །",
    "d263:787": "དེ་ཡང་སྦྱིན་པ་བྱིན་པའི་ལེན་པ་རྣམས་ཀྱི་སེམས་དང་བསམ་པ་ལ་དང་པོར་བྱང་ཆུབ་ཏུ་སེམས་བསྐྱེད་པ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །",
    "d263:788": "ལ་ལ་ལེན་པ་རྣམས་ལ་བྱང་ཆུབ་སྤྱད་པ་སྤྱོད་པ་དེ་དག་སྐྱོ་བ་སྐྱེད་པར་བྱེད་པ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །",
    "d263:789": "ལ་ལ་ཡང་ཡུན་རིང་པོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ལ་ཇི་ལྟར་བྱང་ཆུབ་སེམས་དཔའ་དེ་དག་གིས་ཉན་ཐོས་དང་། རང་སངས་རྒྱས་ཀྱི་ཐེག་པ་ལ་སྤྱོད་པའི་རྒྱུན་བཅད་ཅིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་བ་དེ་ལྟ་བུའི་ཆོས་སྟོན་ཅིང་རབ་ཏུ་སྟོན་པ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །",
    "d263:790": "ལ་ལ་ཡང་ཕྱིར་མི་ལྡོག་པ་རྣམས་ལ་ཇི་ལྟ་བུར་སྐྱེས་བུ་དམ་པའི་ཏིང་ངེ་འཛིན་དང་། བཟོད་པའི་གཟུངས་ཐོབ་པས་མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པ་དང་ལྡན་པ་རྣམ་པ་དེ་ལྟ་བུའི་ཆོས་སྟོན་ཅིང་རབ་ཏུ་སྟོན་པ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །",
    "d263:791": "ལ་ལ་ཡང་བྱང་ཆུབ་སེམས་དཔའ་རྣམས་ལ་ཇི་ལྟར་བྱང་ཆུབ་སེམས་དཔའ་དེ་དག་གིས་སངས་རྒྱས་ཀྱི་ཞིང་ཡོངས་སུ་དག་པ་རྣམས་རྒྱུན་བཅད་ཅིང་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་དུ་སྙིང་རྗེ་ཆེན་པོ་སྐྱེད་པ་དེ་ལྟ་བུའི་ཆོས་སྟོན་ཅིང་རབ་ཏུ་སྟོན་པ་དེ་ན་སྨོན་ལམ་བྱེད་དོ། །",
    "d263:792": "དེ་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་ཞིང་། ལྟ་བ་ངན་པ་དོགས་པ་རྙོག་པའི་སེམས་ཅན་རྣམས་ཐེག་པ་གསུམ་ལ་སྦྱོར་བར་བྱེད་དོ། །ཡོངས་སུ་མྱ་ངན་ལས་འདའ་བར་བྱེད་དོ། །",
    "d263:793": "ཐབས་དེས་སེམས་ཅན་བྱེ་བ་ཁྲག་ཁྲིག་བརྒྱ་སྟོང་མང་པོ་སྨིན་པར་བྱེད་དོ། །",
    "d263:794": "རིགས་ཀྱི་བུ་བྱང་ཆུབ་སེམས་དཔའི་བ་སྤུའི་ཁུང་བུ་ཇི་སྙེད་པ་དེ་སྙེད་ཀྱི་སྦྱིན་པའི་དངོས་པོ་རྣམས་ཡང་ན་ནི་ཟང་ཟིང་གི་སྦྱིན་པའམ། ཡང་ན་ནི་ཆོས་ཀྱི་སྦྱིན་པའི་ཐབས་ཀྱིས་སེམས་ཅན་ཡོངས་སུ་སྨིན་པར་བྱེད་དོ།། །།",
    "d263:795": "བམ་པོ་བཞི་པ། རིགས་ཀྱི་བུ་གཞན་ཡང་བྱང་ཆུབ་སེམས་དཔའ་ངག་སྙན་པའི་བསྡུ་བའི་དངོས་པོས་ཀྱང་སེམས་ཅན་ཡོངས་སུ་སྨིན་པར་བྱེད་དོ། །",
    "d263:796": "རིགས་ཀྱི་བུ་དེ་ན་གང་བྱང་ཆུབ་སེམས་དཔའ་དགའ་བའི་མིག་གིས་ལྟ་བ་དང་། ཚིག་སྙན་པས་དགའ་བར་བྱ་བ་དང་། ངག་འཇམ་པས་སློང་བ་པོ་དང་། ཆོས་ཉན་པ་རྣམས་སྙན་པ་ལ་སྦྱོར་བར་བྱེད་དོ། །",
    "d263:797": "སེམས་ཅན་ཡོངས་སུ་སྤྱད་པས་སྡིག་པ་ལས་ཕྱིར་ལྡོག་པར་བྱེད། ལྟ་བར་སོང་བ་ཐམས་ཅད་ལས་ཕྱིར་ལྡོག་པར་བྱེད་དོ། །བྲལ་བ་བཞིའི་སེམས་ཅན་རྣམས་བཞི་ལ་དགོད་པར་བྱེད་དོ། །",
    "d263:798": "བཞི་གང་ཞེ་ན། ",
    "d263:799": "ཚུལ་ཁྲིམས་དང་བྲལ་བའི་སེམས་ཅན་རྣམས་ངག་སྙན་པ་དང་འཇམ་པས་ཚུལ་ཁྲིམས་ལ་འགོད་པར་བྱེད་པ་དང་། སེམས་ཅན་ལྟ་བ་དང་བྲལ་བ་རྣམས་ཡང་དག་པའི་ལྟ་བ་ལ་འགོད་པར་བྱེད་པ་དང་། སེམས་ཅན་བསམ་པ་དང་བྲལ་བ་རྣམས་བསམ་པ་ཡོངས་སུ་སྦྱོང་བར་བྱེད་པ་དང་། སེམས་ཅན་ཆོ་ག་དང་བྲལ་བ་རྣམས་ཡང་དག་པའི་ཆོ་ག་ལ་འགོད་པར་བྱེད་པའོ། །",
    "d263:800": "རིགས་ཀྱི་བུ་དེ་ན་སེམས་ཅན་ཚུལ་ཁྲིམས་དང་བྲལ་བ་རྣམས་བྱང་ཆུབ་སེམས་དཔའི་ངག་སྙན་པའི་བསྡུ་བའི་དངོས་པོས་འཕགས་པའི་ཚུལ་ཁྲིམས་ལ་ཇི་ལྟར་འགོད་པར་བྱེད། ",
    "d263:801": "ཡང་བྱང་ཆུབ་སེམས་དཔའ་བདེན་པ་ཚིག་མི་རྩུབ་པ་དེའི་དྲུང་དུ་སློང་བ་པོ་ཉེ་བར་ཕྱིན་པའི་སེམས་ཅན་དེ་དག་ཀྱང་བསམ་པ་ཤིན་ཏུ་ཡོངས་སུ་མགུ་བར་བྱེད་དོ། །དེ་དག་ལ་མཚུངས་པར་ངག་སྙན་པས་གཏམ་སྨྲ་བར་བྱེད་དོ། །",
    "d263:802": "དེ་དག་ཀྱང་འདུལ་བར་བྱེད་དོ། །སེམས་ཅན་གང་དགེ་བ་བཅུའི་ལས་ཀྱི་ལམ་དང་ལྡན་པར་འགྱུར་བ་དེ་དག་ཐམས་ཅད་ངག་སྙན་པས་དགེ་བ་བཅུའི་ལས་ཀྱི་ལམ་ལ་ཡང་དག་པར་གཞོག་པར་བྱེད། ",
    "d263:803": "འགོད་པར་བྱེད་དོ། །ཚུལ་ཁྲིམས་ངན་པའི་སེམས་ཅན་རྣམས་ཚུལ་ཁྲིམས་ལ་ཡང་དག་པར་གཞོག་པར་བྱེད་འགོད་པར་བྱེད་འཛུད་པར་བྱེད་དོ། །",
    "d263:804": "སེམས་ཅན་ལེ་ལོ་ཅན་རྣམས་ཉན་ཐོས་ཀྱི་ཐེག་པ་ལ་ཡང་དག་པར་གཞོག་པར་བྱེད། འགོད་པར་བྱེད་འཛུད་པར་བྱེད་དོ། །",
    "d263:805": "སེམས་ཅན་བདག་བདེ་བར་འདོད་པ་རྣམས་རང་སངས་རྒྱས་ཀྱི་ཐེག་པ་ལ་ཡང་དག་པར་གཞོག་པར་བྱེད། འགོད་པར་བྱེད། ",
    "d263:806": "འཛུད་པར་བྱེད་དོ། །གཞན་ཡང་སེམས་ཅན་ལེ་ལོ་ཅན་རྣམས་བརྩོན་འགྲུས་རྩོམ་པ་ལ་འགོད་པར་བྱེད་དོ། །མ་དད་པ་རྣམས་དད་པའི་བརྩོན་འགྲུས་ལ་འགོད་པར་བྱེད་དོ། །",
    "d263:807": "ཐོས་པ་ཉུང་བ་རྣམས་མང་དུ་ཐོས་པ་དང་། འཆལ་པའི་ཤེས་རབ་ཅན་རྣམས་ཤེས་རབ་ཕུན་སུམ་ཚོགས་པ་དང་། ",
    "d263:808": "མི་འགྲོགས་པའི་སེམས་ཅན་རྣམས་འགྲོགས་པ་ལ་སྦྱོར་བར་བྱེད་དོ། །གཞན་ཡང་སེམས་ཅན་ཕར་མི་ཤེས་ཤིང་མར་མི་ཤེས་ཏེ་མ་གུས་པ་རྣམས་ཕ་མ་ལ་གུས་ཤིང་ནད་པ་ལ་བསྙེན་བཀུར་བ་དང་། དྲང་སྲོང་ལ་སྦྱོར་བར་བྱེད། ",
    "d263:809": "འགོད་པར་བྱེད། སེམས་རྩུབ་པ་རྣམས་བྱམས་པ་ལ་སྦྱོར་བར་བྱེད། སྙིང་རྗེ་མེད་པའི་སེམས་ཅན་རྣམས་སྙིང་རྗེ་ལ་སྦྱོར་བར་བྱེད། ",
    "d263:810": "སེམས་དམའ་བ་ཅན་རྣམས་དགའ་བ་ལ་སྦྱོར་བར་བྱེད། སེམས་ཀྱིས་ཆགས་པ་རྣམས་བཏང་སྙོམས་ལ་སྦྱོར་བར་བྱེད། ",
    "d263:811": "སེམས་ཅན་ངན་སོང་གསུམ་དུ་འགྲོ་བ་རྣམས་ཚུལ་ཁྲིམས་ལ་བཀོད་པས་ལྷའི་བདེ་བ་སྐྱེ་བ་ལ་སྦྱོར་བར་བྱེད་དོ། །",
    "d263:812": "འདོད་པ་ལ་སྤྱོད་པའི་སེམས་ཅན་གྱི་ནང་ན་ལྷར་འགྲོ་བའི་སེམས་ཅན་རྣམས་བསམ་གཏན་ལ་བཀོད་པས་གཟུགས་ལ་སྤྱོད་པའི་ལྷའི་བསམ་གཏན་བདེ་བ་ལ་སྦྱོར་བར་བྱེད་དོ། །",
    "d263:813": "སེམས་ཅན་བསམ་གཏན་ལ་ཆགས་པ་རྣམས་གཟུགས་ལ་འཇུག་པ་སྙོམས་པར་སྦྱོར་བར་བྱེད། ",
    "d263:814": "གཟུགས་མེད་པའི་ཁམས་སུ་སྙོམས་པར་འཇུག་པ་ལ་མངོན་པར་ཆགས་པའི་སེམས་ཅན་རྣམས་མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པ་ལ་སྦྱོར་བར་བྱེད་དོ། །",
    "d263:815": "སེམས་ཅན་བདག་ཏུ་འདུ་ཤེས་པ་ལ་མངོན་པར་ཆགས་པ་རྣམས་ཉེ་བར་ལེན་པའི་ཕུང་པོ་ལྔ་ལ་མི་འཇིགས་ཤིང་དབུ་བ་དང་། སྨིག་རྒྱུ་ལྟ་བུ་དང་། མདའ་དང་། རལ་གྲིས་འཕངས་ཏེ་གསོད་པའི་སྐྱེས་བུ་ལྟ་བུའི་སེམས་ཅན་རྣམས་ལ་སྟོན་པར་བྱེད་དོ། །",
    "d263:816": "རྒྱུན་དུ་ཞུགས་པའི་འབྲས་བུ་ལ་འགོད་པར་བྱེད་པ་ནས། དགྲ་བཅོམ་པའི་བར་དུ་འགོད་པར་བྱེད་དོ། །",
    "d263:817": "གཞན་ཡང་སེམས་ཅན་བསྟན་པ་ངན་པ་ལ་རབ་ཏུ་མོས་ཤིང་སངས་རྒྱས་དང་། ཆོས་དང་དགེ་འདུན་ལ་མངོན་པར་མོས་པ་མེད་པའི་སེམས་ཅན་དེ་དག་སངས་རྒྱས་ཀྱི་ཡོན་ཏན་སྟོན་པར་བྱེད། ",
    "d263:818": "སངས་རྒྱས་ལ་མི་ཕྱེད་པར་རབ་ཏུ་མོས་པ་ལ་རབ་ཏུ་གཞོག་པར་བྱེད། རབ་ཏུ་འགོད་པར་བྱེད་པ་ནས་ཆོས་དང་དགེ་འདུན་གྱི་བར་དུའོ། །",
    "d263:819": "གང་ལོག་པ་ལ་ལྟ་བའི་སེམས་ཅན་ལོག་པར་སྟོན་ཅིང་ཕྱི་རོལ་གྱི་མུ་སྟེགས་ཅན་གྱི་ཚུལ་ཁྲིམས་ལ་ཡང་དག་པར་ཞུགས་པའི་སེམས་ཅན་དེ་དག་སྐྱབས་གསུམ་དུ་འགྲོ་བ་ལ་སྦྱོར་བར་བྱེད། དགེ་བསྙེན་པའི་སྡོམ་པ་དང་། ",
    "d263:820": "རབ་ཏུ་བྱུང་བའི་སྡོམ་པ་དང་། འཕགས་པའི་འཇིག་རྟེན་པ་དང་། འཇིག་རྟེན་ལས་འདས་པའི་ཚུལ་ཁྲིམས་ལ་སྦྱོར་བར་བྱེད། ",
    "d263:821": "འགོད་པར་བྱེད་དོ། །དགེ་བ་བཅུའི་ལས་ཀྱི་ལམ་ནི་འཇིག་རྟེན་པའི་ཚུལ་ཁྲིམས་འཕགས་པའི་སློབ་པ་ལ་སྡོམ་པ་ནི་འཇིག་རྟེན་ལས་འདས་པའི་ཚུལ་ཁྲིམས་ཏེ། མུ་སྟེགས་ཅན་གཞན་གྱི་ཚུལ་ཁྲིམས་ཀྱིས་ངན་སོང་གསུམ་དུ་འགྲོ་བའི་སེམས་ཅན་དག་གང་གིས་ལྷ་དང་མིར་སྐྱེ་བ་ཐོབ་པའི་འཇིག་རྟེན་པའི་སེམས་ཅན་ལ་མངོན་པར་འགོད་པར་བྱེད་དོ། །",
    "d263:822": "འདོད་པའི་ཁམས་ཀྱི་ལྷ་རྣམས་ལ་ཡང་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །",
    "d263:823": "སེམས་ཅན་འཇིག་རྟེན་པའི་ཚུལ་ཁྲིམས་ལ་ཞུགས་པ་རྣམས་འཕགས་པའི་སློབ་པའི་སྡོམ་པའི་ཚུལ་ཁྲིམས་ལ་འགོད་པར་བྱེད་དོ། །",
    "d263:824": "གང་གིས་ཟག་པ་མེད་པའི་ལམ་གྱི་འབྲས་བུ་ཐོབ་པ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །",
    "d263:825": "སེམས་ཅན་ཉན་ཐོས་ཀྱི་ཐེག་པ་པ་རྣམས་གང་སངས་རྒྱས་ཀྱི་ཐེག་པ་ལ་སྦྱོར་བར་བྱེད་པ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །",
    "d263:826": "རང་སངས་རྒྱས་ཀྱི་ཐེག་པ་པ་རྣམས་ཀྱང་བྱང་ཆུབ་སེམས་དཔའི་ཡོན་ཏན་གྱི་ཡུལ་ཕ་རོལ་ཏུ་ཕྱིན་པ་དྲུག་གི་ཚུལ་ཁྲིམས་ལ་སྦྱོར་བར་བྱེད། འགོད་པར་བྱེད་པ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །",
    "d263:827": "བྱང་ཆུབ་སེམས་དཔའ་ཐབས་ལ་མཁས་པས་སེམས་ཅན་ཉན་ཐོས་དང་། རང་སངས་རྒྱས་ཀྱི་ཐེག་པ་པ་རྣམས་འཕགས་པ་བྱང་ཆུབ་སེམས་དཔའི་ཚུལ་ཁྲིམས་ལ་སྦྱོར་བར་བྱེད་དོ། །",
    "d263:828": "རིགས་ཀྱི་བུ་དེ་ལ་འཕགས་པ་བྱང་ཆུབ་སེམས་དཔའི་ཚུལ་ཁྲིམས་གང་ཞེ་ན། ",
    "d263:829": "སེམས་ཅན་ཕ་རོལ་ལ་གནོད་པ་ཅན་གྱི་ནང་ན་བྱང་ཆུབ་སེམས་དཔའ་ཐམས་ཅད་ལ་གནོད་པ་མེད་པར་གནས་པ་དང་། ",
    "d263:830": "སེམས་ཅན་མ་བྱིན་པར་ལེན་པ་ཅན་རྣམས་ཀྱི་ནང་ན་བྱང་ཆུབ་སེམས་དཔའ་གཞན་གྱི་ནོར་ལ་མི་རྐུ་བའི་སེམས་ཀྱིས་གནས་པ་ནས་ཕ་རོལ་གྱི་ཆུང་མ་ལ་མི་གཡེམ་པ་དང་། བརྫུན་དུ་སྨྲ་བ་ལ་མི་སླུ་བའི་བར་དུའོ། །",
    "d263:831": "སེམས་ཅན་ཐམས་ཅད་ལ་ཕྲ་མ་མི་ཟེར་བ་ནས་ངག་མི་རྩུབ་པའི་བར་དུ་སྟེ། ཚིག་ཀྱལ་པ་ཟེར་བ་སྤངས་པ་དང་། ",
    "d263:832": "གནོད་སེམས་འདོད་པ་སྤངས་པ་དང་། ཆགས་སེམས་སྤངས་པ་དང་། སེམས་ཀྱི་རྙོག་པ་སྤང་བའི་ཕྱིར་གཞན་གྱི་བསྟན་པ་སྤངས་པ་དང་། ",
    "d263:833": "སངས་རྒྱས་དང་། ཆོས་དང་། དགེ་འདུན་གྱི་ཡོན་ཏན་ལ་གུས་པར་བྱ་བ་ལ་མི་ཟད་པར་མོས་ཤིང་ཉན་པར་འདོད་པ་དང་། ",
    "d263:834": "བསླབ་པ་ལ་མི་ཟད་པར་གུས་པ་སྐྱེས་པ་དང་། ཁ་ན་མ་ཐོ་བ་ཅུང་ཟད་ཙམ་ལ་འཇིགས་པར་ལྟ་བ་དང་། ",
    "d263:835": "ཐེག་པ་གཞན་མི་འདོད་པས་ཚུལ་ཁྲིམས་མ་ཞིག་པ་དང་། ",
    "d263:836": "མ་རུང་བ་སྐྱེ་བ་ལ་ཡང་དག་པར་གནས་པ་རྣམས་སྐྱོ་བས་ཚུལ་ཁྲིམས་མ་རལ་བ་དང་། ",
    "d263:837": "ཉོན་མོངས་པའི་བག་ཆགས་སྤངས་པས་ཚུལ་ཁྲིམས་འདྲེས་མ་མེད་པ་དང་། ",
    "d263:838": "ཆོས་དཀར་པོ་འཕེལ་བས་མཁས་པས་མི་དམོད་པ་དང་། ",
    "d263:839": "དྲན་པས་སྨྲ་བ་དང་། ཏིང་ངེ་འཛིན་ཁ་ན་མ་ཐོ་བ་མེད་པ་དང་། དབང་པོ་དྲུག་སྲུང་བ་དང་། ",
    "d263:840": "འདོད་པ་དང་ཆགས་སེམས་ཀྱི་འདོད་པ་རབ་ཏུ་སྤངས་པས་བསམ་པ་བསྔགས་པའོ། །",
    "d263:841": "ལྷ་དང་མི་མངོན་པར་མོས་པར་བྱ་བའི་ཕྱིར་རྩོད་པ་དང་ཐབ་མོའི་འདུ་འཛི་ཅན་ཡོངས་སུ་སྤངས་པ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །",
    "d263:842": "སེམས་ཅན་ཡོངས་སུ་བསྐྱབ་པའི་ཕྱིར་སེམས་ཅན་སྙིང་རྗེ་མེད་པའི་ནང་ན་འདུག་པ་ལ་བྱམས་པ་སྤྱོད་པར་འགྱུར་རོ། །",
    "d263:843": "སྡུག་བསྔལ་ཐམས་ཅད་བཟོད་པའི་སེམས་དང་། ངན་འགྲོར་འགྲོ་བ་ལ་ཞུམ་པ་མེད་པའི་སེམས་དང་། ",
    "d263:844": "བདག་འཁྲུལ་པ་ཕྱིར་འབྱིན་པ་དང་། གཞན་འཁྲུལ་པ་ལ་ནི་རྩོད་ཅིང་འདོར་བ་དེ་ཉིད་ཀྱིས་དེ་དག་ཡོངས་སུ་སྨིན་པར་བྱེད་དོ། །ཉོན་མོངས་པ་དང་། ",
    "d263:845": "རྙོག་པ་ལྔའི་སངས་རྒྱས་ཀྱི་ཞིང་འདིར་སེམས་ཅན་མཐའ་མེད་པར་བྱེད་པ་དང་། དམ་པའི་ཆོས་སྤོང་བ་དང་། འཕགས་པ་ལ་སྐུར་པ་འདེབས་པ་དང་། ལེ་ལོ་ཅན་དང་། མི་དགེ་བའི་རྩ་བ་དང་ལྷན་ཅིག་ཏུ་འགྲོགས་པའི་ནང་ན་བྱང་ཆུབ་སེམས་དཔའ་དགེ་བའི་བརྩོན་འགྲུས་བརྩམས་པར་འགྱུར་རོ། །ལུས་དང་། ངག་དང་། ཡིད་ཡོངས་སུ་སྦྱོང་བའི་ཕྱིར་ཚུལ་ཁྲིམས་དང་། ",
    "d263:846": "ཐོས་པ་དང་། གཏོང་བ་དང་། བསམ་གཏན་དང་། ཚད་མེད་པའི་ལས་དང་། གཟུགས་མེད་པའི་ཁམས་ཀྱི་དགེ་བའི་རྩ་བ་ལ་བརྩོན་འགྲུས་བརྩམས་པར་འགྱུར་རོ། །",
    "d263:847": "འདོད་པའི་ཁམས་དང་། གཟུགས་དང་། གཟུགས་མེད་པའི་ཕུང་པོ་ཉོན་མོངས་པའི་བག་ཆགས་ཀྱི་ལྟ་བ་ཀུན་ཏུ་སྦྱོར་བ་དང་། ཚུལ་འཆོས་པ་དང་། ཁ་གསག་གི་མཚན་མ་དང་། ",
    "d263:848": "འཇིག་ཚོགས་ཀྱི་མཚན་མ་དང་། མཐར་འཛིན་པའི་ལྟ་བ་ཡོངས་སུ་སྦྱང་བ་དང་། རབ་ཏུ་སྤང་བའི་ཕྱིར་རྩོལ་བ་དེ་དང་དེ་དག་གི་དགེ་བའི་རྩ་བ་ལ་ཡང་སེམས་ཅན་སྦྱོར་བར་བྱེད། འགོད་པར་བྱེད་པ་དེ་ཉིད་ཀྱིས་སེམས་ཅན་ཡོངས་སུ་སྨིན་པར་བྱེད་པ་སྟེ། རིགས་ཀྱི་བུ་བྱང་ཆུབ་སེམས་དཔའ་རྣམས་སེམས་ཅན་ཡོངས་སུ་སྨིན་པར་བྱ་བའི་ཕྱིར་བརྩོན་འགྲུས་དང་ཚུལ་ཁྲིམས་ཀྱི་སེམས་ཀྱི་གོ་ཆ་ལ་བརྩོན་པ་འདི་ཡང་འཇིག་རྟེན་པའི་ངག་སྙན་པའི་བསྡུ་བའི་དངོས་པོའོ། །",
    "d263:849": "གང་གིས་གོ་ཆའི་ཐབས་ལ་མཁས་པས་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་འདིར་བྱང་ཆུབ་སེམས་དཔའ་སྐྱེས་བུ་ཆེན་པོའི་རྩལ་གྱིས་སེམས་ཅན་མཚམས་མེད་པ་བྱེད་པ་དང་། དམ་པའི་ཆོས་སྤོང་བ་དང་། འཕགས་པ་ལ་སྐུར་པ་འདེབས་པ་དང་། མི་དགེ་བའི་རྩ་བ་དང་ལྷན་ཅིག་འགྲོགས་པ་དག་ཡོངས་སུ་སྨིན་པར་འགྱུར་རོ། །",
    "d263:850": "ཇི་ལྟར་ཡང་སངས་རྒྱས་ཀྱི་ཞིང་ཡོངས་སུ་མ་དག་པར་བྱང་ཆུབ་སེམས་དཔའ་རྣམས་རྣམ་པ་དེ་ལྟ་བུའི་སྐྱེས་བུའི་རྩལ་ཡོད་དོ། །",
    "d263:851": "རིགས་ཀྱི་བུ་དེའི་ཚེ། གཞུང་འདིས་གང་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་དུ་བྱང་ཆུབ་སེམས་དཔའ་ཕ་རོལ་ཏུ་ཕྱིན་པ་དྲུག་སྤྱད་པ་སྤྱོད་ཅིང་སྙིང་རྗེ་ཆེན་པོ་དང་ལྡན་པ་དེ་དག་བྱང་ཆུབ་སེམས་དཔའ་ཞེས་བྱ་བར་དེ་ལྟར་རིག་པར་བྱའོ། །",
    "d263:852": "བྱང་ཆུབ་སེམས་དཔའི་བ་སྤུའི་ཁུང་བུ་ཇི་སྙེད་པ་དེ་སྙེད་ཀྱི་ངག་སྙན་པའི་བ་སྤུའི་དངོས་པོས་སེམས་ཅན་ཡོངས་སུ་སྨིན་པར་བྱེད་དོ། །",
    "d263:853": "རིགས་ཀྱི་བུ་དེ་ལ་བྱང་ཆུབ་སེམས་དཔའ་རྣམས་ཀྱི་འཇིག་རྟེན་ལས་འདས་པའི་ཚུལ་ཁྲིམས་དང་། སེམས་ཅན་ཡོངས་སུ་སྨིན་པ་དང་། དོན་བྱ་བའི་བསྡུ་བའི་དངོས་པོ་གང་ཞེ་ན། ",
    "d263:854": "རིགས་ཀྱི་བུ་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་འདིར་བྱང་ཆུབ་སེམས་དཔའ་བརྟན་པའི་སྙིང་རྗེ་ཆེན་པོས་བཅིངས་པ་དང་། བདག་གི་སྨོན་ལམ་གྱི་ཁྱད་པར་གྱིས་བཅིངས་པ་ནི་འདི་ལྟ་སྟེ། ",
    "d263:855": "དཔེར་ན་ཕྱུགས་ཤིང་ལ་བཏགས་པ་ལྟར་སྡུག་བསྔལ་མྱོང་བས་ན་སེམས་དང་བསམ་པ་ལ་འཇིགས་པའམ། སྐྲག་པའམ། ཡོངས་སུ་བསྡིགས་པ་སྐྱེ་བར་མི་འགྱུར་རོ། །",
    "d263:856": "དེ་ཆུང་ངུ་ན་སེམས་ཀྱི་སྐད་ཅིག་མ་གཅིག་གིས་ཀྱང་སེམས་ཅན་ཡོངས་སུ་སྨིན་པར་བྱ་བའི་ཕྱིར་སྙིང་རྗེ་ཆེན་པོ་འདི་སྒོམ་པ་ན་དེ་ལྟར་བསླབ་བོ། །དེ་འདི་སྙམ་དུ་སེམས་ཏེ། སེམས་ཅན་འདི་གང་སེམས་ཅན་འདི་མིང་ཙམ་ཞིག་གམ། སེམས་ཅན་འདི་ཕྱིན་ཅི་ལོག་ཙམ་ཞིག་གམ། །གཏི་མུག་པ་ཙམ་མམ། ",
    "d263:857": "ཐ་སྙད་ཙམ་མམ། ཐོག་མར་དག་པ་འདི་སེམས་ཅན་ཞེས་བྱ་བའམ། ཡང་དག་པ་མ་ཡིན་པར་གཏི་མུག་པ་མ་གཏོགས་པར་ཤིན་ཏུ་མངོན་པར་མི་སྒྲུབ་པ་དང་། ",
    "d263:858": "འདུ་བྱེད་སྣ་ཚོགས་ཀྱི་ཕྱིན་ཅི་ལོག་ཀུན་ནས་ལྡང་བ་རྣམས་མངོན་པར་འདུ་བྱ་བ་ན་སྡུག་བསྔལ་བ་དང་། ཡིད་མི་བདེ་བ་མྱོང་བ་དང་། ",
    "d263:859": "འདུས་བྱས་ཐམས་ཅད་ཀྱི་དངོས་པོ་གར་མཁན་གྱི་ཚོན་འདྲ་བ་དང་། རྨི་ལམ་ལྟ་བུ་དང་། རང་བཞིན་གྱིས་སྨིག་རྒྱུ་ལྟ་བུ་དང་། ",
    "d263:860": "འཁོར་བ་ལ་ཆགས་པ་རྣམས་བདེ་བར་འདོད་ཅིང་མངོན་པར་འདུ་བྱ་བ་དེས་སྡུག་བསྔལ་རྣམ་པ་སྣ་ཚོགས་མྱོང་བ་དང་། ",
    "d263:861": "ཆོས་ཐམས་ཅད་ནམ་མཁའི་རང་བཞིན་དུ་མི་ཤེས་པ་ན་ཀུན་ཏུ་སྦྱོར་བས་འཁྲུལ་པ་དང་། མྱོས་པའི་སྡུག་བསྔལ་སྣ་ཚོགས་ཀྱི་ནད་འབྱུང་བར་འགྱུར་བ་དང་། ",
    "d263:862": "གང་གི་འགྲོ་བ་ལྔའི་འཁོར་བ་ལ་འཁོར་ལོ་སྟུག་པོ་ལྟ་བུའི་སྡུག་བསྔལ་གྱིས་ཡོངས་སུ་འཁོར་བ་དེ་དག་ཀྱང་བདག་ཅག་གིས་ཕྱིན་ཅི་ལོག་བཞི་སྤངས་ཏེ། ",
    "d263:863": "ཇི་ལྟ་བ་བཞིན་དུ་ཞི་བའི་ལམ་ལ་དགོད་པར་བྱ་ཞིང་ཡང་དག་པའི་སྡུག་བསྔལ་ཐམས་ཅད་ཀྱིས་ཡོངས་སུ་སྨིན་པར་བྱ་བ་ཞིག་སྙམ་པ་དང་། ",
    "d263:864": "དེ་སེམས་ཅན་རྣམས་ལ་ཚུལ་བཞིན་དུ་རྟོག་སྟེ། སེམས་ཅན་རྣམས་ལ་དམིགས་པའང་མེད་དོ། །",
    "d263:865": "སྲོག་དང་། གསོ་བ་དང་། གང་ཟག་དང་། ཤེད་ལས་སྐྱེས་པ་དང་། ཤེད་ཅན་དུ་དམིགས་པའང་མེད་དོ། །",
    "d263:866": "སེམས་ཅན་ཡོངས་སུ་སྨིན་པར་བྱ་བའི་ཕྱིར་སྙིང་རྗེ་ཆེན་པོ་ཡང་རྣམ་པར་མི་སྤོང་ངོ་། །",
    "d263:867": "བསྟན་པ་ལ་མོས་པས་སེམས་ཅན་རྣམས་འཇིག་རྟེན་ལས་འདས་པའི་ཚུལ་ཁྲིམས་ལ་སྦྱོར་བར་བྱེད། ཐབས་ལ་མཁས་པས་འགོད་པར་བྱེད། ",
    "d263:868": "དགོན་པ་དང་། ནགས་འདབ་ཏུ་འདུག་པའི་ཕྱིར་སྤྱོད་པར་འགྱུར་རོ། །",
    "d263:869": "འདུ་འཛི་ཡོངས་སུ་སྤང་བའི་ཕྱིར་བརྩོན་འགྲུས་བརྩམས་པས་ཉེ་བར་ལེན་པའི་ཕུང་པོ་ལྔ་ལ་ལྷ་དང་མི་མངོན་པར་མོས་པར་བྱ་བའི་ཕྱིར་ཡིད་ལ་བྱེད་པའི་རྣལ་འབྱོར་དང་ལྡན་པར་འགྱུར་རོ། །",
    "d263:870": "གང་ཡང་ཕྱག་འཚལ་བ་དང་། བསྙེན་བཀུར་བ་དང་། འདུ་འཛི་སྤང་བའི་ཕྱིར་སེམས་ཅན་དེ་དག་གི་དྲུང་དུ་ཉེ་བར་ཕྱིན་ནས་ཆོས་སྟོན་ཏེ། ",
    "d263:871": "བག་ལ་ཉལ་བ་སྤང་བའི་ཕྱིར་འགྲོ་བ་ལྔ་ལ་མངོན་པར་ཆགས་པ་རྗེས་སུ་སྨོན་པ་རྣམ་པར་བྱང་བའི་ཕྱོགས་ལ་སྦྱོར་བར་བྱེད་དོ། །",
    "d263:872": "ཉེས་པ་མང་པོའི་ལྟ་བ་དང་། ང་ཡིར་བྱ་བ་དང་། བདག་གིར་བྱ་བ་དང་། རྟག་པ་དང་ཆད་པ་ཡོངས་སུ་སྤང་བའི་ཕྱིར་དགོན་པའི་གནས་དང་། སྦྱངས་པའི་ཡོན་ཏན་བཅུ་གཉིས་ལ་རབ་ཏུ་གནས་པར་བྱེད་པ་དེ་དག་གི་གན་དུ་གུས་པ་སྐྱེ་བར་འགྱུར་རོ། །",
    "d263:873": "དེ་དག་ལའང་འཇིག་རྟེན་ལས་འདས་པའི་ཚུལ་ཁྲིམས་སྟོན་པར་བྱེད་པ་དེ་ནི་སངས་རྒྱས་ཀྱིས་གནང་བ། འཇིག་རྟེན་ལས་འདས་པའི་ཚུལ་ཁྲིམས་འདིའོ། །གང་དང་ལྡན་པའི་སེམས་ཅན་ཐམས་ཅད་འདོད་པའི་འདོད་ཆགས་འཇིག་པར་བྱེད་དོ། །གཟུགས་དང་གཟུགས་མེད་པའི་འདོད་ཆགས་ཐམས་ཅད་འཇིག་པར་བྱེད་དོ། །",
    "d263:874": "བག་ལ་ཉལ་བ་དང་། ང་ཡིར་བྱ་བ་དང་། བདག་གིར་བྱ་བ་ཐམས་ཅད་འཇིག་པར་བྱེད་དོ། །",
    "d263:875": "མྱུར་དུ་ཆོས་ཟབ་མོ་གཏིང་དཔག་དཀའ་བའི་བཟོད་པ་འཐོབ་བོ། །མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱའོ། །",
    "d263:876": "སེམས་ཅན་འཇིག་རྟེན་པའི་ཚུལ་ཁྲིམས་ཅན་ཡང་དང་ཡང་དུ་སྡུག་བསྔལ་གྱི་ཟིལ་གྱིས་ནོན་ཅིང་འགྲོ་བ་ལྔའི་འཁོར་ལོ་ལ་ཡང་དག་པར་གནས་པ་ང་ཡིར་བྱ་བ་དང་། བདག་གིར་བྱ་བ་ལ་རྟེན་པ་དག་བྱང་ཆུབ་ཀྱི་ལམ་རབ་ཏུ་མི་ཤེས་སོ། །",
    "d263:877": "དེ་བཞིན་དུ་རྫུ་འཕྲུལ་ཆེན་པོ་འཇིག་རྟེན་ལས་འདས་པའི་ཚུལ་ཁྲིམས་ཀྱིས་སེམས་ཅན་རྣམས་དགོས་པ་མེད་པ་ནི་གང་ན་བདག་གི་གནས་མེད་ཅིང་སེམས་ཅན་དང་། སྲོག་དང་། གསོ་བ་དང་། ",
    "d263:878": "གང་ཟག་དང་། ཤེད་ལས་སྐྱེས་པ་དང་། ཤེད་ཅན་གྱི་གནས་མེད་པ་དང་། ",
    "d263:879": "གཟུགས་ཀྱི་གནས་མེད་པ་དང་། ",
    "d263:880": "ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་གནས་མེད་པ་དང་། ",
    "d263:881": "སའི་ཁམས་ཀྱི་གནས་མེད་པ་དང་། ཆུ་དང་མེ་དང་། ",
    "d263:882": "རླུང་དང་མིག་དང་། གཟུགས་ཀྱི་མཚན་མ་ལ་མི་གནས་ཤིང་རྣ་བ་དང་། ",
    "d263:883": "སྒྲའི་མཚན་མ་ལ་མི་གནས། ",
    "d263:884": "སྣ་དང་དྲིའི་མཚན་མ་ལ་མི་གནས། ",
    "d263:885": "ལྕེ་དང་། རོའི་མཚན་མ་ལ་མི་གནས། ",
    "d263:886": "ལུས་དང་། རེག་བྱའི་མཚན་མ་ལ་མི་གནས། ",
    "d263:887": "ཡིད་དང་ཆོས་ཀྱི་མཚན་མ་ལ་མི་གནས། ",
    "d263:888": "ལུས་དང་ངག་དང་ཡིད་ཀྱི་མཚན་མ་ལ་མི་གནས། ",
    "d263:889": "ང་ཡིར་བྱ་བའི་རང་བཞིན་གྱི་མཚན་མ་ལ་མི་གནས། ",
    "d263:890": "རྟག་པ་དང་། ཆད་པའི་མཚན་མ་ལ་མི་གནས། ",
    "d263:891": "འཇིག་ཚོགས་ཀྱི་ལྟ་བ་དང་། མཐར་འཛིན་པའི་ལྟ་བ་ལ་མི་གནས། ",
    "d263:892": "རྟོག་པ་དང་རྣམ་པར་རྟོག་པ་དང་། ཀུན་ཏུ་རྟོག་པ་དང་། རབ་ཏུ་རྟོག་པ་དང་། ཉེ་བར་རྟོག་པ་ལ་མི་གནས། ",
    "d263:893": "མྱ་ངན་དང་ཉེ་བའི་མྱ་ངན་དང་རྗེས་སུ་མྱ་ངན་དང་ཟད་པའི་མྱ་ངན་དང་གཉིས་པའི་མྱ་ངན་ལ་མི་གནས། ",
    "d263:894": "སྟོང་པ་ཉིད་དང་། སྨོན་པ་མེད་པ་དང་། མཚན་མ་མེད་པ་དང་། ཁམས་གསུམ་གྱི་རྒྱུད་ལ་མི་གནས། མངོན་པར་འདུ་མི་བྱེད། ",
    "d263:895": "མ་སྐྱེས། མ་བྱུང་། མ་བྱས། མངོན་པར་མ་བྱས་པ་ལ་མི་གནས། ",
    "d263:896": "དུས་གསུམ་ལ་མི་གནས། ",
    "d263:897": "སེམས་དང་ཡིད་ཀྱི་མཚན་ཉིད་ལ་མི་གནས། ",
    "d263:898": "ཉོན་མོངས་པ་དང་། རྣམ་པར་བྱང་བ་དང་། ཚིག་པ་དང་རྗེས་སུ་ཚིག་པ་དང་། སྐད་ཅིག་དུ། འཇིག་པའི་མཐའི་རྡུལ་ལ་མི་གནས། ",
    "d263:899": "མངོན་པར་མི་ཤེས་པ་དང་། ",
    "d263:900": "འཐུན་པ་ལ་མི་གནས། ཉན་ཐོས་ཀྱི་ཐེག་པ་སྡོམ་པ་ལ་མི་གནས། ",
    "d263:901": "རང་སངས་རྒྱས་ཀྱི་ཐེག་པ་ལ་མི་གནས། ",
    "d263:902": "མཚན་མ་ལ་མི་གནས་ཤིང་ཕ་རོལ་ཏུ་ཕྱིན་པ་དྲུག་ལ་སྙེམས་པར་མི་གནས་ཀྱི་སེམས་དང་། ",
    "d263:903": "ཡིད་ཀྱི་རྣམ་པར་ཤེས་པའི་རྣམ་པར་སྤྱོད་པ་ནམ་མཁའ་བཞིན་དུ་གནས་ཤིང་ཡང་དག་པ་དང་ཡང་དག་པ་མ་ཡིན་པའི་རྣམ་པར་དཔྱོད་པ་ལ་མཚུངས་པར་གནས་སོ། །ཞེན་པ་གཉིས་སུ་མེད་པ་རྣམ་པར་དཔྱོད་པ་དང་། ",
    "d263:904": "ཆགས་པ་གཉིས་སུ་མེད་པ་རྣམ་པར་དཔྱོད་པ་དང་། ཡེ་ཤེས་གཉིས་སུ་མེད་པ་རྣམ་པར་དཔྱོད་པ་དང་། རྣལ་འབྱོར་གཉིས་སུ་མེད་པ་རྣམ་པར་དཔྱོད་པ་དང་། ཕ་རོལ་ཏུ་ཕྱིན་པ་གཉིས་སུ་མེད་པ་རྣམ་པར་དཔྱོད་པ་དང་། རྟོག་པ་གཉིས་སུ་མེད་པ་རྣམ་པར་དཔྱོད་པ་དང་། ཟག་པ་དང་བཅས་པ་གཉིས་སུ་མེད་པ་རྣམ་པར་དཔྱོད་པ་དང་། ",
    "d263:905": "ལམ་གཉིས་སུ་མེད་པ་རྣམ་པར་དཔྱོད་པ་དང་། ཉོན་མོངས་པ་མེད་པའི་འདྲེན་པ་གཉིས་སུ་མེད་པ་རྣམ་པར་དཔྱོད་པ་སྟེ། རིགས་ཀྱི་བུ་རྣམ་པ་དེ་ལྟ་བུའི་ཚུལ་ཁྲིམས་དང་ལྡན་པས་རིགས་ཀྱི་བུ་ཆོས་ཟབ་མོའི་བཟོད་པ་ཐོབ་བོ། །ཐོག་མ་མེད་པའི་སྟོང་པ་ཉིད་རབ་ཏུ་འབྱེད་པའི་ཡེ་ཤེས་ལ་མཁས་པར་འགྱུར་རོ། །",
    "d263:906": "ཤེས་རབ་སྣང་བས་བྱང་ཆུབ་ཀྱི་ལམ་རྣམ་པར་སྦྱོང་བར་བྱེད་དོ། །",
    "d263:907": "འཇིག་རྟེན་གྱི་ཆོས་ཀྱིས་གོས་པའང་མེད་དོ། །བདུད་ཀྱི་ལས་ཀྱིས་གོས་པའང་མེད་དོ། །བག་ཆགས་ཀྱི་རྗེས་སུ་འབྲེལ་བའི་ཉོན་མོངས་པས་གོས་པའང་མེད་དོ། །",
    "d263:908": "ཕྱོགས་བཅུར་ཤེས་རབ་ཀྱི་སྣང་བས་ལྡན་པར་འགྱུར་རོ། །ཤེས་རབ་ཀྱི་སྟོབས་སྐྱེས་པས་ཡུལ་ཐམས་ཅད་ཡོངས་སུ་ཤེས་པར་འགྱུར་རོ། །སངས་རྒྱས་ཀྱི་ཆོས་ཐམས་ཅད་ལ་སྣང་བ་ཐོབ་པར་འགྱུར་རོ། །",
    "d263:909": "འདོད་ཆགས་ཀྱི་འཁོར་བས་ལྡན་པ་དང་། མྱ་ངན་ལས་འདས་པ་དང་དངོས་པོ་དང་དངོས་པོ་མེད་པ་ཐམས་ཅད་ཀྱི་ཉོན་མོངས་པ་དང་། རྣམ་པར་བྱང་བ་ཡོངས་སུ་ཤེས་པ་དང་། ཆགས་པ་ཐམས་ཅད་ལས་ཡང་དག་པར་ཤིན་ཏུ་འདས་པ་དང་། ",
    "d263:910": "མྱ་ངན་ལས་འདའ་བར་འགྲོ་བའི་སྤྱོད་ཡུལ་དུ་འགྱུར་ཞིང་འཁོར་བའི་ཡུལ་དུའང་ཡང་དག་པར་མཐོང་ངོ་། །",
    "d263:911": "དབེན་པའི་སྤྱོད་ཡུལ་དུའང་འགྱུར་ཞིང་འདུ་འཛི་ཐམས་ཅད་ལ་མངོན་པར་ཆགས་པར་ཡང་ཡང་དག་པར་མཐོང་ངོ་། །",
    "d263:912": "བསམ་གཏན་གྱི་སྤྱོད་ཡུལ་དུའང་འགྱུར་ཞིང་བཙུན་མོའི་འཁོར་དུའང་ཡང་དག་པར་མཐོང་ངོ་། །",
    "d263:913": "མངོན་པར་འདུ་མི་བྱེད་པའི་སྤྱོད་ཡུལ་དུའང་འགྱུར་ཞིང་འདུ་བྱེད་ཐམས་ཅད་ཀྱི་ཡུལ་དུའང་ཡང་དག་པར་མཐོང་ངོ་། །",
    "d263:914": "མ་སྐྱེས་པའི་སྤྱོད་ཡུལ་དུའང་འགྱུར་ཞིང་བདུད་བཞིའི་ཡུལ་གྱི་སྤྱོད་ཡུལ་དུའང་ཡང་དག་པར་མཐོང་ངོ་། །",
    "d263:915": "འཕགས་པའི་སྐྱེ་བོའི་སྤྱོད་ཡུལ་དུའང་འགྱུར་ཞིང་། འཕགས་པའི་སྐྱེ་བོའི་སྤྱོད་ཡུལ་མ་ཡིན་པར་ཡང་ཡང་དག་པར་མཐོང་ངོ་། །",
    "d263:916": "འཇིག་རྟེན་གྱི་ཡུལ་ལས་ཡང་དག་པར་ཤིན་ཏུ་འདས་པར་ཡང་འགྱུར་ཞིང་འཇིག་རྟེན་ཐམས་ཅད་ཀྱི་ཡུལ་གྱི་སྤྱོད་ཡུལ་དུའང་ཡང་དག་པར་མཐོང་ངོ་། །",
    "d263:917": "ཡེ་ཤེས་ཀྱི་སྤྱོད་ཡུལ་དུའང་འགྱུར་ཞིང་བྱིས་པའི་ཡུལ་གྱི་སྤྱོད་ཡུལ་དུའང་ཡང་དག་པར་མཐོང་ངོ་། །",
    "d263:918": "ཡང་དག་པའི་མཐའི་ཡུལ་མངོན་དུའང་འགྱུར་ཞིང་ཉན་ཐོས་དང་། རང་སངས་རྒྱས་ཀྱི་ཡུལ་གྱི་སྤྱོད་པ་ལ་ཡང་དག་པར་དགའ་བས་ཀྱང་བྱང་ཆུབ་སེམས་དཔའི་ཡུལ་ལ་སྤྱད་པ་སྤྱོད་དོ། །",
    "d263:919": "ཡུལ་ཐམས་ཅད་མཚན་ཉིད་མེད་པའི་སྤྱོད་ཡུལ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པར་བྱེད། སྤྱོད་པར་བྱེད། ",
    "d263:920": "མཚན་དང་། དཔེ་བྱད་དང་། སངས་རྒྱས་ཀྱི་ཡུལ་ལ་ཡང་དག་པར་གཞོལ་བའི་རྣམ་པར་ཤེས་པ་ལ་བརྩོན་པས་བདུད་བཞིའི་ཡུལ་ལ་དབྱེ་བར་འཇུག་པ་ཤེས་པར་འགྱུར་རོ། །",
    "d263:921": "དེ་བཞིན་གཤེགས་པ་ལ་མཆོད་ཅིང་རིམ་གྲོ་བྱ་བའི་ཕྱིར་སངས་རྒྱས་ཀྱི་ཞིང་ཐམས་ཅད་དུ་ཉེ་བར་འགྲོ་བ་ལ་བརྩོན་པར་འགྱུར་ཞིང་དེ་བཞིན་གཤེགས་པ་ཐམས་ཅད་ཀྱི་བསྟན་པའང་བྱེད་དོ། །",
    "d263:922": "སངས་རྒྱས་ཀྱི་ཡུལ་ཐམས་ཅད་ཡོངས་སུ་རྫོགས་པར་བྱེད་ཅིང་། ཐམས་ཅད་མཁྱེན་པའི་ཡེ་ཤེས་ཀྱི་ཡུལ་ལ་ཡང་འཇུག་པར་བྱེད་དོ། །",
    "d263:923": "དམིགས་པ་ཐམས་ཅད་ཀྱི་དགེ་བ་སྤྱོད་པ་ལ་སེམས་ཅན་ཡོངས་སུ་སྨིན་པར་བྱེད་དོ། །",
    "d263:924": "ཉོན་མོངས་པའི་རི་རྣམ་པར་ཕྱེ་མར་བྱེད་དོ། །སྤྲོས་པ་ཐམས་ཅད་རབ་ཏུ་དེད་པར་བྱེད་དོ། །ལྟ་བ་ཐམས་ཅད་རྣམ་པར་འཇིག་པར་བྱེད་དོ། །སངས་རྒྱས་ཀྱི་ཆོས་ཐམས་ཅད་ལ་ཡང་འགོད་པར་བྱེད་དོ། །",
    "d263:925": "རིགས་ཀྱི་བུ་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་ན་སེམས་ཅན་མི་དགེ་བའི་རྩ་བ་དང་ལྷན་ཅིག་ཏུ་འགྲོགས་པ་རྣམས་ཀྱི་ནང་ན་བྱང་ཆུབ་སེམས་དཔའ་རྣམ་པ་དེ་ལྟ་བུས་ཕ་རོལ་ཏུ་ཕྱིན་པ་དྲུག་སྤྱད་པ་སྤྱོད་པའི་ཚེ། རྣམ་པ་དེ་ལྟ་བུའི་དོན་བྱ་བ་བསྡུ་བའི་དངོས་པོས་སེམས་ཅན་རྣམས་འཇིག་རྟེན་ལས་འདས་པའི་ཚུལ་ཁྲིམས་ལ་སྦྱོར་བར་བྱེད་དོ། །",
    "d263:926": "དགོད་པར་བྱེད་དོ། །ཡོན་ཏན་གྱིས་སངས་རྒྱས་ཀྱི་ཡོན་ཏན་དོན་བྱ་བ་ལ་སེམས་ཅན་རྣམས་འགོད་པར་བྱེད་པ་འདི་དག་ཀྱང་བྱང་ཆུབ་སེམས་དཔའི་སྐྱེས་བུ་ཆེན་པོའི་ཁུར་ཏོ། །",
    "d263:927": "སེམས་ཅན་གྱི་བསྡུ་བའོ། །སེམས་ཅན་གྱི་ཚོགས་སོ། །སེམས་ཅན་ཡོངས་སུ་སྨིན་པར་བྱེད་པའོ། །",
    "d263:928": "གང་སེམས་ཅན་ཤིན་ཏུ་དབུལ་པོ་ལས་ཡོངས་སུ་ཐར་བར་བྱེད་པའོ། །རྣམ་པར་ཐར་པའི་སྒོ་གསུམ་ལ་འགོད་པར་བྱེད་པའོ། །",
    "d263:929": "ཇི་ལྟ་བུར་སངས་རྒྱས་ཀྱི་ཞིང་རྣམ་པར་མ་དག་པར་བྱང་ཆུབ་སེམས་དཔའ་ལ་ལ་རྣམ་པ་དེ་ལྟ་བུའི་རྩལ་བྱེད་ཅིང་། ",
    "d263:930": "བྱང་ཆུབ་སེམས་དཔའི་བ་སྤུའི་ཁུང་བུ་ཇི་སྙེད་པ་དེ་སྙེད་ཀྱི་དོན་བྱ་བས་སེམས་ཅན་ཡོངས་སུ་སྨིན་པར་འགྱུར་རོ། །རིགས་ཀྱི་བུ་གཞན་ཡང་བྱང་ཆུབ་སེམས་དཔའི་དོན་འཐུན་པ་སེམས་ཅན་ཡོངས་སུ་སྨིན་པའི་རྩལ་ཆེན་པོ་གང་ཞེ་ན། ",
    "d263:931": "རིགས་ཀྱི་བུ་ཉོན་མོངས་པ་དང་རྙོག་པ་ལྔའི་སངས་རྒྱས་ཀྱི་ཞིང་འདིར་བྱང་ཆུབ་སེམས་དཔའ་ཕ་རོལ་ཏུ་ཕྱིན་པ་དྲུག་སྤྱད་པ་སྤྱོད་པ་ན། གང་གི་ཚེ་བདག་བརྩོན་པར་འགྱུར་བ་ཡང་ན་ནི་སྦྱིན་པའི་ཕ་རོལ་ཏུ་ཕྱིན་པ་དང་། ཡང་ན་ནི་ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། ",
    "d263:932": "བསམ་གཏན་དང་། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པར་འགྱུར་བ་དེ་དང་དེར་སེམས་ཅན་རྣམས་སྦྱོར་བར་བྱེད་དོ། །གལ་ཏེ་ཡང་བྱང་ཆུབ་སེམས་དཔའ་སྦྱིན་པ་བྱིན་པས་ཟས་སམ་སྐོམ་ནས། ཡན་ལག་གི་དམ་པ་མགོའི་བར་དུ་གཏོང་བར་འགྱུར་བ་དེ་དེ་ལྟར་སེམས་ཅན་རྣམས་ལ་སྦྱིན་པའི་ཕ་རོལ་ཏུ་ཕྱིན་པའི་ཡོན་ཏན་སྟོན་པ་དེ་ལ་སྦྱོར་བར་བྱེད་དོ། །",
    "d263:933": "གང་གི་ཚེ་བྱང་ཆུབ་སེམས་དཔའ་སྲོག་གཅོད་པ་སྤངས་ཤིང་སེམས་ཅན་རྣམས་ལ་སྙིང་རྗེ་བ་དེ་དེ་ལྟར་སྲོག་གཅོད་པ་ཟློག་པར་བྱེད། སེམས་ཅན་ཐམས་ཅད་ལ་སྙིང་རྗེ་བར་སྦྱོར་བར་བྱེད་དོ། །",
    "d263:934": "འཇིག་རྟེན་ལས་འདས་པའི་ཚུལ་ཁྲིམས་ལ་འགོད་པར་བྱེད་པ་ནས། ཡང་དག་པར་ལྟ་བའི་བར་དུ་སྨྲ་བར་བྱའོ། །",
    "d263:935": "ཇི་ལྟར་ཡང་བྱང་ཆུབ་སེམས་དཔའ་བདག་བཟོད་པའི་ཡོན་ཏན་ལྔ་དང་ལྡན་པར་འགྱུར་བ་དང་། བག་ལ་ཉལ་བ་སྤངས་པའི་ཕྱིར་བཟོད་པ་སྒོམ་པར་བྱེད་པ་ནས། མི་སྐྱེ་བའི་ཆོས་ཀྱི་བཟོད་པ་ཐོབ་པའི་བར་དུ་དེ་ལ་སེམས་ཅན་རྣམས་སྦྱོར་བར་བྱེད་ཅིང་མི་སྐྱེ་བའི་ཆོས་ཀྱི་བཟོད་པའི་བར་དུ་འགོད་པར་བྱེད་དོ། །",
    "d263:936": "ཇི་ལྟར་བྱང་ཆུབ་སེམས་དཔའ་བདག་བརྩོན་འགྲུས་བརྩམས་ནས་སེམས་ཅན་ཡོངས་སུ་སྨིན་པར་བྱ་བའི་ཕྱིར་དགེ་བའི་ལུས་ཀྱི་ལས་བྱིན་གྱིས་བརླབས་པ་དང་། དགེ་བའི་ངག་གི་ལས་དང་། ཡིད་ཀྱི་ལས་བྱིན་གྱིས་བརླབས་པ་ནས་དགེ་བའི་རྒྱུར་འདུ་ཤེས་པ་དང་། ཞི་བ་དང་། སྙིང་རྗེ་ཆེན་པོའི་རྒྱུར་འདུས་བྱས་རྣམས་རྣམ་པར་མི་སྤོང་བ་དེ་ལ་སེམས་ཅན་རྣམས་སྦྱོར་བར་བྱེད། འགོད་པར་བྱེད་དོ། །",
    "d263:937": "ཇི་ལྟ་བུར་བྱང་ཆུབ་སེམས་དཔའ་ཉན་ཐོས་དང་། རང་རྒྱལ་བ་འདུལ་བའི་ཕྱིར་ཉན་ཐོས་དང་། རང་སངས་རྒྱས་ཀྱི་ཐེག་པ་ལ་གནས་ཏེ། བསམ་གཏན་ལ་བསམ་གཏན་དུ་བྱེད་དོ། །",
    "d263:938": "དེ་བཞིན་གཤེགས་པའི་ཏིང་ངེ་འཛིན་ཡོངས་སུ་རྫོགས་པར་བྱ་བའི་ཕྱིར་ཉན་ཐོས་དང་། རང་རྒྱལ་བ་དང་བྲལ་བའི་བསམ་གཏན་ལ་བསམ་གཏན་དུ་བྱེད་དོ། །",
    "d263:939": "བྱང་ཆུབ་སེམས་དཔའ་བདག་མེད་པའི་བསམ་གཏན་ལ་བསམ་གཏན་དུ་བྱེད་པ་ནས་འཁྱིལ་བ་དང་། ལྡོག་པའི་བསམ་གཏན་ཐོབ་པའི་བར་དུ་དེ་ལ་སེམས་ཅན་རྣམས་དེ་དང་དེ་དག་གི་ཡོན་ཏན་ལ་སྦྱོར་བར་བྱེད། འགོད་པར་བྱེད་དོ། །",
    "d263:940": "ཇི་ལྟ་བུར་བྱང་ཆུབ་སེམས་དཔའ་བདག་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མངོན་པར་བརྩོན་པ་ན་ཐབས་སྣ་ཚོགས་ཀྱིས་ཤེས་རབ་ཀུན་འབྱུང་བར་བྱེད་དོ། །",
    "d263:941": "ཇི་ལྟར་བདག་མངོན་སུམ་དུ་འགྱུར་བ་དེ་ལྟར་སེམས་ཅན་རྣམས་སྦྱོར་བར་བྱེད་དོ། །",
    "d263:942": "ཇི་ལྟ་བུར་ཆོས་ཐམས་ཅད་ལ་ཡེ་ཤེས་ཐོབ་ཅིང་ཕ་རོལ་མ་ཡིན་པའི་རྐྱེན་མངོན་པར་ཤེས་པ་དེ་ལྟར་སེམས་ཅན་གྱི་རྒྱུའི་ཕྱིར་ཆོས་འདི་དག་འབྱུང་བ་འདི་ནི་སེམས་ཅན་ཡོངས་སུ་སྨིན་པར་སྦྱོར་བའི་ཐབས་ལ་མཁས་པའི་ཡེ་ཤེས་ཏེ། ",
    "d263:943": "གང་གི་ལས་ཀྱིས་སེམས་ཅན་རྣམས་དགེ་བའི་རྩ་བ་སྐྱེད་པར་ནུས་པ་དེའི་བར་དུ་སྦྱོར་བའི་བྱིན་གྱིས་བརླབས་པའི་ཕྱིར་ཆགས་པ་ཡང་མེད་དོ། །",
    "d263:944": "སེམས་ཅན་ཉན་ཐོས་ཀྱི་ཐེག་པ་པ་རྣམས་ཉན་ཐོས་ཀྱི་ཐེག་པ་ལ་སྦྱོར་བར་བྱེད་དོ། །",
    "d263:945": "སེམས་ཅན་རང་སངས་རྒྱས་ཀྱི་ཐེག་པ་པ་རྣམས་རང་སངས་རྒྱས་ཀྱི་ཐེག་པ་ལ་སྦྱོར་བར་བྱེད་དོ། །",
    "d263:946": "སེམས་ཅན་རྣམས་ཇི་ལྟ་བུར་ཕྲ་བའི་ཆོས་ལ་ཡེ་ཤེས་མངོན་སུམ་དུ་འབྱུང་བར་འགྱུར་བ་དེ་ལྟར་བྱང་ཆུབ་ཀྱི་སྤྱོད་པ་ཟབ་མོ་ལ་སྦྱོར་བར་བྱེད་དོ། །",
    "d263:947": "ལས་ཀྱི་རྣམ་པར་སྨིན་པ་ལ་མཁས་པའི་ཡེ་ཤེས་དང་ལྡན་པའི་དྲན་པ་རྣམ་པར་མི་སྤོང་བ་འདི་ཡང་བྱང་ཆུབ་སེམས་དཔའི་ཐབས་ལ་མཁས་པས་རབ་ཏུ་འབྱེད་པའི་ཡེ་ཤེས་མངོན་པར་བསྒྲུབས་པའོ། །",
    "d263:948": "གང་བྱང་ཆུབ་སེམས་དཔའ་ཆོས་དང་སེམས་ལ་དབང་བྱེད་པར་རབ་ཏུ་ཤེས་ཤིང་སྐད་ཅིག་མར་འཇིག་པའི་མཚན་ཉིད་ལ་ཡང་རྟོག་པ་དང་། ",
    "d263:949": "སེམས་ཅན་ལ་སྙིང་རྗེ་ཆེན་པོ་རྣམ་པར་མི་སྤོང་བ་འདི་ཡང་བྱང་ཆུབ་སེམས་དཔའི་ཐབས་ལ་མཁས་པས་སེམས་ཅན་ཡོངས་སུ་སྨིན་པ་མངོན་པར་བསྒྲུབས་པའོ། །",
    "d263:950": "གང་བྱང་ཆུབ་སེམས་དཔའ་སེམས་ཅན་སྟོང་པ་ཉིད་དང་། དོན་དམ་པ་སྟོང་པ་ཉིད་ལ་སྤྱོད་པ་ཐམས་ཅད་ཀྱི་མཚན་ཉིད་དུ་དམིགས་པ་ཡང་མེད་ཅིང་སེམས་ཅན་རྣམས་ཐེག་པ་གསུམ་ལ་སྦྱོར་བར་བྱེད་པ་དང་། ",
    "d263:951": "སེམས་ཅན་ཡོངས་སུ་སྨིན་པར་སྦྱོར་བའི་རྒྱུན་མ་བཅད་པ་འདི་ཡང་བྱང་ཆུབ་སེམས་དཔའི་ཐབས་ལ་མཁས་པས་སེམས་ཅན་ཡོངས་སུ་སྨིན་པར་མངོན་པར་བསྒྲུབས་པའོ། །",
    "d263:952": "གང་བྱང་ཆུབ་སེམས་དཔའ་ལུས་དང་ངག་དང་ཡིད་ཀྱི་འདུ་བྱེད་བདག་མེད་པ་དང་ལྡན་པས་ཆོས་སྟོན་པ་ལ་དམིགས་པ་མེད་པ་དང་། ཉན་པ་དང་། སྒྲ་དང་དབྱངས་ལ་དམིགས་པ་མེད་པ་དང་། ལས་ཀྱི་འབྲས་བུ་རྣམ་པར་སྨིན་པ་ལ་དམིགས་པ་མེད་པ་དང་། ",
    "d263:953": "སེམས་ཅན་རྣམས་ལ་སྙིང་རྗེ་བའི་ཕྱིར་ཡང་སེམས་ཅན་ཕྱིན་ཅི་ལོག་ལ་ཡང་དག་པར་འདུ་བ་མེད་པ་རྣམས་ལ་སེམས་ཅན་གྱི་མཚན་ཉིད་ཀྱི་རྗེས་སུ་འབྲེལ་པ་སྟོན་པ་འདི་ཡང་བྱང་ཆུབ་སེམས་དཔའི་ཐབས་ལ་མཁས་པས་སེམས་ཅན་ཡོངས་སུ་སྦྱང་བ་མངོན་པར་བསྒྲུབས་པའོ། །",
    "d263:954": "བྱང་ཆུབ་སེམས་དཔའ་རང་བཞིན་གྱིས་འདུ་བྱེད་པར་མི་དམིགས་ཤིང་གཏོང་བར་ཡང་མི་དམིགས་པ་དང་། ལེན་པ་དང་རྣམ་པར་སྨིན་པའི་འབྲས་བུ་ཡང་མ་ཡིན་ལ། ",
    "d263:955": "སེམས་ཅན་ལ་སྙིང་རྗེ་བའི་ཕྱིར་ཡང་སྦྱིན་པ་བྱིན་པར་འགྱུར་ལ་སེམས་ཅན་རྣམས་ལ་སྦྱིན་པའི་འབྲས་བུ་རྣམ་པར་སྨིན་པར་ཡང་སྟོན་པར་བྱེད་པ་དང་། ",
    "d263:956": "སྦྱིན་པ་པོ་བསོད་ནམས་བྱ་བའི་དངོས་པོ་ལ་སྦྱོར་བར་བྱེད་པ་འདི་ཡང་བྱང་ཆུབ་སེམས་དཔའི་ཐབས་ལ་མཁས་པས་སེམས་ཅན་ཡོངས་སུ་སྨིན་པ་མངོན་པར་བསྒྲུབས་པའོ། །",
    "d263:957": "ཡང་བྱང་ཆུབ་སེམས་དཔའ་ཇི་ལྟར་སེམས་ཅན་གྱི་ལུས་སྤྱོད་པ་མེད་པ་དང་། འགྱུར་བ་མེད་པ་དང་། མི་གཙང་བའི་གཟུགས་བརྙན་ལྟ་བུར་རབ་ཏུ་ཤེས་པ་དང་། ",
    "d263:958": "སེམས་བྲག་ཅ་ལྟ་བུར་བརྟག་པ་དང་། འདུ་བྱེད་སྒྱུ་མའི་རང་བཞིན་ལྟ་བུར་རབ་ཏུ་ཤེས་པ་དང་། ",
    "d263:959": "སེམས་ཅན་རྣམས་ལ་སྙིང་རྗེ་ཆེན་པོ་རབ་ཏུ་སྦྱོར་བ་རྣམ་པར་མི་སྤོང་བ་དང་། སེམས་ཅན་རྣམས་ལུས་དང་ངག་དང་། ཡིད་ཀྱི་འདུ་བྱེད་ལ་སྦྱོར་བར་བྱེད་པ་དང་། ",
    "d263:960": "རྒྱུ་དང་འབྲས་བུ་ཡང་དག་པར་སྟོན་པར་བྱེད་པ་འདི་ཡང་བྱང་ཆུབ་སེམས་དཔའི་ཐབས་ལ་མཁས་པས་སེམས་ཅན་ཡོངས་སུ་སྨིན་པ་མངོན་པར་བསྒྲུབས་པའོ། །",
    "d263:961": "ཡང་བྱང་ཆུབ་སེམས་དཔའ་ཇི་ལྟ་བུར་བདག་མེད་ཅིང་མངོན་པར་འདུ་མི་བྱེད་པའི་ཚུལ་ཁྲིམས་ལ་རྟོག་པར་བྱེད་པ་དང་། ",
    "d263:962": "སྤྱོད་པའི་མཚན་ཉིད་ཀྱང་རབ་ཏུ་ཤེས་པ་དང་། འདི་ལ་སེམས་ཅན་གྱི་བཏང་སྙོམས་སུ་རབ་ཏུ་སྦྱོར་བར་མི་འགྱུར་བ་དང་། ",
    "d263:963": "སེམས་ཅན་རྣམས་དང་ཕུང་པོ་གསུམ་ལ་སྦྱོར་བར་བྱེད་པ་འདི་ནི་ལྷག་པའི་ཚུལ་ཁྲིམས་སུ་སློབ་པ་དང་ལྷག་པའི་སེམས་དང་། ",
    "d263:964": "ལྷག་པའི་ཤེས་རབ་ལ་སྦྱོར་བར་བྱེད་པ་འདི་ཡང་བྱང་ཆུབ་སེམས་དཔའི་ཐབས་ལ་མཁས་པས་སེམས་ཅན་ཡོངས་སུ་སྨིན་པ་བསྒྲུབས་པའོ། །",
    "d263:965": "ཡང་བྱང་ཆུབ་སེམས་དཔའ་འདི་ལྟར་ལུས་དང་ངག་དང་ཡིད་ཀྱི་འདུ་བྱེད་སྐད་ཅིག་ཏུ་འཇིག་པའི་མཚན་ཉིད་དུ་ཤེས་ཏེ། འདུས་མ་བྱས་ཀྱི་གནས་དང་བྲལ་བར་ཡང་དག་པར་རྗེས་སུ་མཐོང་ཞིང་སེམས་ཅན་རྣམས་ལ་ཏིང་ངེ་འཛིན་དང་། བཟོད་པའི་རྒྱུ་དང་། ",
    "d263:966": "འབྲས་བུ་མཚུངས་པར་སྟོན་པ་དེ་ལ་སེམས་ཅན་རྣམས་སྦྱོར་བར་བྱེད་པ་འདི་ཡང་བྱང་ཆུབ་སེམས་དཔའི་ཐབས་ལ་མཁས་པས་སེམས་ཅན་ཡོངས་སུ་སྨིན་པ་མངོན་པར་བསྒྲུབས་པའོ། །",
    "d263:967": "བྱང་ཆུབ་སེམས་དཔའ་ཇི་ལྟར་ཡང་བླང་བ་མེད་པ་དང་དོར་བ་མེད་པའི་འདུ་བྱེད་ཐམས་ཅད་ཤེས་ཤིང་རྒྱུ་དང་འབྲས་བུར་ཡང་རྟོག་པ་དང་། ",
    "d263:968": "ཆོས་ཐམས་ཅད་སྐྱེ་བ་དང་འགོག་པར་དམིགས་པ་མེད་པ་དང་། རྒྱུ་དང་རྐྱེན་གྱི་འབྲས་བུ་རྣམ་པར་སྨིན་པ་དང་བྲལ་བར་རབ་ཏུ་མི་ཤེས་པ་དང་། ",
    "d263:969": "སེམས་ཅན་རྣམས་ཡོངས་སུ་སྨིན་པར་བྱེད་པ་དང་། སྙིང་རྗེ་ཆེན་པོའི་རྒྱུན་མི་གཅོད་པ་དང་། ཡང་སེམས་ཅན་རྣམས་ཀྱི་ཉོན་མོངས་པ་རབ་ཏུ་སྤངས་པ་དང་། ཕུང་པོ་ཡོངས་སུ་ཤེས་པ་དང་། ཡེ་ཤེས་མངོན་སུམ་དུ་བྱ་བའི་ཕྱིར་བརྩོན་འགྲུས་བརྩམ་པ་དང་། ",
    "d263:970": "རྒྱུའི་འབྲས་བུ་སྟོན་པར་བྱེད་པ་དང་། སེམས་ཅན་ལེ་ལོ་ཅན་རྣམས་བརྩོན་འགྲུས་ལ་དམིགས་པའི་སྡུག་བསྔལ་འཛིན་པ་ལ་སྦྱོར་བ་འདི་ཡང་བྱང་ཆུབ་སེམས་དཔའི་ཐབས་ལ་མཁས་པས་སེམས་ཅན་ཡོངས་སུ་སྨིན་པ་མངོན་པར་བསྒྲུབས་པའོ། །",
    "d263:971": "བྱང་ཆུབ་སེམས་དཔའ་ཇི་ལྟར་ཡང་བསམ་གཏན་ལ་བསམ་གཏན་དུ་བྱེད་ཅིང་འདུ་བྱེད་ཐམས་ཅད་མི་རྟག་པར་ཡང་དག་པར་རྗེས་སུ་མཐོང་བ་དང་། ",
    "d263:972": "སྡུག་བསྔལ་བ་དང་། བདག་མེད་པ་དང་། རྨྱོང་བ་མེད་པ་དང་། བྱས་པ་མེད་པ་དང་། བྱ་བ་མེད་པ་དང་། ",
    "d263:973": "ཀུན་ནས་ལྡང་བ་མེད་པ་དང་། སྐད་ཅིག་ཏུ་ཟད་པ་མེད་པའི་ཡེ་ཤེས་ལ་མཁས་པའི་འདུ་བྱེད་རྣམས་ཡང་དག་པར་རྗེས་སུ་མཐོང་བ་དང་། སེམས་ཅན་རྣམས་ལ་ཡང་ཕུང་པོ་ལ་རྟེན་པའི་བསམ་གཏན་ཚངས་པར་སྤྱོད་པ་མངོན་པར་ཤེས་པ་ཐོབ་པའི་རྒྱུ་དང་འབྲས་བུ་སྟོན་པ་དང་། ",
    "d263:974": "བསམ་གཏན་གྱིས་ཉོན་མོངས་པ་སྤང་བར་བྱོས་ཤིག་ཅེས་དེ་ལྟར་ལས་གཞན་མ་ཡིན་པས་སེམས་ཅན་རྣམས་བསམ་གཏན་ལ་སྦྱོར་བར་བྱེད་པ་དང་། ",
    "d263:975": "ཐོབ་པ་ཆེན་པོ་ཐོབ་པར་བྱོས་ཤིག་ཅེས་བསམ་གཏན་ལ་སེམས་སྦྱོར་བར་བྱེད་པ་འདི་ཡང་བྱང་ཆུབ་སེམས་དཔའི་ཐབས་ལ་མཁས་པས་སེམས་ཅན་ཡོངས་སུ་སྨིན་པའི་མངོན་པར་བསྒྲུབས་པའོ། །ཡང་བྱང་ཆུབ་སེམས་དཔའ་ཇི་ལྟར་བླང་བ་མེད་ཅིང་དོར་བ་མེད་པ་དང་། ",
    "d263:976": "ཆགས་པ་དང་། ",
    "d263:977": "ཁོང་ཁྲོ་བ་གཉི་ག་དང་བྲལ་བས་ཐམས་ཅད་བཏང་སྙོམས་ཐོབ་པ་དང་། ནན་ཏན་དང་། བདག་ཏུ་ཤེས་པ་དང་། མི་སྐྱེ་བའི་ཆོས་ཀྱི་བཟོད་པ་དང་། བསམ་གཏན་གྱི་དབང་པོ་ལ་ཡིད་ཀྱི་འདུ་བྱེད་རྣམས་རྟོག་པར་མི་བྱེད། ",
    "d263:978": "རྣམ་པར་རྟོག་པར་མི་བྱེད་པ་དང་། སེམས་ཅན་རྣམས་ལ་སྙིང་རྗེ་ཆེན་པོ་རབ་ཏུ་སྦྱོར་བ་ཡོངས་སུ་འགྲུབ་པ་རབ་ཏུ་མི་སྤོང་བ་དང་། ཤེས་རབ་སྒོམ་པ་ལ་བརྩོན་པས་སེམས་ཅན་རྣམས་འཁོར་བའི་བཙོན་ར་ལས་རབ་ཏུ་ཐར་བར་སྟོན་པ་དང་། ",
    "d263:979": "སེམས་ཅན་རྣམས་ཐོས་པ་དང་བསམ་གཏན་ལ་བརྩོན་ཞིང་ཚོལ་བ་བསྒོམ་པ་ལ་སྦྱོར་བར་བྱེད་པ་དང་། ཡང་བྱང་ཆུབ་སེམས་དཔའ་ཇི་ལྟ་ཇི་ལྟ་བུར་དགེ་བའི་ཆོས་ཀྱི་ཁྱད་པར་ཁོང་དུ་ཆུད་པས་འཁོར་བའི་འདམ་ལས་རྒལ་བར་འགྱུར་བ་དེ་ལྟ་དེ་ལྟ་བུར་སེམས་ཅན་རྣམས་ཆོས་དེ་དང་དེ་དག་ལ་ཡང་དག་པར་གཞོག་པར་བྱེད་སྦྱོར་བར་བྱེད། ",
    "d263:980": "འགོད་པར་བྱེད་པ་འདི་ཡང་བྱང་ཆུབ་སེམས་དཔའི་ཡེ་ཤེས་ཀྱི་ཐབས་ལ་མཁས་པས་སེམས་ཅན་རྣམས་ཡོངས་སུ་སྨིན་པར་བྱ་བའི་ཕྱིར་དོན་འཐུན་པའི་བསྡུ་བའི་དངོས་པོ་མངོན་པར་བསྒྲུབས་པའོ། །",
    "d263:981": "རིགས་ཀྱི་བུ་བྱང་ཆུབ་སེམས་དཔའི་བ་སྤུའི་ཁུང་བུ་ཇི་སྙེད་པ་དེ་སྙེད་ཀྱི་སེམས་ཅན་ཡོངས་སུ་སྨིན་པ་དོན་འཐུན་པའི་བསྡུ་བའི་དངོས་པོའོ། །",
    "d263:982": "གཞན་ཡང་ཉོན་མོངས་པ་རྙོག་པ་ལྔའི་སངས་རྒྱས་ཀྱི་ཞིང་དུ་ངན་སོང་གསུམ་དང་། ངན་སོང་དུ་སྤྱོད་པའི་ཉེས་པ་དང་། སེམས་ཅན་ཉོན་མོངས་པ་དང་། ཚེ་དང་ལྟ་བ་དང་། བསྐལ་པའི་རྙོག་པས་བྱང་ཆུབ་སེམས་དཔའ་རྙོག་པ་ལྔའི་སངས་རྒྱས་ཀྱི་ཞིང་འདི་ལས་སྨོན་ལམ་གྱི་རྒྱུན་མི་གཅོད་ཅིང་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་ལ་མངོན་པར་མི་འདོད་པ་དང་། ",
    "d263:983": "སངས་རྒྱས་ཀྱི་ཞིང་ཡོངས་སུ་དག་པར་སྨོན་ལམ་མི་བྱེད་དོ། །ཡང་ཉོན་མོངས་པ་དང་། ",
    "d263:984": "རྙོག་པ་ལྔའི་སངས་རྒྱས་ཀྱི་ཞིང་དུ་ཕ་རོལ་ཏུ་ཕྱིན་པ་དྲུག་གིས་བྱང་ཆུབ་ཀྱི་སྤྱད་པ་སྤྱོད་པ་ན། སེམས་ཅན་མཚམས་མེད་པ་བྱེད་པ་དང་། དམ་པའི་ཆོས་སྤོང་བ་དང་། འཕགས་པ་ལ་སྐུར་པ་འདེབས་པ་དང་། མི་དགེ་བའི་རྩ་བ་དང་ལྷན་ཅིག་ཏུ་འགྲོགས་པ་རྣམས་བསྡུ་བའི་དངོས་པོ་རྣམ་པ་བཞི་པོ་འདི་དག་གིས་སེམས་ཅན་རྣམས་ཡོངས་སུ་སྨིན་པ་སྐྱེད་པར་བྱེད་དོ། །",
    "d263:985": "ཐེག་པ་གསུམ་ལ་སྦྱོར་བར་བྱེད་དོ། །ཕ་རོལ་ཏུ་ཕྱིན་པ་དྲུག་ལ་འགོད་པར་བྱེད་དོ། །",
    "d263:986": "དེ་ཡང་འདིར་དེ་ཙམ་གྱིས་བྱང་ཆུབ་ཀྱི་སྤྱད་པ་སྤྱོད་ཅིང་སེམས་ཅན་ཡོངས་སུ་སྨིན་པར་བྱེད་དོ། །",
    "d263:987": "འདིར་ཡང་འདུལ་བ་འཛིན་པ་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བའི་བར་དུའོ། །",
    "d263:988": "བྱང་ཆུབ་ཐོབ་པ་ན་ཡང་སེམས་ཅན་མཚམས་མེད་པ་བྱེད་པ་ནས་མི་དགེ་བའི་རྩ་བ་དང་ལྷན་ཅིག་ཏུ་འགྲོགས་པའི་བར་དུ་ཡོངས་སུ་སྨིན་པར་འགྲོ་ཞིང་སེམས་ཅན་རྣམས་ཐེག་པ་གསུམ་ལ་ཡོངས་སུ་སྨིན་པར་བྱེད་པ་ཉོན་མོངས་པའི་ལྟ་བ་ཐམས་ཅད་ལས་ཡོངས་སུ་ཐར་བར་བྱེད་པ་འདིའང་རིགས་ཀྱི་བུ་ཉོན་མོངས་པ་དང་། ",
    "d263:989": "རྙོག་པ་ལྔའི་སངས་རྒྱས་ཀྱི་ཞིང་འདིར་བྱང་ཆུབ་སེམས་དཔའ་རྩལ་ཆེན་པོས་ཡོངས་སུ་སྨིན་པའི་གོ་ཆའོ། །",
    "d263:990": "གང་བྱང་ཆུབ་སེམས་དཔའ་ལ་ལས་སངས་རྒྱས་ཀྱི་ཞིང་ཡོངས་སུ་དག་པར་སེམས་ཅན་གྱི་གོ་ཆ་རྣམ་པ་དེ་ལྟ་བུས་སེམས་ཅན་ཡོངས་སུ་སྨིན་པར་བྱ་བར་མི་ནུས་པ་འདི་ཡང་རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་གོ་ཆ་དེ་ལྟ་བུ་དང་ལྡན་པས་སེམས་ཅན་ཡོངས་སུ་སྨིན་པའོ། །",
    "d263:991": "ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཞེས་བྱ་བ་ཐེག་པ་ཆེན་པོའི་མདོ། ",
    "d263:992": "ལེའུ་གསུམ་པའོ།། །།རིགས་ཀྱི་བུ་དེ་ལ་བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་གང་ཞེ་ན། ",
    "d263:993": "རིགས་ཀྱི་བུ་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་འདིར་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་དང་ལྡན་པ་བར་འགའ་ཇི་ཞིག་ཏུ་སྐྱེས་པ་ན་སེམས་ཅན་མཚམས་མེད་པ་བྱེད་པ་དང་། དམ་པའི་ཆོས་སྤོང་བ་དང་། འཕགས་པ་རྣམས་ལ་སྐུར་པ་འདེབས་པ་དང་། མི་དགེ་བའི་རྩ་བ་དང་ལྷན་ཅིག་འགྲོགས་པ་རྣམས་ཡོངས་སུ་སྨིན་པར་བྱེད། ",
    "d263:994": "དགེ་བའི་ཆོས་ཐམས་ཅད་ལ་སྦྱོར་བར་བྱེད། ཉོན་མོངས་པ་དང་། ལྟ་བའི་བག་ཆགས་ཐམས་ཅད་ལས་སེམས་ཅན་ཡོངས་སུ་སྨིན་པར་བྱེད་ཅིང་། ",
    "d263:995": "སེམས་ཅན་རེ་རེའི་དོན་གྱི་ཕྱིར་བསྐལ་པའི་སྡུག་བསྔལ་མང་པོ་བཟོད་པ་ནས། སེམས་ཅན་དེ་འཁོར་བའི་འདམ་ལས་སྒྲོལ་བ་དང་། སངས་རྒྱས་གཅིག་གི་ཐད་དུ་ཕུལ་བ་ནས། སངས་རྒྱས་བྱེ་བ་ཁྲག་ཁྲིག་བརྒྱ་སྟོང་གི་ཐད་ཀྱི་བར་དུ་ཕུལ་ལོ། །",
    "d263:996": "གང་གི་ཚེ་སེམས་ཅན་དགེ་བའི་རྩ་བ་ལ་བརྟེན་པར་འགྱུར་བ་དེ་སངས་རྒྱས་བཅོམ་ལྡན་འདས་ལ་བྱ་བ་བྱས་པ་དང་། རྣམ་པར་རོལ་པ་མངོན་པར་ཤེས་པ་ཏིང་ངེ་འཛིན་གྱི་སྟོབས་ཀྱི་ཕ་རོལ་ཏུ་ཕྱིན་པ་ཐོབ་པས་ཕྱོགས་བཅུའི་སངས་རྒྱས་ཀྱི་ཞིང་ཆུ་བོ་གང་གཱའི་བྱེ་མ་སྙེད་དུ་རྫུ་འཕྲུལ་གྱི་སྟོབས་ཀྱིས་ཉེ་བར་འགྲོ་བར་ནུས་པར་འགྱུར་རོ། །",
    "d263:997": "དེ་ན་སངས་རྒྱས་བཅོམ་ལྡན་འདས་ལ་བསྙེན་བཀུར་ཏོ། །དེ་ན་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་ཉེ་བར་རྟོགས་སོ། །དེ་ན་ཡོངས་སུ་དག་པའི་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་ཆེན་པོ་ཡང་ཅི་འདྲ་བ་ཡང་དག་པར་རྗེས་སུ་མཐོང་ངོ་། །",
    "d263:998": "དེ་ན་ཡང་རིགས་ཀྱི་བུ་དེའི་ཤིན་ཏུ་སྲེད་པ་དང་ལྡན་པ་སྐྱེ་བར་འགྱུར་རོ། །",
    "d263:999": "རིགས་ཀྱི་བུ་དེས་ཡང་དེ་བཞིན་གཤེགས་པ་དེ་དག་ལ་ཡོངས་སུ་ཞུས་པ། ལས་ཅིས་ན་བྱང་ཆུབ་སེམས་དཔའ་སངས་རྒྱས་ཀྱི་ཞིང་ཡོངས་སུ་དག་པར་སྐྱེ་བར་འགྱུར། ",
    "d263:1000": "སངས་རྒྱས་ལ་བལྟ་བ་དང་། ཆོས་མཉན་པ་དང་། དགེ་འདུན་ལ་བསྙེན་བཀུར་བས་བྲལ་བ་མེད་པར་འགྱུར་རོ། །",
    "d263:1001": "ཉན་ཐོས་དང་། རང་སངས་རྒྱས་ཀྱི་ཐེག་པ་པས་འདྲེས་པ་མེད་པའོ། །",
    "d263:1002": "ཉོན་མོངས་པ་ཐམས་ཅད་ཀྱིས་འདྲེས་པ་མེད་པའོ། །",
    "d263:1003": "ཏིང་ངེ་འཛིན་དང་གཟུངས་ཐམས་ཅད་ཀྱིས་འབྲལ་བ་མེད་པར་འགྱུར་རོ། །",
    "d263:1004": "ཡང་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་དུ་མི་སྐྱེ་བ་ཅི་ཙམ་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་མི་རྒྱའོ། །",
    "d263:1005": "བྱང་ཆུབ་ཐོབ་པའི་སངས་རྒྱས་ཀྱི་ཞིང་དེ་རྒྱ་ཆེ་ཞིང་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་ཀྱིས་རྒྱས་པར་འགྱུར་རོ། །",
    "d263:1006": "བྱང་ཆུབ་སེམས་དཔའ་ཐེག་པ་ཆེན་པོ་དག་ལ་ཡང་དག་པར་ཞུགས་པས་སངས་རྒྱས་ཀྱི་ཞིང་དེ་ཁྱབ་པར་འགྱུར་རོ། །ཉན་ཐོས་དང་རང་སངས་རྒྱས་ཀྱི་ཐེག་པ་པའི་སེམས་ཅན་གྱིས་སངས་རྒྱས་ཀྱི་ཞིང་བྲལ་བར་འགྱུར་རོ། །",
    "d263:1007": "སངས་རྒྱས་བཅོམ་ལྡན་འདས་དེ་དག་གིས་རིགས་ཀྱི་བུ་དེ་ལ་ཇི་ལྟ་བ་བཞིན་དུ་གསུངས་པ། ལས་གང་དང་གང་སྤྱོད་པ་དང་། ནན་ཏན་གང་གིས་ཡོན་ཏན་དེ་དག་ཐོབ་པར་འགྱུར་བ་དེ་ཡང་རིགས་ཀྱི་བུ། ཚེ་རབས་སུ་ཡོན་ཏན་དང་སྤྱོད་པའི་ནན་ཏན་ལ་བརྩོན་པར་འགྱུར་བ་ནས། དེར་སྐྱེ་བར་འགྱུར་བའི་བར་དུའོ། །",
    "d263:1008": "ཡོན་ཏན་ཇི་ཙམ་པ་ཐམས་ཅད་ཡོངས་སུ་རྫོགས་ཤིང་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་རྒྱ་ཆེན་པོ་ཐམས་ཅད་ཀྱིས་སངས་རྒྱས་ཀྱི་ཞིང་དུ་ཁྱབ་པར་འགྱུར་རོ། །",
    "d263:1009": "གང་ན་རིགས་ཀྱི་བུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བ་དེ་ཉན་ཐོས་དང་རང་སངས་རྒྱས་ཀྱི་ཐེག་པ་རྣམ་པར་སྤངས་ཏེ། ",
    "d263:1010": "བྱང་ཆུབ་སེམས་དཔའ་སེམས་དཔའ་ཆེན་པོ་དག་པ་རྣམས་ལ་ཐེག་པ་ཆེན་པོ་དག་པའི་གཏམ་སྨྲ་བར་བྱེད་ཀྱི་ཉན་ཐོས་དང་། རང་སངས་རྒྱས་ཀྱི་གཏམ་ནི་མ་ཡིན་ནོ། །",
    "d263:1011": "སེམས་ཅན་དགེ་བའི་རྩ་བ་སྐྱེད་པ་དང་། ཡོངས་སུ་སྦྱང་བ་བྱས་པ་དང་། བྱང་ཆུབ་སེམས་དཔའི་ཡོན་ཏན་མང་པོ་དང་ལྡན་པ་དང་། སངས་རྒྱས་ཀྱི་ཡོན་ཏན་ཚད་མེད་པ་ལ་འཇུག་པའི་ཡེ་ཤེས་ལ་མཁས་པ་རྣམས་ལ་ཆོས་སྟོན་པར་བྱེད་དོ། །",
    "d263:1012": "གང་དག་ལ་ཆོས་སྟོན་པ་དེ་དག་ཐམས་ཅད་སངས་རྒྱས་ཀྱི་ཞིང་ཡོངས་སུ་དག་པར་སྐྱེ་བར་བྱ་བའི་ཕྱིར་སྟོན་གྱི་ཡོངས་སུ་མ་དག་པར་མ་ཡིན་ནོ། །",
    "d263:1013": "ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱ་བའི་ཕྱིར་སངས་རྒྱས་ཀྱི་ཞིང་ཡོངས་སུ་དག་པར་བྱང་ཆུབ་ཀྱི་སྤྱོད་པ་བསྔགས་པར་བྱེད་ཀྱི་ཡོངས་སུ་མ་དག་པར་ནི་བསྔགས་པར་མི་བྱེད་དོ། །",
    "d263:1014": "སེམས་ཅན་གྱི་བསམ་པ་ཡོངས་སུ་དག་པས་དགེ་བའི་བཤེས་གཉེན་དེ་དག་དང་འགྲོགས་ཤིང་སྟེན་པ་དང་། སྡོམ་པ་ལ་དགོད་པ་དང་། ཡོན་སྦྱོང་བ་བསྔགས་པར་བྱེད་ཀྱི་ཡོངས་སུ་མ་དག་པ་ནི་མ་ཡིན་ནོ། །",
    "d263:1015": "རིགས་ཀྱི་བུ་གང་སངས་རྒྱས་ཀྱི་ཞིང་ཡོངས་སུ་དག་པར་འདས་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་ཐམས་ཅད་ཀྱིས་སྔོན་རྙོག་པ་ལྔའི་སངས་རྒྱས་ཀྱི་ཞིང་ཡོངས་སུ་མ་དག་པར་ཐོག་མར་ས་བོན་བསྐྱེད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །",
    "d263:1016": "གང་ཡང་ཕྱོགས་བཅུའི་སངས་རྒྱས་ཀྱི་ཞིང་ཡོངས་སུ་དག་པ་ཚད་མེད་གྲངས་མེད་པར་ད་ལྟར་གྱི་སངས་རྒྱས་བཅོམ་ལྡན་འདས་བཞུགས་ཤིང་འཚོ་སྐྱོང་བ་བྱང་ཆུབ་སེམས་དཔའ་ཐེག་པ་ཆེན་པོ་དག་ལ་ཡང་དག་པར་ཞུགས་པ་རྣམས་ལ་ཐེག་པ་ཆེན་པོ་དག་པའི་གཏམ་སྨྲ་བའི་དེ་བཞིན་གཤེགས་པ་དེ་དག་ཐམས་ཅད་ཀྱིས་སྔོན་ཉོན་མོངས་པ་དང་རྙོག་པ་ལྔའི་སངས་རྒྱས་ཀྱི་ཞིང་འདིར་ཐོག་མར་ས་བོན་བསྐྱེད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །",
    "d263:1017": "འདིར་ཡང་སྔོན་དགེ་བའི་རྩ་བ་ལ་བརྟེན་པར་གྱུར་ཏོ། །མངོན་པར་ཤེས་པ་གང་གིས་སངས་རྒྱས་ཀྱི་ཞིང་ཡོངས་སུ་དག་པ་ནས་སངས་རྒྱས་ཀྱི་ཞིང་གཞན་དུ་འགྲོ་བའི་མངོན་པར་ཤེས་པ་ཐོབ་པར་གྱུར་ཏོ། །",
    "d263:1018": "གང་ན་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་ཚད་བཟུང་བ་དང་བརྟགས་པ་དེར་ཕྱིན་ཆད་ཀྱང་སྐྱེ་བར་སྨོན་ལམ་བྱས་པས། དེར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་དུ་མངོན་པར་འཚང་རྒྱའོ། །",
    "d263:1019": "ཡང་ཕྱོགས་བཅུའི་སངས་རྒྱས་ཀྱི་ཞིང་ཡོངས་སུ་དག་པར་ཕྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བ་དེ་དག་ཐམས་ཅད་ཀྱིས་རྙོག་པ་ལྔའི་སངས་རྒྱས་ཀྱི་ཞིང་ཡོངས་སུ་མ་དག་པར་ཐམས་ཅད་ཀྱི་ཐོག་མར་དགེ་བའི་རྩ་བའི་ས་བོན་བསྐྱེད་ནས་བླ་ན་མེད་པ་ཡང་དག་པར་རྫོགས་པར་བྱང་ཆུབ་བོ། །",
    "d263:1020": "གང་གི་ཚེ་སེམས་བསྐྱེད་པས་མངོན་པར་ཤེས་པ་ཐོབ་པ་ནི་ས་རབ་ནས། སངས་རྒྱས་ཀྱི་ཞིང་ཡོངས་སུ་དག་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བའི་བར་དུའོ། །",
    "d263:1021": "གང་ཡང་ཕྱོགས་བཅུའི་སངས་རྒྱས་ཀྱི་ཞིང་ཡོངས་སུ་དག་པར་བྱང་ཆུབ་སེམས་དཔའ་དག་ད་ལྟར་ཆོས་ཀྱི་སྒྲ་སྣ་ཚོགས་ཀྱིས་ཉོན་མོངས་པ་སྣ་ཚོགས་དང་བྲལ་ཞིང་ཆོས་ཟབ་མོའི་ཚུལ་ལ་འཇུག་པའི་ཡེ་ཤེས་ལ་མཁས་པ་དང་། ཕྱིར་མི་ལྡོག་པ་དང་། གང་ཡང་ཆོས་ཟབ་མོའི་བཟོད་པ་ཐོབ་པས་དགའ་བ་དང་བདེ་བ་མྱོང་བར་འགྱུར་རོ། །",
    "d263:1022": "གང་ཡང་ད་ལྟར་ཁྱེད་ཅག་སངས་རྒྱས་ཀྱི་ཞིང་ཡོངས་སུ་དག་པ་ནས་དེ་བཞིན་གཤེགས་པ་ཤཱཀྱ་ཐུབ་པའི་སངས་རྒྱས་ཀྱི་ཞིང་མི་མཇེད་ཀྱི་རྙོག་པ་ལྔའི་སངས་རྒྱས་ཀྱི་ཞིང་འདིར་མངོན་པར་ལྷགས་པ་ཁྱེད་ཅག་ཐམས་ཅད་ཀྱི་སྔོན་ཐམས་ཅད་ཀྱི་ཐོག་མར་ཉོན་མོངས་པ་དང་རྙོག་པ་ལྔའི་སངས་རྒྱས་ཀྱི་ཞིང་དུ་དགེ་བའི་རྩ་བའི་ས་བོན་བསྐྱེད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །",
    "d263:1023": "ཐམས་ཅད་ཀྱི་ཐོག་མར་ཕ་རོལ་ཏུ་ཕྱིན་པ་དྲུག་ལ་བརྩོན་པར་བྱས་པ་དེ་ལ་ཡང་མངོན་པར་ཤེས་པ་གང་གིས་ཕྱིས་ཕྱོགས་བཅུའི་སངས་རྒྱས་ཀྱི་ཞིང་ཡོངས་སུ་དག་པ་གཞན་དུ་འགྲོ་བའི་མངོན་པར་ཤེས་པ་ཐོབ་པར་གྱུར་ཏོ། །",
    "d263:1024": "གང་ན་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་ཀུན་ཏུ་ཤེས་ཤིང་རྟོགས་པ་དེར་ཕྱིས་སྐྱེ་བ་མངོན་པར་ཤེས་པའི་སྨོན་ལམ་བྱས་པས་དེ་དག་དེ་ཉིད་ཀྱི་ནན་ཏན་གྱིས་ཞུགས་པས་བསམ་པ་ཇི་སྙེད་པ་ཡོངས་སུ་རྫོགས་སོ། །",
    "d263:1025": "སངས་རྒྱས་ཀྱི་ཞིང་ཡོངས་སུ་དག་པ་དེར་སྐྱེས་པ་རྣམས་སངས་རྒྱས་གཞན་འཕེལ་བའི་ཕྱིར་ཡང་རྙོག་པ་ལྔའི་སངས་རྒྱས་ཀྱི་ཞིང་ཡོངས་སུ་མ་དག་པ་འདི་ནི་མི་འདོད་དོ། །",
    "d263:1026": "ཉོན་མོངས་པས་བསྒྲིབས་པ་དང་། །ལྟ་བ་དོག་པར་ཐོབ་པ་འདི་དག་དམོད་ཅིང་འདི་ལ་སྙིང་རྗེ་ཆེན་པོ་མི་སྐྱེད་པ་དེ་དག་བྱང་ཆུབ་སེམས་དཔའ་ཞེས་བྱའི། སེམས་དཔའ་ཆེན་པོ་ཞེས་མི་བྱའོ། །",
    "d263:1027": "རིགས་ཀྱི་བུ་འདི་ལྟ་སྟེ་དཔེར་ན་གཏར་མཁན་མཁས་པ་ལ་ལ་མཆོག་ཏུ་དྲི་མི་ཞིམ་པ་དང་ལྡན་པའི་སྨན་གྱི་ཡོ་བྱད་ཀྱིས་མི་ཞར་བ་དང་ལོང་བ་རྣམས་ཀྱི་མིག་གི་ནད་ཅུང་ཟད་ཙམ་རབ་ཏུ་ཞི་བར་བྱེད་དོ། །",
    "d263:1028": "ཞི་བར་ཤེས་ནས་དེ་དག་གཅིག་ལ་གཅིག་སྨྲས་པ། བདག་ཅག་གིས་གཟུགས་ཀྱི་སྣང་བ་ལ་ལྟ་བར་བརྩམས་ཏེ། ",
    "d263:1029": "བདག་ཅག་སྒྲོན་མར་གྱུར་པའི་སྨན་པའི་ཁྱིམ་འདི་ནས་བྱུང་ལ་འགྲོ་བར་བྱའོ་སྙམ་ནས་ཕྱིར་འོང་བ་ཡང་མེད་པ་མང་པོ་དེ་དག་ཀྱང་གང་སྨན་པའི་ཁྱིམ་དེ་ལས་འབྱུང་བར་འགྱུར་རོ། །",
    "d263:1030": "ཇི་ལྟ་བུར་ནད་འདི་རབ་ཏུ་ཞི་བ་མེད་པ་དེ་དག་མིག་གི་ནད་ཡུན་རིང་པོར་གནས་པ་བལྟས་ནས་ཡང་འོང་ངོ་། །",
    "d263:1031": "དེ་དག་ཀྱང་སྨན་པའི་ཁྱིམ་དེར་གནས་པར་འགྱུར་རོ། །དེ་དག་ཡུན་མི་རིང་བས་ཀྱང་ནད་ཐམས་ཅད་གྲོལ་བར་འགྱུར་རོ། །རིགས་ཀྱི་བུ་དེ་བཞིན་དུ་གང་བྱང་ཆུབ་སེམས་དཔའ་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་དུ་གང་ལ་འདོད་ཆགས་དང་། ",
    "d263:1032": "ཞེ་སྡང་དང་། གཏི་མུག་དང་། ང་རྒྱལ་དང་། རྒྱགས་པ་དང་། ལྟ་བ་ངན་པས་རྟག་ཏུ་གཙེ་བའི་སེམས་ཅན་རྣམས་དེ་ལ་ལ་ལ་དགེ་བའི་བཤེས་གཉེན་གྱིས་ཡོངས་སུ་བཟུང་བར་འགྱུར་བ་དེ་དག་ཀྱང་ཇི་ལྟར་ཡོན་ཏན་ཁོང་དུ་ཆུད་པ་དེ་ལྟར་རྙོག་པ་ལྔའི་སངས་རྒྱས་ཀྱི་ཞིང་དེ་ལས་འབྱོལ་བར་འདོད་དོ། །",
    "d263:1033": "གང་ཡང་དེ་ལས་འདས་ཤིང་སངས་རྒྱས་ཀྱི་ཞིང་ཡོངས་སུ་དག་པར་རྣམ་པར་སྤྱོད་པ་དེ་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་དུ་གདོན་མི་ཟ་བར་འགྲོ་བར་འདོད་དོ། །",
    "d263:1034": "དེ་དག་ཀྱང་སངས་རྒྱས་ཀྱི་ཞིང་དཔག་ཏུ་མེད་པ་གྲངས་མེད་པ་རྡུལ་ཤིན་ཏུ་ཕྲ་བ་སྙེད་ལས་ཤིན་ཏུ་འདས་པས་ཡུན་རིང་པོར་སྡུག་བསྔལ་འདོད་པར་འགྱུར་རོ། །",
    "d263:1035": "གང་གི་ཚེ་དེ་དག་སངས་རྒྱས་ཀྱི་ཞིང་ཡོངས་སུ་དག་པ་དེར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་མི་རྒྱ་བ་འདི་ཡང་བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་ཡོངས་སུ་དག་པའོ། །",
    "d263:1036": "རིགས་ཀྱི་བུ་དེ་ཅིའི་ཕྱིར་ཞེ་ན། ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་དུ་སྔ་དྲོའི་དུས་གཅིག་གིས་ཀྱང་ཚུལ་ཁྲིམས་བསྲུངས་སོ། །ཚུལ་ཁྲིམས་བསྒོམས་སོ་སྦྱིན་པ་བྱིན་ནོ། །",
    "d263:1037": "བསམ་གཏན་ལ་བསམ་གཏན་དུ་བྱེད་དོ། །བརྩོན་འགྲུས་བརྩམས་སོ། །བཟོད་པ་བསྒོམས་སོ། །ཤེས་རབ་ཀྱི་ཡོན་ཏན་བརྩམས་སོ། །སངས་རྒྱས་ཀྱི་ཞིང་ཡོངས་སུ་དག་པར་བསྐལ་པ་བརྒྱ་སྟོང་དུའང་ཕ་རོལ་ཏུ་ཕྱིན་པ་དྲུག་ལ་བརྩོན་པས་སྤྱད་པ་སྤྱོད་པ་ཡང་མ་ཡིན་ནོ། །",
    "d263:1038": "རིགས་ཀྱི་བུ་དེ་ཅིའི་ཕྱིར་ཞེ་ན། ",
    "d263:1039": "གང་ཡང་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་དུ་ཐམས་ཅད་ཀྱི་ཐོག་མར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ས་བོན་བསྐྱེད་དོ། །",
    "d263:1040": "ཡང་རྙོག་པ་ལྔའི་སངས་རྒྱས་ཀྱི་ཞིང་དེར་འགྲོ་ཞིང་འདིར་དེ་ཙམ་གྱི་བརྩོན་འགྲུས་བརྩམས་པའི་བརྩོན་འགྲུས་ཀྱིས་དགེ་བའི་ཆོས་ཡོངས་སུ་ཚོལ་བ་ལ་མངོན་པར་བརྩོན་པར་གནས་སོ། །",
    "d263:1041": "གང་དེ་ལྟ་བུའི་ཡེ་ཤེས་སྣང་བ་ཐོབ་པ་དེ་ཐམས་ཅད་ཡུལ་སྨྲ་བ་རྣམ་པར་དཔྱོད་པའི་ཡེ་ཤེས་གཡོ་བ་མེད་པར་འགྱུར་རོ། །འཇིག་རྟེན་གྱི་ཆོས་རྣམས་ལས་འཕགས་པར་འགྱུར་རོ། །",
    "d263:1042": "སངས་རྒྱས་ཐམས་ཅད་ཀྱི་ཞིང་ལྟ་བ་སྣང་བར་འགྱུར་རོ། །སེམས་ཅན་གྱི་སྤྱོད་པ་བརྗོད་དུ་མེད་པ་མངོན་པར་ཤེས་པའི་ཡེ་ཤེས་ལ་མཁས་པར་འགྱུར་རོ། །",
    "d263:1043": "སེམས་ཅན་ལུས་མ་རུངས་པ་དང་། མི་དགེ་བའི་རྩ་བ་རྣམས་དང་ལྷན་ཅིག་ཏུ་འགྲོགས་པ་རྣམས་ལ་ཡོངས་སུ་གཏོང་བ་ཡང་མེད། ",
    "d263:1044": "སེམས་ཅན་ལུས་ཉོན་མོངས་པས་དཀྲུགས་པ་རྣམས་ཅི་འདྲ་བར་མཐོང་བ་ལ་སེམས་ཀྱི་ནད་ཅི་ཕན་དུ་རབ་ཏུ་ཞི་བར་བྱ་བའི་ཕྱིར་དེ་འདྲ་བའི་སེམས་ཀྱི་སྨན་གྱི་ཡོ་བྱད་རབ་ཏུ་སྟོན་པར་བྱེད་དོ། །",
    "d263:1045": "གང་གི་ཉོན་མོངས་པས་སེམས་ཅན་ངན་དུ་སྤྱོད་པ་དང་ལྡན་པར་མཐོང་བའི་ཉོན་མོངས་པ་དེ་དག་བདག་གིས་སྤངས་ཏེ། སེམས་ཅན་དེ་ལ་སྙིང་རྗེ་ཆེན་པོ་སྐྱེད་དོ། །",
    "d263:1046": "ཉོན་མོངས་པ་དེ་དག་སྤངས་པའི་ཕྱིར་བརྩོན་པས་སེམས་ཅན་རྣམས་འདུལ་བར་བྱེད་དོ། །",
    "d263:1047": "ཇི་ལྟར་ཉོན་མོངས་པ་ལས་ཡོངས་སུ་ཐར་བར་བྱ་ཞེས་འདོད་ཆགས་སྤྱོད་པ་རྣམས་མི་མཛེས་པ་ལ་རབ་ཏུ་སྦྱོར་བས་རབ་ཏུ་ཞི་བར་བྱེད་དོ། །",
    "d263:1048": "ཞེ་སྡང་སྤྱོད་པ་རྣམས་བྱམས་པར་རབ་ཏུ་སྦྱོར་བ་དང་། ",
    "d263:1049": "གཏི་མུག་སྤྱོད་པ་རྣམས་རྟེན་ཅིང་འབྲེལ་པར་སྦྱོར་བ་དང་། ",
    "d263:1050": "སྐལ་བ་དང་བཅས་པར་སྤྱོད་པ་རྣམས་དབུགས་ཕྱི་ནང་དུ་རྒྱུ་བ་དྲན་པར་རབ་ཏུ་སྦྱོར་བ་དང་། ",
    "d263:1051": "འདོད་ཆགས་སྣྲེལ་ཞིར་སྤྱོད་པ་རྣམས་བྱམས་པ་དང་། མི་དགའ་བར་རབ་ཏུ་སྦྱོར་བ་དང་། ",
    "d263:1052": "ཞེ་སྡང་སྣྲེལ་ཞིར་སྤྱོད་པ་རྣམས་མི་མཛེས་པ་དང་། བྱམས་པར་རབ་ཏུ་སྦྱོར་བ་དང་། ",
    "d263:1053": "གཏི་མུག་སྣྲེལ་ཞིར་སྤྱོད་པ་རྣམས་མི་མཛེས་པ་དང་། རྟེན་ཅིང་འབྲེལ་བར་རབ་ཏུ་སྦྱོར་བ་དང་། ",
    "d263:1054": "ལྟ་བ་ངན་པ་ཐོབ་པ་རྣམས་སྟོང་པ་ཉིད་རབ་ཏུ་ཐོབ་པ་དང་། རྐྱེན་སྟོབས་ཅན་རྣམས་ལ་རྗེས་སུ་སྲུང་བ་དང་ལྡན་པ་རབ་ཏུ་སྦྱོར་བ་དང་། ",
    "d263:1055": "རབ་ཏུ་གཟུང་དུ་མེད་ཅིང་དངོས་པོ་མེད་པ་དང་། སྒྲོག་པ་མེད་པར་ཤེས་པ་རྣམས་ཟབ་མོ་རྣམ་པར་ཞི་བར་རབ་ཏུ་སྦྱོར་བ་དང་། ",
    "d263:1056": "སྤྲོས་པར་ཤེས་པ་རྣམས་ལྷག་མཐོང་སྤྲོས་པའི་གཏམ་རབ་ཏུ་སྦྱོར་བས་ཞི་བར་བྱེད་དོ། །",
    "d263:1057": "ངེས་པར་འདོད་པ་རྣམས་རིམ་གྱིས་སྨྲ་བ་དང་། ཚིག་ཟད་པ་རྣམས་བསྡུ་བ་རབ་ཏུ་སྦྱོར་ཞིང་ཞི་གནས་དང་ལྷག་མཐོང་དུ་རབ་ཏུ་སྦྱོར་བ་དང་། ",
    "d263:1058": "ལྷག་མཐོང་ལ་གུས་པ་ཅན་རྣམས་ནམ་མཁའ་མཐའ་ཡས་སྐྱེ་མཆེད་ལ་རབ་ཏུ་སྦྱོར་བ་དང་ནམ་མཁའ་མཐའ་ཡས་སྐྱེ་མཆེད་ལ་གུས་པ་ཅན་རྣམས་རྣམ་ཤེས་མཐའ་ཡས་སྐྱེ་མཆེད་ལ་རབ་ཏུ་སྦྱོར་བ་དང་། ",
    "d263:1059": "རྣམ་ཤེས་མཐའ་ཡས་སྐྱེ་མཆེད་ལ་གུས་པ་ཅན་རྣམས་ཅུང་ཟད་མེད་པའི་སྐྱེ་མཆེད་ལ་རབ་ཏུ་སྦྱོར་བ་དང་། ",
    "d263:1060": "ཅུང་ཟད་མེད་པའི་སྐྱེ་མཆེད་ལ་གུས་པ་ཅན་རྣམས་མཚན་མ་མེད་པར་རབ་ཏུ་སྦྱོར་བ་དང་། ",
    "d263:1061": "སྨོན་ལམ་ལ་གུས་པ་ཅན་རྣམས་སྨོན་པ་མེད་པར་སྨྲ་བ་རབ་ཏུ་སྦྱོར་བ་དང་། ",
    "d263:1062": "ཚུལ་ཁྲིམས་ལ་གུས་པ་ཅན་རྣམས་ངན་སོང་གསུམ་ལས་ཡོངས་སུ་ཐར་བར་རབ་ཏུ་སྦྱོར་བ་དང་། ",
    "d263:1063": "ཐོས་པ་ལ་ང་རྒྱལ་ཅན་རྣམས་སྲེད་པ་ཐམས་ཅད་འབྱུང་བ་མེད་པར་རབ་ཏུ་སྦྱོར་བ་དང་། ",
    "d263:1064": "དགོན་པ་པ་ལ་ང་རྒྱལ་མངོན་པར་བརྩོན་པ་རྣམས་དང་། སྦྱངས་པའི་ཡོན་ཏན་ཅན་ལ་ང་རྒྱལ་མངོན་པར་བརྩོན་པ་རྣམས་ཚད་མེད་པར་རབ་ཏུ་སྦྱོར་བ་དང་། ",
    "d263:1065": "ཕུང་པོ་ལ་རྟག་པར་འདུ་ཤེས་པ་རྣམས་འབྱུང་བ་དང་ཟད་པར་རབ་ཏུ་སྦྱོར་བ་དང་། ",
    "d263:1066": "ཁམས་ལ་བདག་གིར་བྱ་བ་ཡོངས་སུ་སྤངས་པ་རྣམས་སྨིག་རྒྱུ་བར་རབ་ཏུ་སྦྱོར་བ་དང་། ",
    "d263:1067": "སྐྱེ་མཆེད་ཡོངས་སུ་སྤངས་པ་རྣམས་ལྦུ་བའི་ཕུང་པོར་རབ་ཏུ་སྦྱོར་བ་དང་། ",
    "d263:1068": "འདོད་པའི་ཁམས་ཡོངས་སུ་སྤངས་པ་རྣམས་ཆུ་ཤིང་གི་སྙིང་པོ་མེད་པར་རབ་ཏུ་སྦྱོར་བ་དང་། ",
    "d263:1069": "གཟུགས་ཀྱི་ཁམས་ཡོངས་སུ་སྤངས་པ་རྣམས་འདུ་བྱེད་མི་རྟག་པར་རབ་ཏུ་སྦྱོར་བ་དང་། ",
    "d263:1070": "གཟུགས་མེད་པའི་ཁམས་ཡོངས་སུ་སྤངས་པ་རྣམས་འདུ་བྱེད་ཐམས་ཅད་སྡུག་བསྔལ་བར་རབ་ཏུ་སྦྱོར་བ་དང་། ",
    "d263:1071": "བསམ་གཏན་ལ་དགའ་བ་དང་བདེ་བ་ཡོངས་སུ་སྤངས་པ་རྣམས་ཆོས་ཐམས་ཅད་ལ་བདག་མེད་པར་རབ་ཏུ་སྦྱོར་བ་དང་། ",
    "d263:1072": "འཁོར་བའི་སྡུག་བསྔལ་འདོད་པ་རྣམས་མྱ་ངན་ལས་འདའ་བ་ཞི་བར་རབ་ཏུ་སྦྱོར་བ་དང་། ",
    "d263:1073": "གཞན་ཡང་ལམ་ངན་པ་ཡོངས་སུ་སྤངས་པ་རྣམས་དགེ་བ་བཅུའི་ལས་ཀྱི་ལམ་ལ་རབ་ཏུ་སྦྱོར་བས་ལྟ་བ་དེ་དག་རབ་ཏུ་ཞི་བར་བྱེད་དོ། །",
    "d263:1074": "ཡིད་དུ་འོང་བའི་སྐྱེ་བོ་ཡོངས་སུ་སྤངས་པ་རྣམས་མི་མཛེས་པར་རབ་ཏུ་སྦྱོར་བ་དང་། ",
    "d263:1075": "གཟུགས་ལ་ཆགས་པ་ཡོངས་སུ་སྤངས་པ་རྣམས་རོ་སྔོན་པོར་རབ་ཏུ་སྦྱོར་བ་དང་། ",
    "d263:1076": "སྒྲ་ལ་ཆགས་པ་ཡོངས་སུ་སྤངས་པ་རྣམས་བྲག་ཅ་འབྱུང་བ་དང་ཟད་པར་རབ་ཏུ་སྦྱོར་བ་དང་། ",
    "d263:1077": "དྲི་ལ་ཆགས་པ་ཡོངས་སུ་སྤངས་པ་རྣམས་རླུང་དུ་རྟོག་པར་རབ་ཏུ་སྦྱོར་བ་དང་། ",
    "d263:1078": "རོ་ལ་ཆགས་པ་ཡོངས་སུ་སྤངས་པ་རྣམས་མི་མཛེས་པ་སྣ་ཚོགས་རབ་ཏུ་སྦྱོར་བ་དང་། ",
    "d263:1079": "རེག་པ་ལ་ཆགས་པ་ཡོངས་སུ་སྤངས་པ་རྣམས་མི་གཙང་བའི་ཡན་ལག་སུམ་ཅུ་རྩ་དྲུག་རབ་ཏུ་སྦྱོར་བ་དང་། ",
    "d263:1080": "སྙིང་རྗེ་མེད་པ་རྣམས་བྱམས་པར་རབ་ཏུ་སྦྱོར་བ་དང་། ",
    "d263:1081": "གཏོང་བ་མེད་པ་རྣམས་སྦྱིན་པ་ཆེན་པོ་ལྔ་རབ་ཏུ་སྦྱོར་བ་དང་། ",
    "d263:1082": "གཏི་མུག་གིས་བསྒྲིབས་པ་རྣམས་ཁ་ཏོན་དུ་རབ་ཏུ་སྦྱོར་བ་དང་། ",
    "d263:1083": "འདུལ་བ་རྣམས་འཕགས་པའི་རིགས་ལ་དགའ་བར་རབ་ཏུ་སྦྱོར་བ་དང་། ",
    "d263:1084": "སྡུག་བསྔལ་འདུལ་བ་རྣམས་རིམ་གྱིས་སེམས་རྩེ་གཅིག་ཏུ་འདུས་པར་རབ་ཏུ་སྦྱོར་བ་དང་། ",
    "d263:1085": "འདུ་བྱེད་ཐམས་ཅད་ཀྱིས་མངོན་པར་སྤྲོས་པ་རྣམས་སྒྱུ་མ་ལྟ་བུར་རབ་ཏུ་སྦྱོར་བས་ཉོན་མོངས་པ་དེ་དག་ཞི་བར་འགྱུར་རོ།། །།བམ་པོ་ལྔ་པ། ",
    "d263:1086": "གཞན་ཡང་སེམས་ཅན་ལྷ་དང་མིར་སྐྱེ་བར་བསམ་པ་རྣམས་ལ་དགེ་བ་བཅུའི་ལས་ཡོངས་སུ་དག་པར་སྦྱོར་བར་བྱེད་དོ། །",
    "d263:1087": "ཉན་ཐོས་ཀྱི་ཐེག་པར་བསམ་པ་རྣམས་ལ་འཕགས་པའི་བདེན་པ་བཞི་དང་ལྡན་པར་ཡིད་ལ་བྱེད་པ་སྦྱོར་བར་བྱེད་དོ། །",
    "d263:1088": "རང་སངས་རྒྱས་ཀྱི་ཐེག་པར་བསམ་པ་རྣམས་ལ་རྟེན་ཅིང་འབྲེལ་པར་སྨྲ་བ་ཡིད་ལ་བྱེད་པ་སྦྱོར་བར་བྱེད་དོ། །",
    "d263:1089": "སེམས་ཅན་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་ཕ་རོལ་ཏུ་ཕྱིན་པ་དྲུག་སྦྱོར་བར་བྱེད་དོ། །",
    "d263:1090": "ཐོག་མར་སེམས་བསྐྱེད་པ་རྣམས་ལ་ལྷག་པའི་བསམ་པ་ཕྱིར་མི་ལྡོག་པའི་སེམས་སྦྱོར་བར་བྱེད་དོ། །",
    "d263:1091": "སེམས་ཅན་ཕ་རོལ་ཏུ་ཕྱིན་པ་དྲུག་སྤྱོད་པ་ལ་ཡང་དག་པར་ཞུགས་པ་རྣམས་སྙིང་རྗེ་ཆེན་པོ་ལ་ཡོངས་སུ་མི་སྐྱོ་བས་སེམས་ཅན་རྣམས་ཡོངས་སུ་སྨིན་པར་བྱ་བའི་ཕྱིར་སྦྱོར་བར་བྱེད་དོ། །",
    "d263:1092": "བྱང་ཆུབ་སེམས་དཔའ་ཕྱིར་མི་ལྡོག་པ་རྣམས་ལ་དེའི་འོག་ཏུ་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་ཡོངས་སུ་དག་པར་སྦྱོར་བར་བྱེད་དོ། །",
    "d263:1093": "ཇི་ལྟ་བུར་སངས་རྒྱས་ཀྱི་ཞིང་ཡོངས་སུ་དག་པ་གཞན་དུ་རྣམ་པར་སྤྱོད་ཅིང་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་ཡོངས་སུ་དག་པར་སྦྱོར་བར་བྱེད་པ་དེ་དག་དེའི་འོག་ཏུ་མངོན་པར་ཤེས་པས་རྣམ་པར་རྩེའོ། །",
    "d263:1094": "ཇི་ལྟ་བུར་སངས་རྒྱས་ཀྱི་ཞིང་ཡོངས་སུ་དག་པ་གཞན་དུ་རྣམ་པར་སྤྱོད་ཅིང་སངས་རྒྱས་ཀྱི་ཞིང་གི་ཚོགས་མངོན་པར་འདོད་པ་དེ་དག་དེའི་འོག་ཏུ་མངོན་པར་ཤེས་པ་རྣམ་པར་རྩེ་བ་དེ་ལ་སྐྱེ་བར་འདོད་པ་ཇི་སྙེད་པ་དེར་སྐྱེའོ། །",
    "d263:1095": "ཡང་སངས་རྒྱས་ཀྱི་ཞིང་ཉོན་མོངས་པར་རྣམ་པར་མི་སྤྱོད་ཅིང་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་ཡོངས་སུ་དག་པ་འདོད་པ་ཡང་མེད་པ་དེར་སྐྱེ་བར་འདོད་པ་དེ་ཅི་ཙམ་པ་དེར་སྐྱེའོ། །",
    "d263:1096": "ཡང་ཉོན་མོངས་པའི་སངས་རྒྱས་ཀྱི་ཞིང་དུ་འགྲོ་བར་མི་འདོད་པ་དེ་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བའི་བར་དུའོ། །",
    "d263:1097": "རྙོག་པ་ལྔའི་སངས་རྒྱས་ཀྱི་ཞིང་དུ་སེམས་ཅན་ལྟ་བ་དོག་པ་རྙེད་པ་དང་། མཚམས་མེད་པ་བྱེད་པ་དང་། དམ་པའི་ཆོས་སྤོང་བ་དང་། འཕགས་པ་ལ་སྐུར་པ་འདེབས་པ་དང་། མི་དགེ་བའི་རྩ་བ་དང་ལྷན་ཅིག་ཏུ་འགྲོགས་པ་རྣམས་རྒྱུན་གཅོད་དོ། །",
    "d263:1098": "སངས་རྒྱས་ཀྱི་ཞིང་ཡོངས་སུ་དག་པར་སེམས་ཅན་བསམ་པ་ཡོངས་སུ་དག་པ་རྣམས་ལ་སངས་རྒྱས་ཀྱི་བྱ་བ་བྱེད་ཅིང་། བྱང་ཆུབ་སེམས་དཔའ་སངས་རྒྱས་ཀྱི་ཆོས་ཚད་མེད་གྲངས་མེད་པ་རྣམས་ལ་འཇུག་པའི་ཡེ་ཤེས་ལ་མཁས་པ་རྣམས་ལ་ཆོས་སྟོན་པར་བྱེད་དོ། །",
    "d263:1099": "ཡང་བྱང་ཆུབ་སེམས་དཔའ་རྙོག་པ་ལྔའི་སངས་རྒྱས་ཀྱི་ཞིང་འདིར་རྣམ་པ་དེ་ལྟ་བུའི་རྩལ་བྱེད་ཀྱང་གང་བྱང་ཆུབ་སེམས་དཔའ་ལ་ལ་སངས་རྒྱས་ཀྱི་ཞིང་ཡོངས་སུ་དག་པར་རྣམ་པ་དེ་ལྟ་བུའི་རྩལ་བྱེད་མི་ནུས་སོ། །",
    "d263:1100": "ཡང་རྙོག་པ་ལྔའི་སངས་རྒྱས་ཀྱི་ཞིང་འདིར་གལ་ཏེ་བྱང་ཆུབ་སེམས་དཔའ་སེམས་ཅན་གཅིག་གི་འདོད་ཆགས་ཀྱི་སྤྱོད་པ་སྟོང་ཕྲག་ཉི་ཤུ་རྩ་གཅིག་རབ་ཏུ་ཤེས་པ་དེ་ལྟར་ཐབས་རབ་ཏུ་སྦྱོར་བ་སྟོང་ཕྲག་ཉི་ཤུ་རྩ་གཅིག་གིས་འདོད་ཆགས་རབ་ཏུ་ཞི་བར་བྱེད་པ་དང་། ",
    "d263:1101": "གལ་ཏེ་སེམས་ཅན་གཅིག་གི་ཞེ་སྡང་སྤྱོད་པ་སྟོང་ཕྲག་ཉི་ཤུ་རྩ་གཅིག་རབ་ཏུ་ཤེས་པ་དེ་ལྟར་ཐབས་ལ་མཁས་པ་སྟོང་ཕྲག་ཉི་ཤུ་རྩ་གཅིག་གིས་ཞེ་སྡང་ཞི་བར་བྱེད་པ་དང་། ",
    "d263:1102": "གལ་ཏེ་བྱང་ཆུབ་སེམས་དཔའ་སེམས་ཅན་གཅིག་གི་སྐལ་བ་དང་བཅས་པར་སྤྱོད་པ་སྟོང་ཕྲག་ཉི་ཤུ་རྩ་གཅིག་རབ་ཏུ་ཤེས་པ་དེ་བཞིན་དུ་ཐབས་ལ་མཁས་པ་སྟོང་ཕྲག་ཉི་ཤུ་རྩ་གཅིག་གིས་ཞི་བར་བྱེད་པ་དང་། ",
    "d263:1103": "བྱང་ཆུབ་སེམས་དཔའ་གང་གིས་སེམས་ཅན་གཅིག་གི་སྐལ་བ་དང་བཅས་པར་སྤྱོད་པ་ཉོན་མོངས་པ་ཀུན་ནས་ལྡང་བ་རབ་ཏུ་ཞི་བར་ནུས་པ་དེ་ལྟར་བྱང་ཆུབ་སེམས་དཔའ་རྩལ་ཆེན་པོ་བྱེད་དོ། །",
    "d263:1104": "གང་སེམས་ཅན་གཅིག་གི་ཉོན་མོངས་པའི་རྒྱུ་སྤྱོད་པ་སྟོང་ཕྲག་བརྒྱད་ཅུ་རྩ་བཞི་རབ་ཏུ་ཤེས་པའི་བྱང་ཆུབ་སེམས་དཔའ་དེ་ཡང་སེམས་ཅན་གཅིག་གི་དགོས་པས་བརྩོན་འགྲུས་བརྟན་པ་ལ་མོས་ཤིང་ཕ་རོལ་གནོན་པ་ན་ཐབས་ལ་མཁས་པ་སྟོང་ཕྲག་བརྒྱད་ཅུ་རྩ་བཞི་རབ་ཏུ་སྦྱོར་བ་དང་། ",
    "d263:1105": "ཕ་རོལ་གནོན་པས་གཟིར་བ་རྣམས་བྱང་ཆུབ་སེམས་དཔའི་རྩལ་ཆེན་པོ་འདི་ལ་ལྟོས་ཤིག །",
    "d263:1106": "ཇི་ལྟར་སེམས་ཅན་གཅིག་གི་ཉོན་མོངས་པ་རབ་ཏུ་ཞི་བར་ནུས་པ་དེ་ལྟར་གཉིས་དང་། གསུམ་དང་། ",
    "d263:1107": "བཞི་ནས་གླིང་གཅིག་གི་སེམས་ཅན་ཡོངས་སུ་ཚང་བ་རེ་རེའི་དགོས་པས་ཉོན་མོངས་པ་སྤྱོད་པའི་མཚན་ཉིད་སྟོང་ཕྲག་བརྒྱད་ཅུ་རྩ་བཞི་རབ་ཏུ་ཞི་བར་བྱེད་ཅིང་གླིང་གཉིས་པ་དང་གླིང་བཞི་པ་ནས་ཕྱོགས་བཅུའི་སངས་རྒྱས་ཀྱི་ཞིང་ཆུ་བོ་གང་གཱའི་བྱེ་མ་སྙེད་དུ་སེམས་ཅན་ཐམས་ཅད་ཉོན་མོངས་པ་ཐམས་ཅད་ལས་ཡོངས་སུ་ཐར་བར་བྱེད་པ་དེ་ལྟར་བྱང་ཆུབ་སེམས་དཔའ་རྙོག་པ་ལྔའི་སངས་རྒྱས་ཀྱི་ཞིང་དུ་བཟོད་པ་ཐོབ་པ་ཞེས་བྱའོ། །",
    "d263:1108": "ཇི་ལྟར་ཡང་བྱང་ཆུབ་སེམས་དཔའ་སེམས་ཅན་རེ་རེའི་ཉོན་མོངས་པའི་དབང་པོ་སྤྱོད་པ་སྟོང་ཕྲག་བརྒྱད་ཅུ་རྩ་བཞིས་འཇུག་པ་དེ་ལྟར་སེམས་ཅན་གཅིག་གི་མོས་པ་སྟོང་ཕྲག་བརྒྱད་ཅུ་རྩ་བཞི་རབ་ཏུ་ཤེས་ཤིང་བྲི་བའི་མཚན་ཉིད་རབ་ཏུ་ཤེས་པ་དང་། འཕེལ་བའི་མཚན་ཉིད་རབ་ཏུ་ཤེས་པ་དང་། གནས་པའི་མཚན་ཉིད་རབ་ཏུ་ཤེས་པ་དང་། རྟོགས་པའི་མཚན་ཉིད་རབ་ཏུ་ཤེས་པ་དང་། མི་རྟག་པའི་མཚན་ཉིད་རབ་ཏུ་ཤེས་པ་དང་། ",
    "d263:1109": "སྡུག་བསྔལ་གྱི་མཚན་ཉིད་རབ་ཏུ་ཤེས་པ་དང་། བདག་མེད་པའི་མཚན་ཉིད་རབ་ཏུ་ཤེས་པ་དང་། སེམས་ཅན་གྱི་མཚན་ཉིད་རབ་ཏུ་ཤེས་པ་དང་། སྟོང་པའི་མཚན་ཉིད་རབ་ཏུ་ཤེས་པ་དང་། དབེན་པའི་མཚན་ཉིད་རབ་ཏུ་ཤེས་པ་ནས་དེ་བཞིན་དུ་མཚན་ཉིད་མེད་པའི་བར་དུ་རབ་ཏུ་ཤེས་པ་དང་། ",
    "d263:1110": "མྱ་ངན་ལས་འདའ་བའི་མཚན་ཉིད་རབ་ཏུ་ཤེས་པ་དང་། སེམས་ཅན་རེ་རེའི་ཆགས་པའི་མཚན་ཉིད་སྣ་ཚོགས་བརྒྱད་ཅུ་རྩ་བཞི་རབ་ཏུ་ཤེས་པས་དེ་ལྟར་བྱང་ཆུབ་སེམས་དཔའ་སེམས་ཅན་གྱི་སྤྱོད་པའི་མཚན་ཉིད་མངོན་པར་ཤེས་པར་འགྱུར་རོ། །",
    "d263:1111": "བསམ་པའི་ཚུལ་ཤེས་པས་སེམས་ཅན་ཉོན་མོངས་པ་དམ་པོས་བཅིངས་པ་ལས་ཡོངས་སུ་ཐར་བར་ནུས་སོ། །",
    "d263:1112": "དེ་བཞིན་དུ་བྱང་ཆུབ་སེམས་དཔའ་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་དུ་སེམས་ཅན་ཡོངས་སུ་སྨིན་པར་བྱེད་དོ། །",
    "d263:1113": "བྱང་ཆུབ་སེམས་དཔའ་སེམས་ཅན་མི་དགེ་བའི་རྩ་བ་དང་། ",
    "d263:1114": "ལྷན་ཅིག་ཏུ་འགྲོགས་པ་རྣམས་ལ་སྙིང་རྗེ་ཆེན་པོ་རྒྱུན་མི་གཅོད་ཅིང་ཡོངས་སུ་སྨིན་པར་བྱ་བའི་ཕྱིར་འདུག་པ་འདི་ཡང་བྱང་ཆུབ་སེམས་དཔའི་རྩལ་ཆེན་པོའོ། །",
    "d263:1115": "ཡང་བྱང་ཆུབ་སེམས་དཔའ་དགྲ་རྣམ་པར་འགྲེལ་པས་འདི་བསྟན་པ་སྟོན་པ་ན། ཕྱོགས་བཅུའི་སངས་རྒྱས་ཀྱི་ཞིང་ཚད་མེད་པར་བྱང་ཆུབ་སེམས་དཔའ་ཡང་དག་པར་ལྷགས་པ་དང་། བྱང་ཆུབ་སེམས་དཔའ་ཆུ་བོ་གང་གཱ་སུམ་ཅུའི་བྱེ་མ་སྙེད་མི་སྐྱེ་བའི་ཆོས་ཀྱི་བཟོད་པ་ཐོབ་པར་གྱུར་ཏོ། །",
    "d263:1116": "བྱང་ཆུབ་སེམས་དཔའ་ཆུ་བོ་གང་གཱའི་བྱེ་མ་སྙེད་ཀྱིས་དགའ་བ་བྱེད་པ་ཞེས་བྱ་བའི་ཏིང་ངེ་འཛིན་ཐོབ་པ་དེ་དག་དེ་བཞིན་གཤེགས་པ་ཤཱཀྱ་ཐུབ་པ་གང་ན་བ་དེ་ལོགས་སུ་ཐལ་མོ་སྦྱར་ཏེ་ཕྱག་འཚལ་ནས་མགྲིན་གཅིག་ཏུ་འདི་ཆེད་དུ་རྗོད་པ་ཆེད་དུ་བརྗོད་དོ། །",
    "d263:1117": "ཆུ་བོ་གང་རྣམས་བལྟ་དཀའ་ཆུ་བོས་ཁྱེར། །ང་རྒྱལ་མངོན་པའི་ང་རྒྱལ་ཡུལ་ལས་ཤེས། །",
    "d263:1118": "ཉོན་མོངས་རྒྱ་མཚོ་ལས་ནི་མཐར་ཕྱིན་མེད། །ལམ་གྱིས་བདག་ཅག་ཀྱང་ནི་རྣམ་པར་གནས། །",
    "d263:1119": "སེམས་ཅན་གང་རྣམས་ཉོན་མོངས་གཏུམ་པས་གདུངས། །ཉོན་མོངས་སངས་རྒྱས་ཞིང་དུ་རྟག་རྣམ་མྱོས། །ངན་སོང་འགྲོ་བར་རྟག་ཏུ་སྡུག་བསྔལ་བསགས། །",
    "d263:1120": "འཆད་མཁན་དམ་པའི་དོན་གྱི་ཐེག་པ་སྟོན། །",
    "d263:1121": "བདག་ཅག་ཉོན་མོངས་སེམས་ཅན་རྣམས་དགོས་པས། །སངས་རྒྱས་ཞིང་དེར་སྨོན་ལམ་བྱེད་འགྱུར་བ། །",
    "d263:1122": "ཉོན་མོངས་ཞིང་དུ་བདག་ཅག་སྤྱད་པ་སྤྱོད། །སེམས་ཅན་ཉོན་མོངས་དམ་བཅིངས་གྲོལ་བར་བྱེད། །",
    "d263:1123": "གང་དག་འདོད་ཆགས་ཞེ་སྡང་ང་རྒྱལ་དྲེགས། །གཏི་མུག་ལམ་སྟོར་སྡིག་པ་རབ་བྱེད་པ། །སྡིག་པ་ཐམས་ཅད་ལས་ནི་བདག་ཅག་ཟློག །འཁོར་བའི་དགོན་པ་འཇིགས་ལས་རབ་ཏུ་སྒྲོལ། །",
    "d263:1124": "གང་དམྱལ་བྱོལ་སོང་ཡི་དགས་འཇིག་རྟེན་དུ། །རྟག་ཏུ་འདོད་མེད་སྡུག་བསྔལ་མྱོང་བ་དག །བདག་ཅག་སྡུག་བསྔལ་ཐམས་ཅད་ལས་གྲོལ་བྱེད། །ཉོན་མོངས་སངས་རྒྱས་ཞིང་དུ་བྱང་ཆུབ་སྤྱོད། །",
    "d263:1125": "ཡང་སངས་རྒྱས་ཀྱི་ཞིང་མ་ལུས་པར་ཁྱབ་པའི་འཁོར་ཐམས་ཅད་དང་ལྡན་པ་དེས་ཀྱང་ལེགས་སོ་ཞེས་བྱ་བ་བྱིན་ཏེ། སྐྱེས་བུ་དམ་པ་ལེགས་པར་སྤོབས་ཤིང་མཆོག་ཏུ་རྒྱ་ཆེ་བའི་བརྩོན་འགྲུས་བརྟན་པ་ལ་བརྩོན་པ་ཕ་རོལ་གནོན་པ་སེམས་ཅན་ཡོངས་སུ་སྨིན་པའི་ཆོས་ཀྱི་སྒོ་བསྟན་པ་ལེགས་སོ་ལེགས་སོ། །",
    "d263:1126": "གང་ཆུ་བོ་གང་གཱའི་བྱེ་མ་སྙེད་ཀྱི་སྐྱེས་བུ་དམ་པ་འདིས་སངས་རྒྱས་ཀྱི་ཞིང་ཡོངས་སུ་དག་པར་བྱང་ཆུབ་ཀྱི་སྤྱོད་པ་བོར་ཏེ་རྙོག་པ་ལྔའི་སངས་རྒྱས་ཀྱི་ཞིང་དུ་སྤྱོད་པ་ལ་བརྩོན་ནོ། །སེམས་ཅན་མཚམས་མེད་པར་བྱེད་པ་དང་། ",
    "d263:1127": "དམ་པའི་ཆོས་སྤོང་བ་དང་། འཕགས་པ་ལ་སྐུར་པ་འདེབས་པ་དང་། ལུས་ཚིག་པ་དང་། མི་དགེ་བའི་རྩ་བ་དང་ལྷན་ཅིག་ཏུ་འགྲོགས་པ་རྣམས་ཡོངས་སུ་སྨིན་པར་བྱ་བའི་ཕྱིར་སྙིང་རྗེ་ཆེན་པོ་བསྐྱེད་དོ། །",
    "d263:1128": "ཉོན་མོངས་པའི་སངས་རྒྱས་ཀྱི་ཞིང་བླ་ན་མེད་པའི་སངས་རྒྱས་ཀྱི་ཞིང་དུ་སྟོན་ཏོ། །",
    "d263:1129": "ལུས་མེད་པ་ཕུང་པོ་སྤོང་བའི་མཐའ་སྟོན་ཏོ། །",
    "d263:1130": "ཚིག་ཙམ་གྱིས་སྐྱེས་བུ་དེ་དག་བརྩོན་པར་འགྱུར་བ་དེ་དག་ལ་གང་ལྷ་དང་འཇིག་རྟེན་དུ་བཅས་པས་མཆོད་པ་མཆོག་ཏུ་རྒྱ་ཆེན་པོ་བྱེད་ན་དེ་དག་གི་བརྟན་པའི་བརྩོན་འགྲུས་ཕ་རོལ་གནོན་པ་འདི་ལ་བརྩོན་པ་ལྟ་ཅི་སྨོས་ཏེ། ",
    "d263:1131": "ཇི་ལྟར་ཚིག་གིས་དམ་བཅས་པ་དེ་ལྟར་དགོས་པ་ཐམས་ཅད་ཡོངས་སུ་རྫོགས་པར་འགྱུར་རོ། །",
    "d263:1132": "དེ་ནས་དེ་ཉིད་ཀྱི་ཚེ་ན་དེ་བཞིན་གཤེགས་པ་ཤཱཀྱ་ཐུབ་པས་ལེགས་སོ་ཞེས་བྱ་བ་བྱིན་ཏེ་སྐྱེས་བུ་དམ་པ་ལེགས་སོ་ལེགས་སོ། །",
    "d263:1133": "རིགས་ཀྱི་བུ་ཇི་ལྟར་སྨྲ་བའི་ཚིག་ཙམ་གྱིས་རྩོམ་པར་འགྱུར་བ་དེ་དེ་བཞིན་ཏེ། དེ་དག་ལ་གང་ལྷ་དང་འཇིག་རྟེན་དུ་བཅས་པས་མཆོད་པ་མཆོག་ཏུ་རྒྱ་ཆེན་པོ་བྱེད་ན་དེའི་ཤེས་པས་ཉོན་མོངས་པ་དང་རྙོག་པ་ལྔའི་སངས་རྒྱས་ཀྱི་ཞིང་དུ་རྣམ་པ་དེ་ལྟ་བུའི་དེ་དག་གི་རྩལ་ཆེན་པོ་བྱ་བར་འགྱུར་བ་ལྟ་ཅི་སྨོས་ཏེ། ",
    "d263:1134": "མཚམས་མེད་པར་བྱེད་པ་ནས་མི་དགེ་བའི་རྩ་བ་དང་ལྷན་ཅིག་ཏུ་འགྲོགས་པའི་བར་དུ་རྣམ་པ་དེ་ལྟ་བུའི་བརྟན་པའི་བརྩོན་འགྲུས་ཕ་རོལ་གནོན་པའི་ཐབས་ལ་མཁས་པས་ཡོངས་སུ་སྨིན་པར་འགྱུར་རོ། །",
    "d263:1135": "ཇི་ལྟར་བྱང་ཆུབ་སེམས་དཔའ་དགྲ་རྣམ་པར་འགྲེལ་པས་དེ་ལྟར་སེམས་ཅན་ཡོངས་སུ་སྨིན་པ་ཤེས་རབ་ཀྱི་ཐབས་ལ་མཁས་པའི་ཆོས་ཀྱི་སྒོ་བསྟན་ནས། བཅོམ་ལྡན་འདས་ཀྱིས་ཚིག་འདི་བརྗོད་མ་ཐག་ཏུ་དེ་ནས་དེ་ཉིད་ཀྱི་ཚེ་ན་སྟོང་གསུམ་གྱི་སྟོང་ཆེན་པོའི་སངས་རྒྱས་ཀྱི་ཞིང་གི་ས་ཆེན་པོ་འདི་ལན་དྲུག་ཏུ་གཡོས་སོ། །",
    "d263:1136": "ལྷ་རྫས་ཀྱི་མེ་ཏོག་གི་ཆར་ཡང་རབ་ཏུ་ཕབ་བོ། །ལྷ་རྫས་ཀྱི་རོལ་མོ་ཡང་རབ་ཏུ་དཀྲོལ་ཏོ། །ལྷ་དང་། དྲི་ཟ་དང་། མིའི་འཁོར་ཐམས་ཅད་དང་ལྡན་པ་དེ་དག་ཀྱང་བྱང་ཆུབ་སེམས་དཔའ་དགྲ་རྣམ་པར་འགྲེལ་པ་དང་། བྱང་ཆུབ་སེམས་དཔའ་ཆུ་བོ་གང་གཱའི་བྱེ་མ་སྙེད་པོ་དེ་དག་ལ་མཆོག་ཏུ་རྒྱ་ཆེ་བའི་མཆོད་པའི་ལས་ཀྱི་ཕྱིར་བརྩོན་ནོ། །",
    "d263:1137": "ཇི་སྙེད་ཡེ་ཤེས་མཛོད་འདི་བསྟན་དུ་གསོལ། །ཡེ་ཤེས་ཕྱིར་ཡང་སྟོན་པ་འདི་ཉིད་སྟོན། །",
    "d263:1138": "མཁྱེན་པ་ཁྱེད་ཀྱི་གང་གི་སློབ་སྟོན་པ། །",
    "d263:1139": "ཐུབ་པ་ཤེས་པའི་སྨྲ་བ་འདི་ལ་འཇུག །",
    "d263:1140": "མཁྱེན་པ་ཅན་གྱི་ཞིང་མང་བྱེ་བ་ལ། །ཐོབ་པའི་ཡེ་ཤེས་སྟོན་པ་འདི་ལ་འཇུག །",
    "d263:1141": "བདག་ནི་ཡེ་ཤེས་འབྲོག་ས་མྱུར་གནས་ཤིང་། །ཚུལ་འདི་ལ་ཡང་ཡེ་ཤེས་ལམ་རབ་སྟོན། །",
    "d263:1142": "ཇི་ལྟར་བྱང་ཆུབ་སྤྱོད་ཕྱིར་ཤེས་འགྱུར་བ། །རྒྱལ་བ་ཡེ་ཤེས་རྒྱལ་མཚན་འདི་ལ་འཇུག །",
    "d263:1143": "ཇི་ལྟར་ནམ་མཁའ་དྲི་མེད་སྟོང་པའི་ཆོས། །བདག་དང་འཐུན་པའི་གཏམ་དག་བསྟན་དུ་གསོལ། །",
    "d263:1144": "སྟོན་མཁན་མི་ཡི་གཙོ་བོ་འདི་ལ་མཆོག །མཆོག་ཏུ་ཡིད་དུ་འོང་ཞིང་མཛེས་པ་སྟོན། །སྟོང་པ་ཉིད་ཀྱིས་ཉོན་མོངས་དགྲ་ཟིལ་གནོན། །རྟག་པ་དང་ནི་ཆད་པ་ཐལ་བར་བྱས། །",
    "d263:1145": "དཔའ་དང་རྟུལ་ཕོད་གང་ཟག་དམ་པ་མཆོག །",
    "d263:1146": "སྲིད་པ་ཞི་བ་གང་ཟག་དམ་པ་མཆོག །",
    "d263:1147": "སྲེད་པ་ཞི་ཞིང་ཞི་གནས་རབ་ཏུ་སྟོན། །",
    "d263:1148": "རྒྱལ་བ་རབ་ཏུ་ཞི་བ་འདི་ལ་འཇུག །",
    "d263:1149": "རྒྱལ་བ་སྟོང་པ་ཉིད་ཞི་རབ་བསྟན་གསོལ། །",
    "d263:1150": "རྒྱལ་བ་སྟོང་པ་ཉིད་འདི་ལ་ཡང་འཇུག །",
    "d263:1151": "ཁ་དོག་དུང་དང་ཁ་བ་འདྲ་བ་ཡི། །ཞི་བ་མཛེས་པའི་སྟོང་པ་ཉིད་བསྟན་གསོལ། །",
    "d263:1152": "ཉན་ཐོས་ཀྱི་ནི་འདི་ལ་ཚོགས་རྣམས་སྤངས། །སྟོན་གྱི་ཉི་མ་ཟླ་བའི་དཀྱིལ་འཁོར་ལྟར། །གཙོ་བོ་དག་གིས་ཤིན་ཏུ་གསལ་ཤིང་མཛེས། །",
    "d263:1153": "འདིར་ནི་ལམ་ཞི་སྟོང་པ་ཉིད་བསྟན་གསོལ། །",
    "d263:1154": "བརྒྱ་བྱིན་ཚངས་པའི་སྐད་ལྟར་སྒྲ་དབྱངས་སྙན། །",
    "d263:1155": "སེམས་ཅན་དམའ་ལ་ཐུགས་བརྩེ་ཆེན་པོ་ཡིས། །ཐུབ་པ་འདི་ནི་སྟོང་པ་ཉིད་ལ་འཇུག །",
    "d263:1156": "མྱ་ངན་དང་བྲལ་འགྲོ་བ་འདི་ལ་ཚིམ། །",
    "d263:1157": "དམའ་བ་སྤྱོད་པ་རྟག་ཏུ་བྱིན་བརླབས་པས། །ཤེས་རབ་མང་གཟིགས་སྟོང་པ་ཉིད་ཞི་གསུངས། །",
    "d263:1158": "སྡིག་པ་བཅོམ་ཞིང་ཉེས་ཚོགས་དྲི་མ་མེད། །འདི་ནི་འགྲོ་ལ་ཐེག་པ་ངན་པ་སྤངས། །",
    "d263:1159": "དགེ་བའི་མཚན་ཉིད་སྤྱོད་ཡུལ་རབ་ཉམས་པས། །ཀྱེ་མའོ་ད་ལྟར་སྟོང་པ་ཉིད་ཞི་གསུངས། །",
    "d263:1160": "རྨ་བྱ་ངང་པ་ནེ་ཙོ་སྐེ་ཀ་དབྱངས། །ཉམས་པའི་ཕྱོགས་ཆ་ཅན་གྱི་སྒྲ་རྣམས་འཇིག །",
    "d263:1161": "ཚིགས་སུ་བཅད་པ་འདི་དག་གིས་མངོན་པར་བསྟོད་ནས་ལྷ་རྫས་ཀྱི་མེ་ཏོག་ཨུད་པལ་དང་། པད་མོ་དང་། ",
    "d263:1162": "ཀུ་མུ་ད་དང་། པུན་ད་རཱི་ཀས་མངོན་པར་གཏོར་ཏོ། །འཕགས་པ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཞེས་བྱ་བ་ཐེག་པ་ཆེན་པོའི་མདོ། །ལེའུ་བཞི་པའོ།། །།",
    "d263:1163": "དེ་ནས་བྱང་ཆུབ་སེམས་དཔའ་བློ་གྲོས་མཐའ་ཡས་པའི་ཚོགས་ཀྱི་རྒྱལ་པོས་བཅོམ་ལྡན་འདས་ཇི་ཙམ་དུ་ཁང་པ་བརྩེགས་པ་ན་མི་བཞུགས་པ་དེ་ཙམ་གྱིས་བཅོམ་ལྡན་འདས་ཀྱི་དོན་གྱི་སླད་དུ་ལྷ་རྫས་ཀྱི་གསེར་དང་། ལྷ་རྫས་ཀྱི་བཻ་དཱུརྱ་སྔོན་པོའི་སྐས་མངོན་པར་སྤྲུལ་ཏེ། ",
    "d263:1164": "སྐས་དེ་དག་གི་ངོས་གཉིས་ལ་བྲམ་ཟེའི་བྱིས་པ་ཚེ་ལོ་སུམ་ཅུ་པ་ལྟ་བུ་ཚངས་དབྱངས་དང་ལྡན་པ་གསེར་གྱི་དབྱིག་པ་དང་གདུགས་འཛིན་པ། ཚངས་པའི་སྤྱོད་ལམ་དང་ལྡན་པ་སྟོང་ཕྲག་བརྒྱད་ཅུ་རྩ་བཞི་མངོན་པར་སྤྲུལ་ཏོ། །",
    "d263:1165": "དེ་ནས་བྲམ་ཟེའི་བྱིས་པ་དེ་དག་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ཏེ་ཕྱག་འཚལ་ནས་བཅོམ་ལྡན་འདས་ལ་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །ཁྱོད་ནི་རབ་ཉོན་མོངས་ལ་སྔོན་ཐུགས་བསྐྱེད། །ཉོན་མོངས་ཐེག་ལ་བྱང་ཆུབ་ཕན་པའི་རྒྱུ། །",
    "d263:1166": "ཉོན་མོངས་ཞི་ཕྱིར་རྒྱལ་བ་བསྙེན་ཀྱང་བཀུར། །",
    "d263:1167": "ཉོན་མོངས་ཐབས་མཛད་རྒྱལ་བ་འདིར་གཤེགས་གསོལ། །",
    "d263:1168": "ཉོན་མོངས་སྤྱོད་པ་ཐམས་ཅད་ཁྱོད་ཀྱིས་སྤངས། །སེམས་ཅན་ཉོན་མོངས་ལ་ནི་རྟག་ཏུ་གཉེན། །ཁྱོད་ནི་ཉོན་མོངས་ལས་ལས་འགྲོ་བ་བཟློག །ཉོན་མོངས་རྒལ་བའི་རྒྱུས་ནི་རྟག་ཏུ་མྱོས། །",
    "d263:1169": "ཉོན་མོངས་མ་རུངས་ཁྱོད་ཀྱིས་རབ་ཏུ་ཞི། །",
    "d263:1170": "བདག་གི་བློས་ནི་ཉོན་མོངས་དྲ་བ་བཅད། །འགྲོ་བ་རྟག་ཏུ་ཉོན་མོངས་ཆུ་ལས་སྒྲོལ། །",
    "d263:1171": "ཉོན་མོངས་སུན་འབྱིན་རྒྱལ་བ་འདིར་གཤེགས་གསོལ། །",
    "d263:1172": "ཉོན་མོངས་ཞིང་དུ་བྱང་ཆུབ་དམ་པར་རེག །",
    "d263:1173": "ཡེ་ཤེས་སྒྲོན་འཆང་འགྲོ་བ་ཤེས་ཉམས་པའི། །སེམས་ཅན་ཐམས་ཅད་ལ་ནི་ཐར་སྟོན་པ། །",
    "d263:1174": "ཉོན་མོངས་སྙོན་སྨོངས་ཞི་ཕྱིར་འདིར་གཤེགས་གསོལ། །",
    "d263:1175": "ཡེ་ཤེས་འོད་ཟེར་གྱིས་ནི་རྣམ་ཐར་སྟོན། །ཁྱོད་ཐུགས་བརྩེ་བས་འགྲོ་བ་ཤེས་ཉམས་ཁྱབ། །ཡེ་ཤེས་ཀྱིས་ནི་འགྲོ་ལ་མིག་ལྡན་པས། །",
    "d263:1176": "རྒྱལ་བ་ཡེ་ཤེས་ཉི་མ་འདིར་གཤེགས་གསོལ། །",
    "d263:1177": "མཁྱེན་པས་ལྷ་དང་མི་མང་ཐར་བར་མཛད། །ཁྱོད་ཀྱི་ཡེ་ཤེས་སྲོག་དང་གང་ཟག་མེད། །",
    "d263:1178": "ཐུབ་པ་ཡེ་ཤེས་དཔའ་བ་འདི་ལ་འཇུག །ཉོན་མོངས་པ་ལ་སྦྱིན་མཛོད་དྲན་པ་གསུངས། །",
    "d263:1179": "ཉི་མ་ཟླ་བ་མཆོག་ཏུ་མཛེས་པའི་སྤྱན། །རྒྱལ་བ་སེམས་ཅན་ཐལ་མོ་སྦྱར་ལ་གསུངས། །",
    "d263:1180": "ཐུབ་པ་བྱང་ཆུབ་མཆོག་ཕྱིར་བསྟན་དུ་གསོལ། །",
    "d263:1181": "འཕགས་པ་ཐུབ་པ་འདི་ལ་འཇུག་པ་གསུངས། །",
    "d263:1182": "རྒྱལ་བ་བྱང་ཆུབ་རྒྱུ་ཅན་མཛེས་གཟིགས་པ། །",
    "d263:1183": "ཕྱོགས་བཞི་འདིར་ནི་ཡང་དག་ལྷགས་མང་ལ། །སྟོང་པ་ཉིད་དང་བཟོད་སྤྱོད་ཤེས་གྱུར་གསུངས། །",
    "d263:1184": "རྒྱལ་བ་དཔའ་གཏོང་འདི་ལ་ཤིན་ཏུ་འདུག་བྲམ་ཟེའི་བྱིས་པ་དེ་དག་གིས་བཅོམ་ལྡན་འདས་ཀྱི་ཡོན་ཏན་འདི་སྨྲས་མ་ཐག་ཏུ་བཅོམ་ལྡན་འདས་ཀྱིས་ལེགས་སོ་ཞེས་བྱ་བ་བྱིན་ཏེ། ",
    "d263:1185": "དེ་ནས་དྲང་སྲོང་ཐུབ་པ་གདན་དེ་ལས་བཞེངས་པ་དང་། དེ་ཉིད་ཀྱི་ཚེ་ན་ཐམས་ཅད་དང་ལྡན་པའི་སངས་རྒྱས་ཀྱི་ཞིང་ཆེན་པོ་འདི་ལན་དྲུག་ཏུ་གཡོས་སོ། །ལྷ་དང་ཀླུ་དང་། ",
    "d263:1186": "གནོད་སྦྱིན་དང་། ལྷ་མ་ཡིན་དང་། མིའམ་ཅི་དང་། ལྟོ་འཕྱེ་ཆེན་པོ་དུ་མས་ཀྱང་མི་མཇེད་ཀྱི་སངས་རྒྱས་ཀྱི་ཞིང་མ་ལུས་པར་ལྷ་རྫས་ཀྱི་མེ་ཏོག་གི་ཆར་མངོན་པར་ཕབ་བོ། །ལྷ་རྫས་ཀྱི་ཨ་ག་རུ་དང་། ཏ་ག་ར་དང་། ",
    "d263:1187": "དུས་དང་འཐུན་པའི་ཙན་དན་གྱི་ཆར་མངོན་པར་ཕབ་བོ། །ལྷ་རྫས་ཀྱི་གོས་དང་། རྒྱན་དང་ཡིད་བཞིན་གྱི་གོས་དང་། ནོར་བུ་དང་། མུ་ཏིག་གི་སེ་མོ་དོ་དང་རིན་པོ་ཆེའི་ཆར་མངོན་པར་ཕབ་བོ། །",
    "d263:1188": "ལྷ་རྫས་ཀྱི་རོལ་མོ་རྡུང་བ་མངོན་པར་དཀྲོལ་ཏོ། །དབྱངས་ཀྱིས་ལྷུང་ལྷུང་ལྡེགས་ཀྱི་སྒྲ་ཕྱུང་ནས་འདི་སྐད་ཅེས་གསོལ་ཏོ། །བདག་ཅག་སྔོན་མ་བསྟན་པའི་ཆོས་མཉན་པར་བགྱིའོ། །",
    "d263:1189": "བདུད་ཀྱི་ཡུལ་ལས་ཡང་དག་པར་ཤིན་དུ་འདའ་བར་བགྱིའོ། །",
    "d263:1190": "ཉོན་མོངས་པའི་ཡུལ་གཞོམ་པར་བགྱིའོ། །",
    "d263:1191": "ཡེ་ཤེས་ཀྱི་ཡུལ་ཁོང་དུ་ཆུད་པར་བགྱིའོ། །",
    "d263:1192": "ཟབ་མོ་སྟོང་པ་ཉིད་ཀྱི་ལམ་ཁོང་དུ་ཆུད་པར་བགྱིའོ་ཞེས་གསོལ་པ་དང་། ",
    "d263:1193": "དེ་ནས་བཅོམ་ལྡན་འདས་ཁང་པ་བརྩེགས་པ་དེ་དག་ལ་འཛེགས་ཏེ། ",
    "d263:1194": "སེང་གེའི་ཁྲི་བཤམས་པ་དེ་ཉིད་ལ་བཞུགས་ནས་མི་མཇེད་ཀྱི་སངས་རྒྱས་ཀྱི་ཞིང་ཐམས་ཅད་དང་ལྡན་པས་དང་ནམ་མཁའ་ཁྱབ་པའི་འཁོར་ཀུན་ཅང་མི་སྨྲ་བར་གྱུར་ནས་ཐལ་མོ་སྦྱར་ཏེ་སེམས་རྩེ་གཅིག་ཏུ་དྲང་སྲོང་ཐུབ་པ་ལ་ལྟ་བར་གྱུར་ཏོ། །",
    "d263:1195": "དེ་ནས་བཅོམ་ལྡན་འདས་ཀྱིས་སངས་རྒྱས་ཀྱི་ཞིང་ཐམས་ཅད་དང་ལྡན་པ་མ་ལུས་པར་ས་དང་ནམ་མཁའ་ཁྱབ་པའི་འཁོར་ལ་རྣམ་པར་གཟིགས་ནས་དེའི་ཚེ་ཚིགས་སུ་བཅད་པ་འདི་དག་གསུངས་སོ། །སེམས་ཅན་ཇི་སྙེད་འདིར་ནི་ཀུན་ལྷགས་པ། །བྱང་ཆུབ་འདོད་རྣམས་ཡོངས་སུ་ཆོས་ཚོལ་ན། །བྱང་ཆུབ་མཆོག་གི་སྤྱོད་པ་རབ་བསྟན་གྱིས། །དེ་དག་ཐམས་ཅད་རྩེ་གཅིག་སེམས་སུ་ཉོན། །",
    "d263:1196": "སེམས་ཅན་ལ་ལ་གཏི་མུག་སྲེད་པས་བསྒྲིབས། །ཕུང་པོ་དག་ལའང་ལྟ་བ་རྣམ་མི་སྤོང་། །",
    "d263:1197": "གང་དག་ད་དུང་བྱང་ཆུབ་མཆོག་སྤྱོད་བརྩོན། །ཡང་ཡང་འདི་ལ་ཡོན་ཏན་ཅུང་ཟད་སྤྱོད། །",
    "d263:1198": "དབང་པོ་དྲུག་ལ་སྟོང་པ་མི་ལྟ་སྟེ། །མཚན་མ་མེད་པའི་འཛིན་པ་བདག་ལ་ཟུང་། །བྱང་ཆུབ་ཕྱིར་ནི་ཅུང་ཟད་བརྩོན་སྤྱོད་ཀྱི། །ཤེས་རབ་ཡོན་ཏན་ཐམས་ཅད་སྤྱོད་པ་མེད། །",
    "d263:1199": "ཇི་ལྟར་མེ་འདོད་ཁྱིམ་གྱི་ནང་དུ་ནི། །བཙལ་བས་ཀྱང་ནི་མེ་དག་རྙེད་མ་གྱུར། །དེ་ལྟར་སེམས་ཅན་ལ་ལ་བྱང་ཆུབ་འདོད། །སྟོང་མ་བསྒོམས་པར་ཤེས་རབ་ཐོབ་པ་མེད། །",
    "d263:1200": "དེ་བས་གང་དག་བྱང་ཆུབ་སྡུག་འདོད་པ། །ཕུང་པོ་ཁམས་དང་སྐྱེ་མཆེད་མཚན་མ་དག །རྨི་ལམ་སྨིག་རྒྱུ་ལྟ་བུར་ཐམས་ཅད་ལྟོས། །",
    "d263:1201": "འདི་ནི་བྱང་ཆུབ་དམ་པ་མཆོག་གི་ལམ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་བཟང་སྐྱོང་ལ་བཀའ་སྩལ་པ། ",
    "d263:1202": "རིགས་ཀྱི་བུ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་ལ་གནས་པའི་བྱང་ཆུབ་སེམས་དཔའ་བདུད་ཀྱི་ཡུལ་ཐམས་ཅད་ལས་ཡང་དག་པར་ཤིན་ཏུ་འདས་ཏེ་ང་ཡིར་བྱ་བ་དང་། བདག་གིར་བྱ་བ་ཐམས་ཅད་ཀྱི་སྲིད་པའི་བག་ལ་ཉལ་བ་དང་། མཚན་མ་མེད་པ་དང་། མ་རིག་པར་ལྟ་བ་ཐམས་ཅད་སྤངས་པར་འགྱུར་རོ། །འཇིག་རྟེན་གྱི་ཁམས་ཐམས་ཅད་འདྲེས་པ་མེད་པ་དང་། སེམས་ཅན་གྱི་གོ་ཆ་དང་། ",
    "d263:1203": "སེམས་སྒྱུ་མ་ལྟ་བུ་དང་། ཚོར་བ་དུ་བ་དང་། རྡུལ་དང་། ནམ་མཁའ་དང་། སྤྲིན་ལྟ་བུར་རབ་ཏུ་ཤེས་སོ། །",
    "d263:1204": "མཚན་མ་དང་མཚན་ཉིད་ཐམས་ཅད་ནམ་མཁའ་སྤྲོས་པ་ལྟ་བུར་རབ་ཏུ་ཤེས་སོ། །དགེ་བའི་རྩ་བ་ཐམས་ཅད་ལས་འདས་པར་འགྱུར་རོ། །",
    "d263:1205": "ལས་ཡོངས་སུ་ཟད་ཅིང་སེམས་ཅན་ཉེ་བར་འཚོ་བར་ཡང་འགྱུར་རོ། །དགེ་བའི་རྩ་བ་བསྐྱེད་པ་དང་མ་བསྐྱེད་པའི་གཉེན་ལྟ་བུར་འགྱུར་རོ། །",
    "d263:1206": "སངས་རྒྱས་ཀྱི་ཆོས་ཐམས་ཅད་ལ་སྒྲིབ་པ་མེད་པ་སྟོན་པར་འགྱུར་རོ། །ཕ་རོལ་གྱི་རྒོལ་བ་ཐམས་ཅད་ནམ་མཁའ་དང་མཚུངས་པར་ཐལ་བ་མེད་པར་འགྱུར་རོ། །",
    "d263:1207": "སངས་རྒྱས་ཀྱི་ཆོས་ཐམས་ཅད་ཡོངས་སུ་རྒྱས་པ་སེང་གེ་ལྟ་བུ་དང་། རྒྱ་མཚོ་ཆེན་པོ་ལྟ་བུ་ཆོས་ཆེན་པོའི་ཆར་གྱི་ཆུ་བོ་རབ་ཏུ་གཏོང་བ་དང་། ",
    "d263:1208": "འཁྲུལ་བ་མེད་པའི་མངོན་པར་ཤེས་པ་དང་། ཆགས་པ་མེད་པའི་སྤོབས་པ་དང་ལྡན་པ་དང་། བསྟོད་པ་དང་རབ་ཏུ་བསྔགས་པར་འགྱུར་རོ། །",
    "d263:1209": "རིགས་ཀྱི་བུ་བཟོད་པ་འདི་བསྒོམས་པ་ནས་ལུས་དཔང་དུ་བཙུགས་པའི་བར་དུ་འདི་ལས་སངས་རྒྱས་ཀྱི་ཡོན་ཏན་བསམ་གྱིས་མི་ཁྱབ་པར་འགྱུར་རོ། །",
    "d263:1210": "རིགས་ཀྱི་བུ་དེ་ལ་བཟོད་པ་འདི་རྣམ་པ་གཉིས་ཏེ། ཡང་དག་པར་སྤྱོད་པའི་ཚུལ་གྱི་བཟོད་པ་དང་། ནམ་མཁའི་མདོག་གིས་འདུལ་བའི་བཟོད་པར་འགྱུར་རོ། །",
    "d263:1211": "རིགས་ཀྱི་བུ་དེ་ལ་ཡང་དག་པར་སྤྱོད་པའི་ཚུལ་གྱི་བཟོད་པ་གང་ཞེ་ན། ",
    "d263:1212": "རྣམ་པ་ལྔ་སྟེ། ",
    "d263:1213": "རིགས་ཀྱི་བུ་ཡང་དག་པར་སྤྱོད་པའི་ཚུལ་གྱི་བཟོད་པ་རྣམ་པ་ལྔ་གང་ཞེ་ན། འདི་ལྟ་སྟེ། ",
    "d263:1214": "གཟུགས་དང་། ཚོར་བ་དང་། འདུ་ཤེས་དང་། ",
    "d263:1215": "འདུ་བྱེད་དང་། རྣམ་པར་ཤེས་པ་ཞེས་བྱའོ། །རིགས་ཀྱི་བུ་དེ་ལ་གཟུགས་ཀྱི་ཕུང་པོ་གང་ཞེ་ན། ",
    "d263:1216": "རིགས་ཀྱི་བུ་རྣམ་པ་བརྒྱད་དེ། བྱང་ཆུབ་སེམས་དཔས་ཚུལ་བཞིན་ཡིད་ལ་བྱེད་པ་བརྟགས་པའི་བཟོད་པ་བསྒོམ་པར་བྱའོ། །",
    "d263:1217": "རིགས་ཀྱི་བུ་བརྒྱད་གང་ཞེ་ན། གཟུགས་ཞེས་བྱ་བ་ནི་འབྱུང་བ་ཆེན་པོ་བཞིའོ། །",
    "d263:1218": "གཟུགས་ཞེས་བྱ་བ་ནི་ནད་དོ། །འདོད་ཆགས་ཞེས་བྱ་བ་ནི་རྣམ་པར་འཇིག་པའི་ཆོས་ཀྱི་མཚན་ཉིད་དོ། །གང་རྣམ་པར་འཇིག་པའི་རང་བཞིན་དེ་ནི་མི་རྟག་པའོ། །དེའི་རང་བཞིན་ནི་དངོས་པོ་མེད་པའི་སྟོང་པ་ཉིད་ཡོངས་སུ་ཆད་པའོ། །ཕྱི་དང་ནང་གི་རབ་འབྲིང་ཐ་མའི་ཉོན་མོངས་པའི་རྒྱུན་བཅད་པའོ། །",
    "d263:1219": "ནམ་མཁའ་ཇི་ལྟར་ཐམས་ཅད་དང་ལྡན་པ་དེ་བཞིན་དུ་མི་རྟག་པ་དང་། སྡུག་བསྔལ་བ་དང་། བདག་མེད་པ་དང་། སྟོང་པའི་མཚན་ཉིད་དང་ལྡན་པའི་བཟོད་པ་སྒོམ་པར་བྱེད་དོ། །",
    "d263:1220": "འདི་ནི་བྱང་ཆུབ་སེམས་དཔའི་སེམས་ཅན་ཡོངས་སུ་སྨིན་པ་ཉེ་བར་འཚོ་བའི་བཟོད་པར་བལྟ་བར་བྱའོ། །",
    "d263:1221": "རིགས་ཀྱི་བུ་གཞན་ཡང་གཟུགས་དེ་ཡང་འབྱུང་བ་ཆེན་པོ་བཞི་སྟེ། རིགས་ཀྱི་བུ་འབྱུང་བ་ཆེན་པོ་བཞི་པོ་འདི་དག་ནང་གི་འམ། ཕྱི་རོལ་གྱིའམ། ཆེ་བའམ། ཕྲ་བའམ། དམའ་བའམ། བདེ་བའམ། ",
    "d263:1222": "གལ་ཏེ་རིང་བའམ། གལ་ཏེ་ཉེ་བ་དེ་དག་ཐམས་ཅད་མི་འགྲོ །རྣམ་པར་མི་འགྲོ །མི་སྐྱེ། མི་འབྱུང་བདག་མེད་བདག་གི་མེད་པར་བརྟག་པར་བྱའོ། །",
    "d263:1223": "ཟད་པའི་ཚུལ་དང་། ཞི་གནས་ཀྱི་མཚན་ཉིད་ཀྱི་ཚུལ་དང་། རྟོག་པ་མེད་པ་དང་། སྨོན་པ་མེད་པའི་ཚུལ་དང་། འབྱུང་བ་མེད་ཅིང་མཚན་མ་མེད་པའི་ཚུལ་གྱིས་བརྟག་པར་བྱའོ། །",
    "d263:1224": "ཇི་ལྟར་རྡུལ་ཤིན་ཏུ་ཕྲ་བ་ཀུན་འབྱུང་བ་དང་། ལུས་ཀུན་འབྱུང་བའི་ཕྱིར་ནང་གི་སའི་ཁམས་སྲ་བར་བརྟག་པར་བྱའོ། །",
    "d263:1225": "ཤིན་ཏུ་ཕྲ་བའི་རྡུལ་གཅིག་པོ་དེ་ལ་ཇི་ལྟར་ལྷག་མཐོང་ཕྲ་མོས་བརྟག །རྡུལ་ཕྲ་མོ་གཅིག་པོ་དེ་ལ་ཇི་ལྟར་མཚན་ཉིད་མེད་པའི་ཉོན་མོངས་པ་ཐམས་ཅད་ཀྱི་སྤྱོད་ལམ་དུ་གྱུར་པར་རབ་ཏུ་ཤེས། ",
    "d263:1226": "བདག་མེད་པ་དང་། རྣམ་པ་དང་བྲལ་བར་རབ་ཏུ་ཤེས། ",
    "d263:1227": "དངོས་པོ་མེད་པ་དང་། ཚིག་གི་ལམ་དང་བྲལ་བ་དང་། དམིགས་པ་མེད་པ་དང་། སྒྲ་དབྱངས་ཐམས་ཅད་དང་བྲལ་བར་རབ་ཏུ་ཤེས། ",
    "d263:1228": "བདག་མེད་པ་དང་བྲལ་བ་དང་། བདུད་ཀྱི་མཚན་ཉིད་རབ་ཏུ་ཤེས། ",
    "d263:1229": "ཡི་གེ་མེད་པ་དང་། རྒྱུ་དང་རྐྱེན་དང་བྲལ་བར་རབ་ཏུ་ཤེས། ",
    "d263:1230": "དངོས་པོ་མེད་པ་དང་། རྒྱུ་དང་རྐྱེན་དང་བྲལ་བར་རབ་ཏུ་ཤེས། ",
    "d263:1231": "མཚན་མ་མེད་པ་ལས་རྡུལ་ཤིན་ཏུ་ཕྲ་བར་རབ་ཏུ་ཤེས། ",
    "d263:1232": "ཇི་ལྟར་འདུ་བྱེད་ཐམས་ཅད་རབ་ཏུ་ཞི་བ་ལ་རྣམ་པ་བརྒྱད་པོ་དེ་དག་གིས་རྡུལ་ཤིན་ཏུ་ཕྲ་མོ་གཅིག་ཏུ་བརྟག་གོ། །དེ་བཞིན་དུ་གཉིས་པ་དང་། དེ་བཞིན་དུ་གསུམ་པ་ནས་ནང་གི་ལུས་ཐམས་ཅད་ཀྱི་བར་དུ་གཅིག་ལ་ཡང་སོ་སོར་རྣམ་པ་བརྒྱད་པོ་འདི་དག་གིས་རྡུལ་ཤིན་ཏུ་ཕྲ་མོ་གཅིག་ཏུ་བརྟག་གོ། །",
    "d263:1233": "ནང་གི་ལུས་ཇི་ལྟ་བ་དེ་བཞིན་དུ་ཕྱི་རོལ་གྱི་ལུས་ཀྱི་སའི་ཁམས་ཀྱང་རྣམ་པ་བརྒྱད་པོ་འདི་དག་གིས་སོ་སོར་རྡུལ་ཤིན་ཏུ་ཕྲ་བར་བརྟག་གོ། །མཚན་ཉིད་མེད་པ་ནས་མཚན་མ་མེད་པའི་བར་དུ་སའི་ཁམས་ཐམས་ཅད་ནང་གིའམ། ཕྱི་རོལ་གྱི་འམ། ཆེ་བའམ་ཕྲ་བའམ། ",
    "d263:1234": "དམའ་བའམ། བདེ་བའམ། གང་རིང་བའམ། གང་ཉེ་བ་དེ་དག་ཐམས་ཅད་ཟད་པའི་ཆོས་སུ་ཡང་དག་པར་རྗེས་སུ་མཐོང་ངོ་། །",
    "d263:1235": "གང་ཟད་པ་འདི་ནི་མི་རྟག་པའོ། །",
    "d263:1236": "གང་མི་རྟག་པ་འདི་ཡང་སྡུག་བསྔལ་བའོ། །",
    "d263:1237": "གང་མི་འབྱུང་བ་དེ་བདག་མེད་པའོ། །",
    "d263:1238": "གང་འདུ་བྱེད་ཐམས་ཅད་ཀྱི་ཚིག་གི་ལམ་དང་ཕྲལ་བ་དེ་ཡང་སྟོང་པ་སྟེ། ",
    "d263:1239": "ཇི་ལྟར་ཕྱི་དང་ནང་གི་སའི་ཁམས་ཇི་ལྟ་བ་བཞིན་དུ་སྟོང་པར་རབ་ཏུ་ཤེས་པ་དེ་ལྟར་རབ་འབྲིང་དང་ཐ་མའི་ཉོན་མོངས་པ་ཉེ་བར་ཞི་བར་འགྱུར་རོ། །",
    "d263:1240": "ནམ་མཁའ་ཇི་ལྟར་འདུ་ཤེས་མེད་ཅིང་ཚོར་བ་མེད་པ་དེ་བཞིན་དུ་སའི་ཁམས་ཀྱང་འདུ་ཤེས་མེད་ཅིང་ཚོར་བ་མེད་པ་དང་། ",
    "d263:1241": "མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པའི་མཚན་ཉིད་དང་ལྡན་པའི་བཟོད་པ་སྒོམ་པར་བྱེད་པ་འདི་ཡང་བྱང་ཆུབ་སེམས་དཔའི་སེམས་ཅན་ཐམས་ཅད་ཡོངས་སུ་སྨིན་པ་ཉེ་བར་འཚོ་བའི་བཟོད་པར་བལྟ་བར་བྱའོ། །",
    "d263:1242": "རིགས་ཀྱི་བུ་གཞན་ཡང་ལུས་འདི་ལ་གཤེར་བའི་མཚན་ཉིད་ནི་ཆུ་སྟེ། ",
    "d263:1243": "ཆུའི་མཚན་ཉིད་ཕྲན་ཚེགས་སུ་ན་སྐྲའི་རྩེ་མོའི་ཆ་ཤས་ཙམ་དུ་ནང་གི་ལུས་ཆུའི་ཁམས་ཐམས་ཅད་སོ་སོར་ཐིགས་པ་ཙམ་དུ་ལྷག་མཐོང་གི་ཚུལ་གྱིས་བརྟག་གོ། །ཆེ་བའམ། ཕྲ་བའམ། དམའ་བའམ། ",
    "d263:1244": "བདེ་བའི་མཚན་ཉིད་མེད་པ་ཉོན་མོངས་པ་ཐམས་ཅད་དང་བྲལ་བ་ཇི་ལྟ་བ་བཞིན་དུ་རབ་ཏུ་ཤེས་པ་ནས་མཚན་མ་མེད་པའི་བར་དུ་དེ་དག་ཐིགས་པ་ཙམ་དུ་འདུ་བྱེད་ཐམས་ཅད་ཉེ་བར་ཞི་བར་རབ་ཏུ་ཤེས་པ་ཇི་ལྟ་བུར་ཐིགས་པ་གཅིག་ལ་རྣམ་པ་བརྒྱད་པོ་དེ་དག་གིས་ཇི་ལྟ་བ་བཞིན་དུ་བརྟག་གོ། །",
    "d263:1245": "དེ་བཞིན་དུ་གཉིས་པ་དང་། དེ་བཞིན་དུ་གསུམ་པ་ནས་ནང་གི་ལུས་ཀྱི་ཆུའི་ཁམས་ཐམས་ཅད་རྣམ་པ་བརྒྱད་པོ་དེ་དག་གིས་སོ་སོ་རེ་རེ་ལ་ཐིགས་པ་ཕྲ་བ་ཇི་ལྟ་བ་བཞིན་དུ་བརྟག་གོ། །",
    "d263:1246": "མཚན་ཉིད་མེད་པ་ནས་མཚན་མ་མེད་པའི་བར་དུ་ནང་གི་ཆུའི་ཁམས་ཇི་ལྟ་བ་དེ་བཞིན་དུ་ཕྱི་རོལ་གྱི་ཆུའི་ཁམས་ཆེ་བའམ། ཕྲ་བའམ། དམའ་བའམ། བདེ་བའམ། ",
    "d263:1247": "གང་རིང་བའམ། གང་ཉེ་བ་དེ་དག་ཐམས་ཅད་ཟད་པའི་ཆོས་སུ་ཡང་དག་པར་རྗེས་སུ་མཐོང་ངོ་། །གང་ཟད་པའི་ཆོས་དེའང་མི་རྟག་པའོ། །དེའང་རྟོག་པ་མེད་པའོ། །",
    "d263:1248": "གང་རྟོག་པ་མེད་པ་དེའང་སྡུག་བསྔལ་བའོ། །",
    "d263:1249": "གང་འབྱུང་བ་མེད་པ་དེའང་བདག་མེད་པའོ། །",
    "d263:1250": "གང་འདུ་བྱེད་ཐམས་ཅད་ཀྱི་ཚིག་གི་ལམ་དང་བྲལ་བ་དེའང་སྟོང་པ་སྟེ། ",
    "d263:1251": "ཇི་ལྟར་ནང་དང་ཕྱི་རོལ་གྱི་ཆུའི་ཁམས་ཇི་ལྟ་བ་བཞིན་དུ་སྟོང་པར་ཤེས་པ་དེ་ལྟར་རབ་འབྲིང་དང་ཐ་མའི་ཉོན་མོངས་པ་ཞི་བར་འགྱུར་རོ། །",
    "d263:1252": "ནམ་མཁའ་ཇི་ལྟར་གནས་མེད་ཅིང་སྤྲོས་པ་མེད་པ་དེ་བཞིན་དུ་ཕྱི་དང་ནང་གི་ཆུའི་ཁམས་ཀྱང་སྤྲོས་པ་མེད་ཅིང་གནས་མེད་པ་དང་། མི་རྟག་པ་དང་། ",
    "d263:1253": "སྡུག་བསྔལ་བ་དང་། སྟོང་པ་དང་། བདག་མེད་པའི་མཚན་ཉིད་དང་ལྡན་པའི་བཟོད་པ་སྒོམ་པར་བྱེད་པ་འདི་ཡང་བྱང་ཆུབ་སེམས་དཔའི་སེམས་ཅན་ཡོངས་སུ་སྨིན་པ་ཉེ་བར་འཚོ་བ་སྟེ། ",
    "d263:1254": "སའི་ཁམས་དང་། ཆུའི་ཁམས་ཇི་ལྟ་བ་དེ་བཞིན་དུ་མེའི་ཁམས་དང་། རླུང་གི་ཁམས་རྒྱ་ཆེན་པོས་བྱའོ། །",
    "d263:1255": "རིགས་ཀྱི་བུ་གཞན་ཡང་འབྱུང་བ་ཆེན་པོ་བཞི་ལས་གཟུགས་ནི་ཐེ་ཙོམ་ཅན་གྱི་རྒྱུ་ལྟ་བུ་སྟེ། །ནང་གིའམ། ཕྱི་རོལ་གྱིའམ། ཆེ་བའམ། ཕྲ་བའམ། དམའ་བའམ། ",
    "d263:1256": "བདེ་བའམ། གང་རིང་བའམ། གང་ཉེ་བ་དེ་དག་ཐམས་ཅད་དངོས་པོ་མེད་ཅིང་གཟུགས་བརྙན་ལྟ་བུ་དང་། དྲུག་གི་སྐྱེ་མཆེད་དབང་དུ་གྱུར་པ། སའི་ཁམས་ནས་རྣམ་པར་ཤེས་པའི་རྒྱུའི་བར་དུའོ། །",
    "d263:1257": "གང་སྐད་ཅིག་སྐད་ཅིག་ཏུ་འབྱུང་བ་ཟད་པའི་ཆོས་ཉིད་དབང་པོ་དེ་ལ་ཟད་པ་དང་། འགོག་པ་དེ་ནི་འབྱུང་བ་ཟད་པ་ཉིད་དུ་བརྟག་གོ། །དངོས་པོ་མེད་པ་དང་། བདག་མེད་པར་དམིགས་པ། ཚིག་གི་ལམ་མེད་པ་དང་། རྣམ་པར་མི་འགྲོ་བ་དང་། མ་སྐྱེས་པ་དང་། མ་བྱུང་བ་དང་། ",
    "d263:1258": "བདག་མེད་པ། བདག་གི་མེད་པ་དང་། ཞི་གནས་ཀྱི་མཚན་ཉིད་ཀྱི་ཚུལ་དང་། རྟོག་པ་མེད་ཅིང་སྨོན་པ་མེད་པའི་ཚུལ་དང་། མཚན་མ་མེད་པའི་ཚུལ་དང་། ལྷག་མཐོང་གི་ཚུལ་གྱིས་བརྟག་པར་བྱའོ། །མཚན་ཉིད་མེད་པ་དང་། ཉོན་མོངས་པ་ཐམས་ཅད་དང་བྲལ་བ་དང་། ",
    "d263:1259": "རྣམ་པ་དང་བྲལ་བ་དང་། བདག་མེད་པ་དང་། ཡིད་ཀྱི་འདུ་བྱེད་དང་བྲལ་བ་དང་། ཡི་གེ་མེད་པ་དང་། རྒྱུ་དང་རྐྱེན་དང་བྲལ་བར་རབ་ཏུ་ཤེས་སོ། །",
    "d263:1260": "དངོས་པོ་མེད་པ་ཤིན་ཏུ་སྐད་ཅིག་མ་དང་བྲལ་བར་རབ་ཏུ་ཤེས་སོ། །",
    "d263:1261": "འདུ་བྱེད་ཐམས་ཅད་མཚན་མ་མེད་པ་དང་། ཡུན་རྒྱུན་ཆད་པ་མེད་པར་རབ་ཏུ་ཤེས་སོ། །",
    "d263:1262": "འདུ་བྱེད་ཐམས་ཅད་གནས་མེད་ཅིང་ཉེ་བར་ཞི་བར་རབ་ཏུ་ཤེས་སོ། །",
    "d263:1263": "རྣམ་པ་འདི་དག་གིས་གཟུགས་དངོས་པོ་མེད་པ་ལྦུ་བའི་ཕུང་པོ་ལྟར་བརྟག་གོ། །",
    "d263:1264": "མཚན་ཉིད་མེད་པ་ནས་མཚན་མ་མེད་པའི་བར་དུ་དེ་དག་ཐམས་ཅད་ཟད་པའི་ཆོས་སུ་ཡང་དག་པར་རྗེས་སུ་མཐོང་ངོ་། །",
    "d263:1265": "གང་ཟད་པའི་ཆོས་དེ་མི་རྟག་པའོ། །",
    "d263:1266": "གང་མི་རྟག་པ་དེ་ནི་རྟོག་པ་མེད་པའོ། །",
    "d263:1267": "གང་རྟོག་པ་མེད་པ་དེ་ཡང་སྡུག་བསྔལ་བའོ། །",
    "d263:1268": "གང་འབྱུང་བ་མེད་པ་དེའང་བདག་མེད་པའོ། །",
    "d263:1269": "གང་འདུ་བྱེད་ཐམས་ཅད་ཀྱི་ལམ་དང་བྲལ་བ་དེ་ཡང་སྟོང་པའོ། །",
    "d263:1270": "གང་ནང་དང་ཕྱི་རོལ་གྱི་གཟུགས་དེ་དག་ལྦུ་བའི་ཕུང་པོ་ལྟ་བུ་དངོས་པོ་མེད་ཅིང་གཟུགས་བརྙན་ལྟ་བུར་སྟོང་པ་ཇི་ལྟ་བ་བཞིན་དུ་རབ་ཏུ་ཤེས་པ་དེ་ལྟར་རབ་འབྲིང་དང་ཐ་མའི་ཉོན་མོངས་པ་ཉེ་བར་ཞི་བར་འགྱུར་རོ། །",
    "d263:1271": "ནམ་མཁའ་ཇི་ལྟར་དམིགས་པ་མེད་ཅིང་འདུས་བྱས་པ་མེད་པ་དེ་བཞིན་དུ་གཟུགས་ཀྱང་ལྦུ་བ་ལྟ་བུར་འདུ་ཤེས་པ་མེད་ཅིང་འགྱུར་བ་མེད་པ་དང་། ",
    "d263:1272": "ཚོར་བ་མེད་པ་དང་། མི་རྟག་པ་དང་། སྡུག་བསྔལ་བ་དང་། བདག་མེད་པ་དང་། ",
    "d263:1273": "སྟོང་པའི་མཚན་ཉིད་དང་བྲལ་བའི་བཟོད་པ་སྒོམ་པར་བྱེད་པ་འདི་དང་། བྱང་ཆུབ་སེམས་དཔའི་སེམས་ཅན་ཡོངས་སུ་སྨིན་པ་ཉེ་བར་འཚོ་བའི་བཟོད་པ་བ་ལྟ་བར་བྱའོ། །",
    "d263:1274": "རིགས་ཀྱི་བུ་གཞན་ཡང་གཟུགས་ནི་ཕྱི་རོལ་དང་ནང་གི་ནས་གང་ཉེ་བའི་བར་དུ་རང་བཞིན་གྱིས་གཟུགས་བརྙན་ལྟ་བུའི་རྒྱུ་འདྲ་བ་མངོན་པར་མི་འགྱུར་བ་དང་། སྒྱུ་མ་ལྟ་བུ་དང་། ལུས་མངོན་པའི་མཚན་ཉིད་དུ་བརྟག་གོ། །",
    "d263:1275": "གཟུགས་ནི་ཅི་ལའང་ཆགས་པ་མེད། སྙེམས་པའང་མེད། བླང་བ་དང་དོར་བ་མེད་པར་ཤེས་ཏེ། གཟུགས་ནི་གཉིས་སུ་མེད་དོ། །",
    "d263:1276": "ཆོས་ཐམས་ཅད་ཆོས་ཀྱི་དབྱིངས་ལ་ཡང་དག་པར་གཞོལ་བར་ཤེས་པས་འབྱུང་བ་ཆེན་པོ་བཞིའི་གཟུགས་ཐམས་ཅད་ཅུང་ཟད་ཀྱང་དབྱེར་མེད་དོ། །ཚིག་གི་ལམ་ཐམས་ཅད་གནས་མེད་པར་ཡང་དག་པར་ཤེས་སོ། །",
    "d263:1277": "གཟུགས་ནི་གཞན་དུ་སོང་བའང་མེད་ཅིང་ཡུལ་མེད་པ་དང་། གློ་བུར་གྱི་སྡུག་བསྔལ་བ་དང་། རྒྱུན་བཅད་པ་དང་རྒྱུན་མ་བཅད་པའི་མདུད་པ་གཉིས་དང་བྲལ་བ་དང་། གཟུགས་བརྙན་ལྟ་བུ་དང་། གནས་མེད་པར་བརྟག་གོ། །",
    "d263:1278": "གཟུགས་ཐམས་ཅད་ཀྱི་མཚན་ཉིད་ནི་ལྦུ་བའི་ཕུང་པོ་ལྟ་བུར་དམིགས་པ་མེད་པ་དང་། ཀུན་འབྱུང་བ་མེད་པ་དང་། ཤིན་ཏུ་རང་བཞིན་མེད་པར་བརྟག་གོ། །",
    "d263:1279": "འབྱུང་བ་ཆེན་པོ་བཞི་རྣམས་ནི་རྣམ་པར་དག་པ། རྣམ་པར་མི་རྟོག་པ། མི་འབྱུང་བ། མངོན་པར་མི་སྒྲུབ་པ། ཆོས་ཐམས་ཅད་སྤྲོས་པའི་རྒྱུན་བཅད་པ་ཐམས་ཅད་དུ་ཞུགས་པ་མེད་པར་བརྟག་གོ། །",
    "d263:1280": "འབྱུང་བ་ཆེན་པོ་བཞིའི་གཟུགས་ཀྱི་ཕུང་པོའི་མཚན་ཉིད་ནི་སྙེམས་པ་མེད་པ་དང་། གཏོང་བ་མེད་པ་དང་། མུན་པ་མེད་པ་དང་། སྣང་བ་མེད་པ་དང་། ཡིད་ལ་མི་བྱེད་པ་དང་། གཉིས་སུ་མེད་པ་དང་། སོགས་པ་མེད་པ་དང་། ",
    "d263:1281": "སྤྲོས་པ་མེད་པ་དང་། གཟུགས་བརྙན་ལྟ་བུ་དབྱེར་མེད་པ་དང་། དངོས་པོ་མེད་པར་བརྟག་གོ། །གཟུགས་འབྱུང་བ་ཆེན་པོ་བཞི་ནི་ཤིན་ཏུ་རྣམ་པར་མི་རྟོག་པ་དང་། ཟད་པ་དང་ལྦུ་བ་ལྟ་བུར་བལྟའོ། །",
    "d263:1282": "རྣམ་པ་འདི་དག་གིས་གཟུགས་ལ་དངོས་པོ་མེད་པར་གཟུགས་བརྙན་ལྟ་བུར་རྟོག་གོ། །",
    "d263:1283": "མཚན་ཉིད་མེད་པ་ནས་མཚན་མ་མེད་པའི་བར་དུ་འདུ་བྱེད་ཐམས་ཅད་ཟད་པའི་ཆོས་སུ་ཡང་དག་པར་རྗེས་སུ་མཐོང་ངོ་། །",
    "d263:1284": "གང་ཟད་པའི་ཆོས་དེ་མི་རྟག་པའོ། །",
    "d263:1285": "གང་མི་རྟག་པ་དེ་རྟོག་པ་མེད་པའོ། །",
    "d263:1286": "གང་རྟོག་པ་མེད་པ་དེ་སྡུག་བསྔལ་བའོ། །",
    "d263:1287": "གང་འབྱུང་བ་མེད་པ་དེའང་བདག་མེད་པའོ། །",
    "d263:1288": "གང་འདུ་བྱེད་ཐམས་ཅད་ཀྱི་ཚིག་གི་ལམ་དང་བྲལ་བ་དེ་ཡང་སྟོང་པ་སྟེ། ",
    "d263:1289": "ཇི་ལྟར་ཕྱི་དང་ནང་གི་གཟུགས་ལྦུ་བ་འདྲ་བ་སྟོང་པ་ཇི་ལྟ་བ་བཞིན་དུ་རབ་ཏུ་ཤེས་པ་དེ་ལྟར་རབ་འབྲིང་དང་ཐ་མའི་ཉོན་མོངས་པའང་ཉེ་བར་ཞི་བར་འགྱུར་རོ། །",
    "d263:1290": "ནམ་མཁའ་ཇི་ལྟར་ཟད་པ་མེད་ཅིང་གཟུགས་མེད་པ་དང་བསྟན་དུ་མེད་པ་དེ་བཞིན་དུ་ཟད་པ་མེད་ཅིང་མཚན་ཉིད་མེད་པ་དང་། གཟུགས་མེད་པ་དང་། བསྟན་དུ་མེད་པ་དང་། ལྦུ་བ་ལྟ་བུར་མི་རྟག་པ་དང་། སྡུག་བསྔལ་བ་དང་། ",
    "d263:1291": "བདག་མེད་པ་དང་། སྟོང་པའི་མཚན་ཉིད་ལ་དམིགས་པའི་མཚན་ཉིད་དང་བྲལ་བའི་བཟོད་པ་སྒོམ་པར་བྱེད་པ་འདི་ཡང་བྱང་ཆུབ་སེམས་དཔའི་སེམས་ཅན་ཡོངས་སུ་སྨིན་པ་ཉེ་བར་འཚོ་བར་བལྟའོ། །",
    "d263:1292": "རིགས་ཀྱི་བུ་གཞན་ཡང་གཟུགས་འབྱུང་བ་ཆེན་པོ་བཞིའི་མཚན་ཉིད་ནང་གི་ནས་ཉེ་བའི་བར་དུ་གང་སྨྲས་པ་དེའི་གཟུགས་ཀྱི་མཚན་ཉིད་ནི་མིག་ཡོར་ལྟ་བུ་དང་། གྲིབ་མ་ལྟ་བུ་དང་། ལྦུ་བ་ལྟ་བུ་གནས་མེད་པ་དང་། ནམ་མཁའ་ལྟ་བུ་ཆགས་པ་མེད་པ་དང་། བརྗོད་དུ་མེད་པ་དང་། ",
    "d263:1293": "སོགས་པ་མེད་པ་ནས་ཁམས་གསུམ་གྱི་འཁོར་བ་བདག་མེད་པ་ལྟ་བུ་དང་། དུས་གསུམ་གྱི་མཚན་ཉིད་ཐོབ་པ་དང་། དམིགས་པ་མེད་པ་དང་། ཡི་གེ་མེད་པ་དང་། གཉིས་སུ་མེད་པའི་མཐའ་དང་། རྟག་པའི་མཐའ་དང་། ཀུན་དུ་བཟུང་བའི་མཐའ་དང་། ཟད་པ་མེད་པར་སྤྱོད་པའི་མཐའ་དང་། ཉོན་མོངས་པ་མེད་པའི་མཐའ་དང་། །",
    "d263:1294": "ཡུལ་མེད་པའི་མཐའ་དང་། རབ་ཏུ་རྒྱུ་བ་མེད་པའི་མཐའ་དང་། །སྨྲ་བ་མེད་པའི་མཐའ་དང་། གཟུགས་བརྙན་ལྟ་བུར་གཟུགས་དེའི་མཚན་ཉིད་དུ་རབ་ཏུ་ཤེས་སོ། །འདོད་པའི་ཁམས་དང་གཟུགས་ཀྱི་ཁམས་དེ་གཉིས་ཀྱི་གཟུགས་ཀྱི་སྣང་བ་ནམ་མཁའ་ལྟ་བུར་བརྟག་གོ། །",
    "d263:1295": "མིག་ཡོར་གྱི་མཚན་ཉིད་ནམ་མཁའ་ལྟ་བུར་དངོས་པོར་དམིགས་པ་མེད་པ་སྟེ། ",
    "d263:1296": "ནམ་མཁའ་ཇི་ལྟ་བུར་གཟུང་དུ་མེད་ཅིང་ཀུན་ནས་ལྡང་བ་མེད་པ་དང་། དངོས་པོ་མེད་པ་དེ་ལྟར་དེ་བཞིན་དུ་གཟུགས་ཀྱི་མཚན་ཉིད་ཀྱང་མིག་ཡོར་ལྟ་བུ་དང་། ཚུ་རོལ་དང་ཕ་རོལ་བྲལ་བའི་གནས་མེད་པའོ། །",
    "d263:1297": "གཟུགས་ཀྱི་མཚན་ཉིད་ནི་མཉམ་པའི་མཚན་ཉིད་དང་། །སྒྲ་བརྙན་ལྟ་བུ་དང་། ",
    "d263:1298": "ལྦུ་བའི་ཕུང་པོ་ལྟ་བུ་དང་། ཆོས་ཀྱི་དབྱིངས་དང་། ",
    "d263:1299": "ནམ་མཁའི་ཁམས་ཀྱི་གཟུགས་ཀྱི་སྒྲ་བརྙན་ནི་ཁམས་མེད་པ་དང་། ཐ་དད་པ་མེད་པ་དང་། མཚུངས་པ་མེད་པ་དང་། འཁྲུག་པ་མེད་པའོ། །",
    "d263:1300": "དེ་ལྟར་དེ་བཞིན་དུ་ཆོས་འདི་དག་ཀྱང་ནམ་མཁའ་ལྟ་བུའོ། །གཟུགས་ཀྱི་སྣང་བ་དེ་ཡང་གཟུང་དུ་མེད་པ་དང་། བསགས་པ་མེད་པ་དང་། སྐྱེ་བ་མེད་པ་དང་། འབྱུང་བ་མེད་པ་དང་། གཡོ་བ་མེད་པ་དང་། འགྱུར་བ་མེད་པ་དང་། འཆི་འཕོ་བ་མེད་པ་དང་། ",
    "d263:1301": "མི་གནས་པ་དང་། བདག་དང་གཞན་གྱི་ལ་མི་ལེན་པ་དང་། ཡོངས་སུ་མི་རྟོག་པ་དང་། ཆགས་པ་མེད་པ་དང་། ",
    "d263:1302": "བྱས་པ་མེད་པ་ཐམས་ཅད་གཟུགས་ཀྱི་སྣང་བའོ། །དེ་ལྟར་དེ་བཞིན་དུ་འདུ་བྱེད་ཐམས་ཅད་ཀྱི་ལམ་ལས་ཤིན་ཏུ་འདས་ཤིང་མིག་གི་རྣམ་པར་ཤེས་པའི་ལམ་ཀུན་ནས་ལྡང་བ། ",
    "d263:1303": "ལྦུ་བའི་ཕུང་པོ་ལྟ་བུའི་གཟུགས་ཀྱི་སྣང་བ་མིག་གི་རྣམ་པར་ཤེས་པས་སྟོང་པ་དེ་ཡང་མིག་འབྱུང་བ་ཆེན་པོ་བཞིའི་རྒྱུའོ། །",
    "d263:1304": "བདག་མེད་པའི་ཕྱིར་འབྱུང་བ་ཆེན་པོ་བཞི་པོ་དེ་དག་ཀྱང་སྟོང་པ་སྟེ། ",
    "d263:1305": "ཇི་ལྟར་གོང་དུ་བཤད་པ་བཞིན་དུ་བདག་ཏུ་དམིགས་པའང་མེད་དོ། །",
    "d263:1306": "མིག་གཉིས་ནི་རྒུན་འབྲུམ་ཙམ་སྟེ། མིག་རེ་རེ་ལའང་ཚད་མེད་པའི་རྡུལ་ཤིན་ཏུ་ཕྲ་བའོ། །རྡུལ་ཤིན་ཏུ་ཕྲ་བ་ལའང་འབྱུང་བ་ཆེན་པོ་བཞི་པོ་སོགས་སོ། །",
    "d263:1307": "འབྱུང་བ་ཆེན་པོ་བཞི་པོ་རེ་རེ་ལའང་བདག་ཏུ་མི་དམིགས་ཤིང་སེམས་ཅན་དུ་མི་དམིགས་ན། དེ་ལ་རྣམ་པར་ཤེས་པའི་གནས་སམ། ཀུན་ནས་ལྡང་བའང་ལམ་དུ་ཤེས་པར་ལྟ་ཅི་སྨོས། ",
    "d263:1308": "རྡུལ་ཤིན་དུ་ཕྲ་བ་དེ་དང་དེ་དག་ལ་ཇི་ལྟ་བ་བཞིན་དུ་མིག་འབྱུང་བ་ཆེན་པོ་བསགས་པ་དང་། རྒུན་འབྲུམ་ཙམ་དུ་ཡོངས་སུ་བརྟག་གོ། །",
    "d263:1309": "ཡོངས་སུ་བརྟགས་པ་དེས་དེ་ལ་མིག་གི་རྣམ་པར་ཤེས་པའི་གནས་པ་དང་ལམ་ཡང་མེད་དོ། །",
    "d263:1310": "དེས་ཡང་དག་པར་ཡོངས་སུ་བརྟགས་པས་སེམས་ཅན་མིག་ཡོངས་སུ་བརྟགས་པར་འགྱུར་རོ། །",
    "d263:1311": "གང་མིག་གི་རྣམ་པར་ཤེས་པ་སྟོང་པ་ཇི་ལྟ་བ་བཞིན་དུ་ཤེས་པ་དེ་དག་འདོད་ཆགས་དང་བྲལ་བར་འགྲོའོ། །",
    "d263:1312": "ཇི་ལྟར་ཡང་མིག་གི་རྣམ་པར་ཤེས་པ་སྟོང་པར་ཇི་ལྟ་བ་བཞིན་དུ་རབ་ཏུ་ཤེས་པ་དེ་བཞིན་དུ་ཁམས་གསུམ་གྱི་མིག་མིག་གི་རྣམ་པར་ཤེས་པས་སྟོང་པ་ཇི་ལྟ་བ་བཞིན་དུ་ཤེས་པར་བྱའོ། །",
    "d263:1313": "ཇི་ལྟར་ཡང་མིག་གིས་གཟུགས་ཀྱི་སྣང་བ་ལྦུ་བའི་ཕུང་པོ་ལྟ་བུ་ནི། ཕྱི་དང་ནང་གི་གཟུགས་ཀྱི་མཚན་ཉིད་སྣང་བ་ནས་ཉེ་བའི་བར་དུ་དེ་དག་ཐམས་ཅད་ལྦུ་བའི་ཕུང་པོ་གཟུགས་ཀྱི་སྣང་བ་འབྱུང་བ་ཆེན་པོ་ནམ་མཁའ་ལ་མི་རྟེན་པར་འགྱུར་རོ། །",
    "d263:1314": "ནམ་མཁའ་ཇི་ལྟར་དངོས་པོ་མེད་ཅིང་མཚན་ཉིད་མེད་པ་དང་། མཚན་ཉིད་ཀྱིས་སྟོང་པ་ལྟར་གཟུགས་ཀྱི་མཚན་ཉིད་སྣང་བ་ལྦུ་བའི་ཕུང་པོ་ལྟ་བུ་དེ་དག་ཐམས་ཅད་ཀྱང་སྣང་བའོ། །",
    "d263:1315": "ཇི་ལྟར་གཟུགས་གཞན་གྱིས་ནམ་མཁའ་སྟོང་པ་ལྟར་ནང་དང་ཕྱིའི་ལུས་ཀྱི་མཚན་ཉིད་ལྦུ་བ་ལྟ་བུར་སྣང་བ་ནས་ཉེ་བའི་བར་དུ་དེ་དག་ཐམས་ཅད་གཟུགས་ཀྱི་མཚན་ཉིད་སྣང་བའང་སྟོང་པའོ། །",
    "d263:1316": "ཇི་ལྟར་མིག་མིག་གི་རྣམ་པར་ཤེས་པས་སྟོང་པ་དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་ཀྱང་ལུས་ཀྱི་རྣམ་པར་ཤེས་པས་སྟོང་ངོ་། །",
    "d263:1317": "འདོད་པའི་ཁམས་དང་གཟུགས་ཀྱི་ཁམས་ཐམས་ཅད་ཀྱི་མིག་ཀྱང་མིག་དང་མིག་གི་རྣམ་པར་ཤེས་པས་སྟོང་པས་སྟོང་པ་ཇི་ལྟ་བ་བཞིན་དུ་རབ་ཏུ་ཤེས་སོ། །",
    "d263:1318": "དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་ཀྱང་ལུས་ཀྱི་རྣམ་པར་ཤེས་པ་སྟོང་པ་ཉིད་ཀྱིས་སྟོང་པ་ཇི་ལྟ་བ་བཞིན་དུ་རབ་ཏུ་ཤེས་སོ། །",
    "d263:1319": "འབྱུང་བ་ཆེན་པོ་ལྟ་བུ་མི་རྟོག་རྣམ་པར་མི་རྟོག་ཅིང་དམིགས་པར་ཡང་དག་པར་རྗེས་སུ་མི་མཐོང་ངོ་། །སེམས་ཅན་དང་། སྲོག་དང་། གསོ་བ་དང་། གང་ཟག་དང་། ཤེད་ལས་སྐྱེས་པ་དང་། ཤེད་ཅན་དང་། བྱེད་པ་པོ་དང་། བྱེད་དུ་འཇུག་པ་དང་། ",
    "d263:1320": "ཚོར་བ་པོ་དང་། ཚོར་བར་འཇུག་པ་དང་། སྐྱེ་བ་དང་། ཀུན་ཏུ་སྐྱེ་བ་དང་། ཀུན་ནས་ལྡང་བར་ཡང་དག་པར་རྗེས་སུ་མི་མཐོང་ངོ་། །",
    "d263:1321": "གཟུགས་ཀྱི་མཚན་ཉིད་སྣང་བའི་མཚན་མས་མཚན་མ་ལས་དམིགས་པའང་མེད་དོ། །སེམས་ཀྱི་གཟུང་བ་དང་། བཏང་བ་དང་། ",
    "d263:1322": "མངོན་སུམ་དུ་བྱ་བ་དང་། ཁོང་དུ་ཆུད་པ་དང་། གནས་དང་། ཀུན་ནས་ལྡང་བའི་གནས་དང་། ཡིད་ལ་བྱེད་པའི་གཟུགས་ཀྱི་མཚན་ཉིད་སྣང་བ་དམིགས་པ་མེད་པ་སྟོང་པ་ཉིད་ཀྱིས་སྟོང་པ་ཇི་ལྟ་བ་བཞིན་དུ་རབ་ཏུ་ཤེས་སོ། །",
    "d263:1323": "གཟུགས་ཀྱི་ཕུང་པོ་དང་། ནམ་མཁའ་དང་། སེམས་ཀྱི་རྣམ་པར་ཤེས་པ་ཐ་དད་པར་རབ་ཏུ་མི་ཤེས་སོ། ཁམས་གསུམ་ཐམས་ཅད་སྟོང་པ་ཉིད་ཀྱིས་སྟོང་པར་རབ་ཏུ་ཤེས་སོ། །",
    "d263:1324": "གང་ཕྱི་རོལ་དང་ནང་གི་ནས་ཉེ་བའི་བར་དུ་གཟུགས་ཀྱི་མཚན་ཉིད་སྣང་བ་ཐམས་ཅད་ལྦུ་བའི་ཕུང་པོ་ལྟ་བུར་སྟོང་པ་ཉིད་དང་། ཟད་པའི་ཚུལ་དང་། ",
    "d263:1325": "ཞི་གནས་ལ་འཚེ་བ་མེད་པའི་ཚུལ་དང་། རྟོག་པ་མེད་པའི་ཚུལ་དང་། མི་སྐྱེ་བ་དང་། མི་འགོག་པ་དང་། ",
    "d263:1326": "འབྱུང་བ་མེད་པ་དང་། མཚན་མ་མེད་པའི་ཚུལ་གྱིས་རྟོག་གོ། །ནམ་མཁའ་དང་བྲལ་ཞིང་གནས་མེད་པ་དང་། ཚིག་གི་ལམ་ལ་བྲལ་བར་རབ་ཏུ་ཤེས་སོ། །",
    "d263:1327": "ནང་དང་ཕྱི་རོལ་གྱི་འདུ་བྱེད་ནས་ཉེ་བའི་བར་དུ་གཟུགས་ཀྱི་མཚན་ཉིད་ཐམས་ཅད་འཇིག་པའི་ཆོས་དང་། ཟད་པའི་ཆོས་དང་། དངོས་པོའི་རྒྱུན་ཆད་པ་སྟོང་པ་དང་། འཁྲུག་པ་རྒྱུན་ཆད་པ་ཇི་ལྟ་བ་བཞིན་དུ་རབ་ཏུ་ཤེས་སོ། །",
    "d263:1328": "གང་གཟུགས་ཀྱི་མཚན་ཉིད་ཐམས་ཅད་ཟད་པའི་ཆོས་དེའང་མི་རྟག་པའོ། །",
    "d263:1329": "གང་རྟག་པ་མེད་པ་དེའང་སྡུག་བསྔལ་བའོ། །",
    "d263:1330": "གང་འབྱུང་བ་མེད་པ་དེའང་བདག་མེད་པའོ། །",
    "d263:1331": "གང་འདུ་བྱེད་ཐམས་ཅད་ཀྱི་ཚིག་གི་མཚན་ཉིད་ཀྱི་ལམ་དང་བྲལ་བ་དེའང་སྟོང་པ་སྟེ། ",
    "d263:1332": "གང་ཕྱི་དང་ནང་གི་ནས་ཉེ་བའི་བར་དུ་གཟུགས་ཀྱི་མཚན་ཉིད་སྟོང་པ་ཐམས་ཅད་ཇི་ལྟ་བ་བཞིན་དུ་རབ་ཏུ་ཤེས་པ་དེ་ལྟར་རབ་འབྲིང་དང་ཐ་མའི་ཉོན་མོངས་པ་ཞི་བར་འགྱུར་རོ། །",
    "d263:1333": "འདི་ནི་མངོན་པར་འདུ་བྱེད་པའི་མཚན་ཉིད་རྒྱུན་གཅོད་པ་མེད་པའི་བཟོད་པའོ། །",
    "d263:1334": "ནམ་མཁའ་ཇི་ལྟར་རླུང་མེད་པ་དེ་བཞིན་དུ་བག་ལ་ཉལ་བ་དང་བྲལ་བའི་བཟོད་པའོ། །",
    "d263:1335": "ནམ་མཁའ་ཇི་ལྟར་འགྱུར་བ་མེད་པ་དེ་བཞིན་དུ་གཟུགས་ཀྱི་མཚན་ཉིད་སྣང་བ་མེད་པའི་བཟོད་པའོ། །",
    "d263:1336": "ནམ་མཁའ་ཇི་ལྟར་གཙེས་པ་མེད་ཅིང་གནོད་པ་མེད་པ་དེ་བཞིན་དུ་སེམས་དང་རྣམ་པར་རྟོག་པ་དང་རྣམ་པར་དཔྱོད་པས་གཙེས་པ་མེད་ཅིང་གནོད་པ་མེད་པའི་བཟོད་པའོ། །",
    "d263:1337": "ནམ་མཁའ་ཇི་ལྟར་བག་ལ་ཉལ་བ་ཐམས་ཅད་དང་བྲལ་བ་དེ་བཞིན་དུ་ཚིག་གི་ལམ་ཐམས་ཅད་བག་ལ་ཉལ་བ་དང་བྲལ་བའི་བཟོད་པའོ། །",
    "d263:1338": "ནམ་མཁའ་ཇི་ལྟར་མ་སྐྱེས་མ་བྱུང་བ་དེ་བཞིན་དུ་མཚན་ཉིད་ཐམས་ཅད་སྔར་མ་སྐྱེས་མ་བྱུང་བའི་བཟོད་པ་བསྒྲུབས་པའོ། །",
    "d263:1339": "ནམ་མཁའ་ཇི་ལྟར་སྤྲོས་པ་མེད་པ་དེ་བཞིན་དུ་ཁམས་གསུམ་གྱི་བག་ལ་ཉལ་བ་ཐམས་ཅད་སྤྲོས་པ་མེད་པའི་བཟོད་པའོ། །",
    "d263:1340": "ནམ་མཁའ་ཇི་ལྟར་ཁམས་གསུམ་པར་གཏོགས་པ་དེ་བཞིན་དུ་གཟུགས་ཀྱི་མཚན་ཉིད་སྣང་བ་ཁམས་གསུམ་པར་གཏོགས་པ་ཡང་མི་རྟག་པ་དང་། སྡུག་བསྔལ་བ་དང་། སྟོང་པ་དང་། ",
    "d263:1341": "བདག་མེད་པ་མཚན་ཉིད་དམིགས་པ་མེད་པའི་མཚན་ཉིད་དང་བྲལ་བའི་བཟོད་པ་སྒོམ་པར་བྱེད་པ་འདི་ཡང་བྱང་ཆུབ་སེམས་དཔའི་སེམས་ཅན་ཉེ་བར་འཚོ་བའི་བཟོད་པར་བལྟ་བར་བྱའོ། །",
    "d263:1342": "ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཞེས་བྱ་བ་ཐེག་པ་ཆེན་པོའི་མདོའི་ལེའུ་སྟེ་ལྔ་པའོ།། །།",
    "d263:1343": "རིགས་ཀྱི་བུ་གཞན་ཡང་བྱང་ཆུབ་སེམས་དཔས་ཚོར་བའི་ཕུང་པོ་ཡང་ཚུལ་བཞིན་དུ་བརྟག་པར་བྱའོ། །",
    "d263:1344": "དེ་ལ་ཚོར་བའི་ཕུང་པོ་གང་ཞེ་ན། འདི་ལྟ་སྟེ། ",
    "d263:1345": "ཚོར་བའི་ཚོགས་རྣམ་པ་དྲུག་སྟེ། མིག་གི་འདུས་ཏེ་རེག་པ་ལས་སྐྱེས་པའི་ཚོར་བ་དང་། རྣ་བ་དང་། སྣ་དང་། ལྕེ་དང་། ",
    "d263:1346": "ལུས་དང་། ཡིད་ཀྱི་འདུས་ཏེ་རེག་པ་ལས་སྐྱེས་པའི་ཚོར་བ་སྟེ། འདི་དག་ནི་ཚོར་བའི་ཕུང་པོ་ཞེས་བྱའོ། །",
    "d263:1347": "ཚོར་བའི་ཕུང་པོ་དེ་ལ་ཚོར་བ་རྣམ་པ་གསུམ་དུ་ཤེས་པར་འགྱུར་ཏེ། ",
    "d263:1348": "གསུམ་གང་ཞེ་ན། ",
    "d263:1349": "བདེ་བར་ཚོར་བ་དང་། སྡུག་བསྔལ་བར་ཚོར་བ་དང་། བདེ་བ་དང་། སྡུག་བསྔལ་དུའང་མི་ཤེས་པར་ཚོར་བ་སྟེ། ",
    "d263:1350": "འདི་དག་རྣམ་གསུམ་ནི་ཚོར་བའི་ཕུང་པོ་ཞེས་བྱའོ། །",
    "d263:1351": "རིགས་ཀྱི་བུ་དེ་ལ་བྱང་ཆུབ་སེམས་དཔའ་རྣམ་པ་བརྒྱད་པོ་འདི་དག་གིས་ཚོར་བའི་ཕུང་པོ་ཚུལ་བཞིན་དུ་བརྟག་པར་བྱའོ། །",
    "d263:1352": "དེ་ལ་བརྒྱད་གང་ཞེ་ན། ",
    "d263:1353": "རིགས་ཀྱི་བུ་ཉོན་མོངས་པའི་རྩ་བ་གསུམ་སྟེ། འདོད་ཆགས་དང་། ཞེ་སྡང་དང་། གཏི་མུག་ཅེས་བྱའོ། །",
    "d263:1354": "ཉོན་མོངས་པའི་རྩ་བ་གསུམ་པོ་འདི་དག་གིས་སེམས་ཅན་ཉོན་མོངས་པ་རྣམས་འདོད་ཆགས་དང་བྲལ་བ་ཟག་པ་ཟད་པ་དང་བཅས་པར་མི་འགྱུར་རོ། །",
    "d263:1355": "ཉོན་མོངས་པའི་རྩ་བ་གསུམ་པོ་འདི་དག་ཚོར་བ་རྣམ་པ་གསུམ་ལ་ཞུགས་པ་དེ་ལ་ཉོན་མོངས་པ་རྣམ་པ་ཐ་དད་པར་འགྱུར་རོ། །",
    "d263:1356": "དེ་ལ་ཚོར་བའི་ཚོགས་དྲུག་གིས་ཚོར་བ་རྣམ་གསུམ་ཚུལ་བཞིན་དུ་བརྟག་པར་བྱའོ། །",
    "d263:1357": "ཚོར་བ་རྣམ་གསུམ་གྱིས་ཉོན་མོངས་པའི་རྩ་བ་འབྱུང་བ་དང་། ལས་ཀྱི་རྩ་བ་དང་། ཟད་པའི་རྩ་བ་ནུབ་པ་ཚུལ་བཞིན་དུ་བརྟག་པར་བྱའོ། །",
    "d263:1358": "དེ་མིག་གིས་གཟུགས་ཀྱི་མཚན་ཉིད་སྣང་བ་དམའ་བ་འམ། བདེ་བ་འམ། ཆེ་བའམ། ཕྲ་བའམ། གང་ཉེ་བའམ། གང་རིང་བར་མཐོང་བ་དེ་ལ་ཚོར་བ་འབྱུང་ངོ་། །",
    "d263:1359": "གང་གཟུགས་བདེ་བའམ། ཆེ་བའམ། ཕྲ་བའམ། གང་རིང་བའམ། ཉེ་བར་མཐོང་བ་དེ་ལ་ཚོར་བ་སྲེད་པའི་གནས་ཆུའི་ཆུ་བུར་ལྟ་བུ་དང་། ",
    "d263:1360": "མངོན་པར་དགའ་བ་འབྱུང་བར་འགྱུར་བ་དེ་ལ་ཡང་ཚུལ་བཞིན་དུ་བརྟག་པར་བྱའོ། །ཇི་ལྟར་ཡང་མིག་མིག་གིས་སྟོང་པ་ནས་ཇི་ལྟར་གོང་དུ་བཤད་པའི་བར་དུ་དེ་གློ་བུར་དང་། ལུས་མ་ཡིན་པ་དང་། ",
    "d263:1361": "གནས་མེད་པ་དང་། གཟུགས་མེད་པ་དང་། བསྟན་དུ་མེད་པ་དང་། དངོས་པོ་མེད་པ་དང་། ཡི་གེ་མེད་པ་ཚོར་བ་ཆུའི་ཆུ་བུར་ལྟ་བུར་འབྱུང་ངོ་། །",
    "d263:1362": "འདོད་ཆགས་ཀྱིས་ཀུན་ཏུ་བསྒྲིབས་པ་འབྱུང་ངོ་། །སློང་བ་པོའམ། ",
    "d263:1363": "དགོད་པ་པོའམ། ཀུན་ཏུ་རྒྱུ་བ་པོའམ། སོགས་པར་ཡང་མི་ཤེས་སོ། །",
    "d263:1364": "འབྱུང་བའི་མཚན་ཉིད་བདག་པོ་མེད་པ་དང་། འགོག་པ་ལ་ཡང་བདག་པོ་མེད་པ་དང་། མཚན་ཉིད་ཚོར་བ་ལ་ཡང་བདག་པོ་མེད་པ་སྟེ། མཚན་ཉིད་མེད་པའི་ཆོས་འདི་དག་ཐམས་ཅད་ལ་ཡང་སྲོག་མེད་པ་དང་། སྲོག་དང་བྲལ་བ་དང་། སེམས་ཅན་མེད་པ་དང་། སེམས་ཅན་དང་བྲལ་བ་དང་། གསོ་བ་མེད་པ་དང་། གསོ་བ་དང་བྲལ་བ་དང་། ",
    "d263:1365": "གང་ཟག་མེད་པ་དང་། གང་ཟག་དང་བྲལ་བ་དང་། འདོད་པ་མེད་པ་དང་། དངོས་པོ་མེད་པ་དང་། མཚན་ཉིད་མེད་པ་དང་། ",
    "d263:1366": "བདག་པོ་མེད་པ་དང་། མཚན་ཉིད་འཇིག་པ་དང་། ཟད་པའི་འདུ་བྱེད་ཀྱི་སྡུག་བསྔལ་དངོས་པོ་མེད་པ་དང་། ",
    "d263:1367": "དུས་གསུམ་གྱི་འདོད་ཆགས་དང་བྲལ་བའི་མཐའ་ལ་དེས་དེ་དག་སྟོང་ངོ་། །",
    "d263:1368": "བརྗོད་དུ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1369": "གཉིས་སུ་མེད་པའི་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1370": "རྒྱུན་ཆད་པ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1371": "རྟག་པ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1372": "མཚན་མ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1373": "སྨོན་པ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1374": "ཚོར་བ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1375": "བྱེད་པ་པོའི་རྣམ་པ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1376": "ཤེས་པ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1377": "ལེན་པ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1378": "གྲོལ་བ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1379": "དངོས་པོ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1380": "མུན་པ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1381": "སྣང་བ་མེད་པ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1382": "དུས་གསུམ་གྱི་འདོད་ཆགས་དམིགས་པ་རྣམ་པར་སོགས་སོ། །",
    "d263:1383": "གནས་སམ། བྱེད་དུ་འཇུག་པའམ། སོགས་པར་བྱ་བ་ཡང་དག་པར་རྗེས་སུ་མི་མཐོང་ངོ་། །",
    "d263:1384": "སེམས་སྒྱུ་མ་ལྟ་བུ་དང་། དུས་གསུམ་གྱི་འདོད་ཆགས་དངོས་པོ་དང་དངོས་པོ་མེད་པ་ཡོངས་སུ་ཆད་པར་ཡང་རྣམ་པར་མི་རྟོག་གོ། །",
    "d263:1385": "ཇི་ལྟ་བ་བཞིན་དུ་ཤེས་པ་ཅི་ལ་ཡང་ཆགས་པ་མེད་དོ། །ཐམས་ཅད་ལ་མི་རྟེན་པ་དང་། མི་གནས་པ་དང་། ལེན་པ་མེད་པ་དང་། འཕོས་པ་མེད་པ་ལ་གཉིས་སུ་མི་བྱེད་དོ། །",
    "d263:1386": "ཆོས་ཐམས་ཅད་ཆོས་ཀྱི་དབྱིངས་སུ་ཡང་དག་པར་གཞོལ་བར་ཤེས་པས་ཅུང་ཟད་ཀྱང་དབྱེ་བར་མི་བྱེད་དོ། །",
    "d263:1387": "དེ་ཆགས་པའི་གཟུགས་ལ་སེམས་རྟོགས་པ་དང་། གཟུགས་དང་། ཚོར་བ་གཉིས་དང་བྲལ་བའོ། །",
    "d263:1388": "གང་ཆགས་པའི་གཟུགས་ལ་ཚོར་བ་གང་ཆུའི་ཆུ་བུར་ལྟ་བུ་དང་། གང་འབྱུང་བ་ཟད་པ་འཇིག་པར་བརྟག་པ་འདི་དག་ནི་འདུ་བྱེད་བརྟག་པ་མེད་པའོ། །",
    "d263:1389": "ཁམས་གསུམ་ལས་འབྱུང་བ་འདི་ཡང་སྨོན་པ་མེད་པ་རྣམ་པར་ཐར་བའི་སྒོའོ། །",
    "d263:1390": "གང་འདོད་ཆགས་དེ་ལ་བརྗོད་དུ་མེད་པའི་ཚོར་བ་དང་། དུས་གསུམ་གྱི་བསྒོམ་པ་ཐོབ་པ་འདི་ཡང་འདུ་བྱེད་སྡུག་བསྔལ་རབ་ཏུ་བྱེད་པའི་སྒོའོ། །",
    "d263:1391": "ཁམས་གསུམ་གྱི་འདོད་ཆགས་ཀྱི་ཀུན་གཞི་ཚོར་བ་པོ་མེད་པ་དང་། ",
    "d263:1392": "ཉོན་མོངས་པ་མེད་པ་འདི་ཡང་མཚན་མ་མེད་པ་རྣམ་པར་ཐར་བའི་སྒོའོ། །",
    "d263:1393": "གང་འདོད་ཆགས་ཀྱི་ཀུན་གཞི་ཚོར་བ་བླང་བ་མེད་ཅིང་དོར་བ་མེད་པ་དང་། ཚིག་གི་ལམ་བདག་མེད་པ་དང་། ཡི་གེར་དམིགས་པ་མེད་པ་དང་། ",
    "d263:1394": "ཁམས་གསུམ་གྱི་ཚོར་བ་ཡུལ་མེད་ཅིང་མིག་ཡོར་མེད་པ་འདི་ཡང་འདུ་བྱེད་རྣམ་པར་ཞི་བའི་ཕྱིར་རོ། །བདག་མེད་པ་སྟོང་པ་ཉིད་རྣམ་པར་ཐར་པའི་སྒོའོ། །གང་ཁམས་གསུམ་ཐམས་ཅད་ལ་ཚོར་བ་དངོས་པོ་མེད་པ་དང་། སྣང་བ་མེད་པ་དང་། ",
    "d263:1395": "ཡི་གེ་མེད་པ་དང་། བརྗོད་དུ་མེད་པ་དང་། ཟད་པ་མེད་པ་དང་། ཅི་ལའང་ཆགས་པ་མེད་པ་དེ། དེ་ལྟར་རབ་འབྲིང་དང་ཐ་མའི་ཉོན་མོངས་པ་རྒྱུན་ཆད་པར་འགྱུར་རོ། །",
    "d263:1396": "ནམ་མཁའ་ཇི་ལྟར་སྦྱོར་བ་མེད་པ་དེ་བཞིན་དུ་འདོད་ཆགས་ཀུན་ནས་ལྡང་བ་དང་། ཚོར་བ་སྦྱོར་བ་མེད་ཅིང་བརྗོད་དུ་མེད་པ་དང་། གཉིས་སུ་མེད་པ་དང་། ",
    "d263:1397": "སེམས་དང་ཡིད་ཀྱི་རྣམ་པར་ཤེས་པ་ལ་ཁམས་གསུམ་གྱི་ཚོར་བ་ཅི་ལའང་ཆགས་པ་མེད་པ་དང་། ",
    "d263:1398": "མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པ་དང་། འདོད་ཆགས་ཀྱི་ཀུན་གཞི་ཚོར་བ་མཚན་ཉིད་དམིགས་པ་མེད་པ་དང་། ",
    "d263:1399": "མཚན་ཉིད་དང་བྲལ་བའི་བཟོད་པ་སྒོམ་པར་བྱེད་པ་འདི་ཡང་བྱང་ཆུབ་སེམས་དཔའི་སེམས་ཅན་ཉེ་བར་འཚོ་བའི་བཟོད་པར་བལྟ་བར་བྱའོ། །",
    "d263:1400": "དེ་བཞིན་དུ་རྣ་བ་ལ་སྒྲ། སྣ་ལ་དྲི། ལྕེ་ལ་རོ། ལུས་ལ་རེག །ཡིད་ལ་ཆོས་ཏེ། གང་ཡིད་ཀྱིས་འདས་པ་དང་། མ་འོངས་པ་དང་། ",
    "d263:1401": "ད་ལྟར་བྱུང་བའི་འདོད་ཆགས་ཀྱི་ཀུན་གཞི་ཀུན་ནས་ལྡང་བ་ཡིད་དུ་འོང་བའི་ཆོས་རྣམ་པར་ཤེས་ཤིང་གཟུགས་དང་། སྒྲ་དང་། དྲི་དང་། རོ་དང་། རེག་པ་མངོན་པར་དགའ་བ་རྗེས་སུ་དྲན་པ་དེ་ལ་ཡང་ཡིད་ཀྱི་རྣམ་པར་ཤེས་པ་འབྱུང་ངོ་། །",
    "d263:1402": "ཚོར་བ་འདོད་ཆགས་ཀྱི་ཀུན་གཞིས་བསྐྱེད་དོ། །",
    "d263:1403": "དེ་ལའང་བྱང་ཆུབ་སེམས་དཔའ་དེ་བཞིན་དུ་ཡིད་ཀྱི་རྣམ་པར་ཤེས་པ་དང་། ཚོར་བ་འདོད་ཆགས་ཀྱི་ཀུན་གཞི་ཚུལ་བཞིན་དུ་རྟོག་གོ། །",
    "d263:1404": "གཟུགས་ཀྱི་དངོས་པོ་རང་བཞིན་གྱིས་སྒྱུ་མ་ལྟ་བུའི་སེམས་དང་། ",
    "d263:1405": "ཡིད་ཀྱི་རྣམ་པར་ཤེས་པ་ཞེས་བྱ་བ་འདི་སེམས་དང་། ཡིད་ཀྱི་སྒྲས་བརྗོད་དོ། །",
    "d263:1406": "གང་འདས་པའི་སེམས་དེ་འགགས་པ་དང་། མ་འོངས་པའི་མ་བྱུང་བ་དང་། ད་ལྟར་བྱུང་བའི་སེམས་དང་། ཡིད་ཀྱི་རྣམ་པར་ཤེས་པ་གནས་པའང་མེད་དོ། །སྐད་ཅིག་ཏུ་འཇིག་པ་དང་། མི་རྟག་པ་དང་། ལུས་མེད་པ་དང་། ངོ་བོ་ཉིད་མེད་པ་དང་། ཡི་གེ་མེད་པ་དང་། མཚན་ཉིད་མེད་པ་དང་། ",
    "d263:1407": "བྱ་བ་མེད་པ་དང་། འགྱུར་བ་མེད་པ་དང་། གཟུང་དུ་མེད་པ་དང་། གཏོང་བ་མེད་པ་དང་། མུན་པ་མེད་པ་དང་། སྣང་བ་མེད་པ་དང་། གཅིག་པུ་མ་ཡིན་པ་དང་། ཐ་མི་དད་པ་དང་། གཉིས་སུ་མེད་པ་དང་། གཉིས་ལྟ་བུ་མེད་པ་དང་། དངོས་པོ་མེད་པ་དང་། སྙེམས་པ་མེད་པ་དང་། ",
    "d263:1408": "སྤྲོས་པ་མེད་པ་དང་། ཕུལ་བ་མེད་པ་དང་། སེལ་བ་མེད་པ་དང་། ཀུན་གཞི་ཐམས་ཅད་དང་བྲལ་བ་དང་། ཆུ་ཟླ་ལྟ་བུ་དང་། ",
    "d263:1409": "འདས་པ་དང་། མ་འོངས་པ་དང་། ད་ལྟར་བྱུང་བའི་ཆའི་གནས་མངོན་པར་དགའ་བའི་ཕྱི་རོལ་གྱི་དངོས་པོ་སེམས་དང་ཡིད་ཀྱི་རྣམ་པར་ཤེས་པ་རྐྱེན་ཇི་ལྟ་བ་བཞིན་དུ་སྣང་བར་འགྱུར་རོ། །",
    "d263:1410": "ནམ་མཁའ་ཇི་ལྟར་ཉི་མ་དང་། ཟླ་བ་ལ་སྣང་བ་མེད་པའི་ནམ་མཁའ་དང་སྣང་བ་གཉིས་ཀྱི་མཚན་ཉིད་མེད་པ་དེ་མིང་ཙམ་གྱིས་བརྗོད་པ་དེ་བཞིན་དུ་སེམས་དང་ཡིད་ཀྱི་རྣམ་པར་ཤེས་པ་ལ་འདོད་ཆགས་ཀྱི་གནས་སྣང་བ་དང་། བརྗོད་དུ་མེད་པ་གཉིས་ཀྱི་མཚན་ཉིད་ཀྱང་མིང་ཙམ་གྱིས་བརྗོད་པ་ཡང་གཉིས་སུ་མེད་པ་དང་། གནས་པ་མེད་པ་དང་། གཟུགས་མེད་པ་དང་། ",
    "d263:1411": "བསྟན་དུ་མེད་པ་དང་། ངོ་བོ་ཉིད་མེད་པ་དང་། ཡི་གེ་མེད་པ་དང་། སློང་བ་པོ་མེད་པ་ནས། སྟོན་པའི་བར་དུ་འདོད་ཆགས་ཀྱི་མཐའ་ལ་དེས་དེ་དག་སྟོང་ངོ་། །",
    "d263:1412": "དུས་གསུམ་གྱི་འདོད་ཆགས་ལ་ཀུན་གཞི་རྣམ་པར་སོགས་སོ། །",
    "d263:1413": "འདི་ལ་གནས་མེད་པས་ཅིའང་ཆགས་པ་མེད་པའི་བར་དུ་དེ་ལྟར་རབ་འབྲིང་དང་ཐ་མའི་ཉོན་མོངས་པ་ཉེ་བར་ཞི་བར་འགྱུར་རོ། །",
    "d263:1414": "ནམ་མཁའ་ཇི་ལྟར་མུན་པ་མེད་ཅིང་སྣང་བ་མེད་པ་དང་། མཚན་ཉིད་མེད་པ་དེ་བཞིན་དུ་ཡིད་ཀྱི་རྣམ་པར་ཤེས་པ་འདོད་ཆགས་ཀྱི་ཀུན་གཞི་ཡང་མུན་པ་མེད་ཅིང་སྣང་བ་མེད་པ་དང་། མཚན་ཉིད་མེད་པ་ངོ་བོ་ཉིད་མེད་པ་དང་། ",
    "d263:1415": "སེམས་དང་ཡིད་ཀྱི་རྣམ་པར་ཤེས་པ་ཅི་ལའང་མ་ཆགས་པ་དང་། ཡིད་ཀྱི་རྣམ་པར་ཤེས་པ་ཅི་ལའང་མ་ཆགས་པ་དང་། ",
    "d263:1416": "ཁམས་གསུམ་གྱི་འདོད་ཆགས་ཀྱི་ཀུན་གཞི་ཚོར་བ་མི་རྟག་པ་དང་། སྡུག་བསྔལ་བ་དང་། སྟོང་པ་དང་། ",
    "d263:1417": "བདག་མེད་པའི་མཚན་ཉིད་དང་བྲལ་བའི་བཟོད་པ་བསྒོམ་པར་བྱ་བ་འདི་ཡང་བྱང་ཆུབ་སེམས་དཔའི་སེམས་ཅན་ཡོངས་སུ་སྨིན་པ་ཉེ་བར་འཚོ་བའི་བཟོད་པར་ཡོངས་སུ་བལྟ་བར་བྱའོ། །",
    "d263:1418": "དེ་བཞིན་དུ་འདོད་ཆགས་ཀྱི་རྒྱུན་གཅོད་པར་ཡང་འགྱུར་རོ། །",
    "d263:1419": "རིགས་ཀྱི་བུ་གཞན་ཡང་བྱང་ཆུབ་སེམས་དཔས་ཞེ་སྡང་སྐྱེ་བ་ཉོན་མོངས་པའི་རྩ་བ་ལས་ཟད་པར་ནུས་པའི་ཚུལ་བཞིན་དུ་བརྟག་པར་བྱའོ། །",
    "d263:1420": "གང་མིག་གིས་གཟུགས་ཀྱི་མཚན་ཉིད་སྣང་བ་ཡིད་དུ་འོང་བ་དམའ་བ་ནས་ཉེ་བའི་བར་དུ་དེ་ལ་ཚོར་བ་ཆུའི་ཆུ་བུར་ལྟ་བུར་མི་སྡུག་པ་མངོན་པར་དགའ་བ་མེད་པར་འབྱུང་བའི་ཚོར་བ་སྟེ། དེ་ལ་ཡང་བྱང་ཆུབ་སེམས་དཔའ་ཚུལ་བཞིན་དུ་རྟོག་གོ། །",
    "d263:1421": "ཇི་ལྟར་མིག་མིག་གིས་སྟོང་པ་དང་། མིག་གཟུགས་རྣམ་པར་ཤེས་པས་སྟོང་པ་ནས་ཇི་ལྟར་གོང་དུ་བཤད་པའི་བར་དུའོ། །",
    "d263:1422": "སྐད་ཅིག་འཇིག་པ་ཟད་པའི་འདུ་བྱེད་དུས་གསུམ་གྱི་ཞེ་སྡང་གི་མཐའ་ལ་དེས་དེ་སྟོང་པ་ནས་སྣང་བ་མེད་པའི་བར་དུ་ཞེ་སྡང་གི་མཐའ་ལ་དེས་དེ་སྟོང་སྟེ་དུས་གསུམ་གྱི་ཞེ་སྡང་དམིགས་པ་རྣམ་པར་སོགས་སོ། །",
    "d263:1423": "ཞེ་སྡང་གནས་པ་མེད་པ་ནས་ཞེ་སྡང་ཅན་གྱི་གཟུགས་སྣང་བ་ལ་སེམས་གཞོག་པ་དང་། ཞེ་སྡང་གི་ཚོར་བ་དང་གཉིས་བྲལ་བར་འགྱུར་བའི་བར་དུའོ། །",
    "d263:1424": "གང་ཞེ་སྡང་ཅན་གྱི་གཟུགས་ལ་ཞེ་སྡང་གི་ཀུན་གཞི་འབྱུང་བ་དང་། ཚོར་བ་ཆུའི་ཆུ་བུར་ལྟ་བུར་འབྱུང་བ་ཟད་པ་འཇིག་པར་བརྟག་པ་འདི་དག་ཀྱང་འདུ་བྱེད་མི་རྟག་པ་ཞེས་བྱ་བའི་བར་དུ་བཟོད་པ་བལྟ་བར་བྱའོ། །",
    "d263:1425": "དེ་བཞིན་དུ་རྣ་བས་སྒྲ་ནས་ཡིད་ཀྱིས་ཆོས་ཀྱི་བར་དུ་ཡིད་ཀྱིས་གང་མི་སྡུག་པ་དང་། ",
    "d263:1426": "མི་མཛེས་པའི་ཆོས་རྣམ་པར་ཤེས་པ་དེ་ལ་ཡང་ཞེ་སྡང་གི་ཀུན་གཞི་ཀུན་ནས་ལྡང་བའི་ཚོར་བ་ཀུན་ནས་འབྱུང་བར་འགྱུར་རོ། །",
    "d263:1427": "དེ་ལ་ཡང་བྱང་ཆུབ་སེམས་དཔའ་ཞེ་སྡང་གི་ཀུན་གཞི་ཡིད་བཞིན་གྱི་ཚུལ་ཀུན་ཏུ་རྟོག་པར་བྱ་སྟེ། ",
    "d263:1428": "འདི་དག་ནི་གཟུགས་མེད་པ་ལས་ཇི་ལྟ་བུར་གང་མ་བཤད་པའི་བར་དུའོ། །",
    "d263:1429": "ནམ་མཁའ་ཇི་ལྟར་ཁྲོ་བ་མེད་ཅིང་གཤེ་བ་མེད་པ་ལྟར་ཞེ་སྡང་གི་ཀུན་གཞིའང་དེ་བཞིན་ནོ། །",
    "d263:1430": "ཡིད་ཀྱི་རྣམ་པར་ཤེས་པ་ཞི་བ་དེ་ལ་ཞེ་སྡང་མེད་ཅིང་གཤེ་བ་མེད་པ་དང་། ཅི་ལ་ཡང་ཆགས་པ་མེད་པ་དང་། ",
    "d263:1431": "ཁམས་གསུམ་ཐམས་ཅད་ཀྱི་ཞེ་སྡང་གི་ཀུན་གཞི་ཚོར་བ་མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པ་དང་། ",
    "d263:1432": "མཚན་ཉིད་དང་བྲལ་བའི་བཟོད་པ་སྒོམ་པར་བྱེད་པ་འདི་ཡང་བྱང་ཆུབ་སེམས་དཔའི་སེམས་ཅན་ཐམས་ཅད་ཡོངས་སུ་སྨིན་པ་ཉེ་བར་འཚོ་བའི་བཟོད་པ་ཡོངས་སུ་སྨིན་པར་བྱའོ།། །།བམ་པོ་དྲུག་པ། ",
    "d263:1433": "རིགས་ཀྱི་བུ་གཞན་ཡང་བྱང་ཆུབ་སེམས་དཔའ་མིག་གིས་ནང་གིའམ་ཕྱིའི་གཟུགས་གང་ཇི་སྙེད་ཡོད་པ་དག་མཐོང་ནས། གང་ཡང་འདི་ལ་འདས་པ་དང་། མ་འོངས་པ་དང་། ད་ལྟར་བྱུང་བའི་གཟུགས་ཡང་དག་པ་མ་ཡིན་པར་ཀུན་ཏུ་རྟོག་པ་མུན་པར་གྱུར་པ། འདོད་ཆགས་ཀྱི་གནས། ཞེ་སྡང་གི་གནས་ལ་རྟག་པ་དང་། ",
    "d263:1434": "བདེ་བ་དང་། ཐེར་ཟུག་པ་དང་། བདག་དང་། མི་གཡོ་བའི་འདུ་བྱེད་དུ་དམིགས་ལ་ཁམས་གསུམ་ལ་དམིགས་པའི་ཉོན་མོངས་པའི་རྐུན་པོ་སྐྱེ་ཞིང་འཕེལ་བ་དང་། ཁམས་གསུམ་པོ་ཐམས་ཅད་བསྡུས་ནས་རྣམ་པ་གཉིས་སུ་ཉེ་བར་འགྲོ །",
    "d263:1435": "ཉེ་བར་ལེན། ",
    "d263:1436": "བྱིན་གྱིས་རློབ། མངོན་པར་ཆགས་ཤིང་རྒྱུ་དང་རྐྱེན་གྲངས་མེད་དཔག་ཏུ་མེད་པ་ལ་དམིགས་ཤིང་ཉེ་བར་འཛིན་ཏེ། ",
    "d263:1437": "དེ་ལ་རང་བཞིན་གྱིས་མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པར་མི་སྟོན། ",
    "d263:1438": "སྐྱེ་བ་དང་། འགོག་པ་དང་། འཇིག་པར་ཡང་ཉེ་བར་མི་རྟོག་གོ། །",
    "d263:1439": "བདག་དང་། སྲོག་དང་། གསོ་བ་དང་། གང་ཟག་ཏུ་དམིགས་ཤིང་རྟག་པ་དང་ཆད་པར་སྙེམས་ཏེ། ",
    "d263:1440": "ནང་དང་། ཕྱིའི་རྐྱེན་ལ་ཕུང་པོ་དང་། ཁམས་དང་། སྐྱེ་མཆེད་རྣམས་ཀྱང་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས། ",
    "d263:1441": "རྒྱུ་དང་། འབྲས་བུ་དང་། ལས་དང་། རྣམ་པར་སྨིན་པའི་ཀུན་ནས་ལྡང་བ་ལ་དམིགས་པ་དང་། ",
    "d263:1442": "རྣམ་པར་དཔྱོད་པ་དང་། རྣམ་པར་དཔྱོད་པ་མེད་པ་དང་། ",
    "d263:1443": "འཁྲུགས་པ་དང་། མ་འཁྲུགས་པ་དང་། ཉེ་བར་ཞི་བ་དང་། ",
    "d263:1444": "ཡང་དག་པར་རྟོག་པ་དང་། ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཤིང་བདེ་བ་དང་། ",
    "d263:1445": "སྡུག་བསྔལ་གྱི་ཚོར་བ་དང་བྲལ་བ་ཤེས་རབ་ཀྱི་དབང་པོ་མ་སྐྱེས་པས་ཆོས་ལ་རྣམ་པར་རྟོག་པ་འདི་ཡང་སྡུག་བསྔལ་བ་ཡང་མེད། བདེ་བ་ཡང་མེད་པའི་ཚོར་བའོ། །",
    "d263:1446": "དེ་ལ་བྱང་ཆུབ་སེམས་དཔས་ནང་དང་ཕྱིའི་མཚན་ཉིད་དུ་སྣང་བ་དང་། གཟུགས་ཀྱི་མཚན་ཉིད་དུ་སྣང་བ་གང་ཇི་སྙེད་ཡོད་པ་དག་ལ་ཡང་དག་པ་ཉིད་དང་། དེ་ཁོ་ན་ཉིད་དུ་བརྟག་པར་བྱའོ། །",
    "d263:1447": "གང་ཇི་ལྟར་སྔར་བསྟན་པའི་འདོད་ཆགས་ཀྱི་གནས་དང་། ཞེ་སྡང་གི་གནས་ལ་འདི་ལྟར་རྟག་པའམ། ",
    "d263:1448": "སྐད་ཅིག་གིས་འཇིག་པའི་ཚུལ་དང་རྟག་པའམ། མི་རྟག་པའི་ཚུལ་དང་། བདེ་བའམ། ",
    "d263:1449": "སྡུག་བསྔལ་གྱི་ཚུལ་དང་། བདག་གམ་བདག་མེད་པའི་ཚུལ་དང་། ཁམས་གསུམ་པོ་ཐམས་ཅད་ཀྱི་འདུ་བྱེད་དང་། ཉོན་མོངས་པའི་རྒྱུན་མ་ཞི་བ་དང་། རྒྱུ་མེད་པ་དང་། ",
    "d263:1450": "བདག་པོ་མེད་པའི་རྒྱུན་མ་ཞི་བ་དང་། གཉིས་དང་བྲལ་བ་མི་སྐྱེ་བ་ལ་མངོན་པར་མི་ཆགས་པའི་ཚུལ་གྱིས་ཡོངས་སུ་རྟོག་པ་དང་། ཁམས་གསུམ་པོ་ཐམས་ཅད་དང་། དུས་གསུམ་གྱི་སྡུག་བསྔལ་ཡང་མེད། བདེ་བ་ཡང་མེད་པའི་ཚོར་བ་མི་སྐྱེ་བ་ནི་ཚོར་བ་གཉིས་མི་སྐྱེ་བའི་མཐར་ཁོང་དུ་ཆུད་པར་བྱའོ། །",
    "d263:1451": "དེ་དག་ནི་རྟག་པ་མེད་པའི་མཐའ་དང་། ཆད་པ་མེད་པའི་མཐའ་དང་། བརྗོད་དུ་མེད་པའི་རྗེས་ཀྱི་རྒྱུན་གྱི་མཐའ་དང་། ལུས་མེད་པའི་མཐའ་དང་། གནས་མེད་པའི་མཐར་ཁོང་དུ་ཆུད་པར་བྱའོ། །",
    "d263:1452": "ཚིག་གི་ལམ་དང་བྲལ་བའི་བག་ལ་ཉལ་གྱི་སེམས་དང་། ཡིད་དང་རྣམ་པར་ཤེས་པ་ལ་སྡུག་བསྔལ་ཡང་མེད་བདེ་བ་ཡང་མེད་པའི་ཚོར་བ་མི་དམིགས་པར་སོ་སོར་བརྟག་པར་བྱའོ། །",
    "d263:1453": "ཡང་དེ་ལྟར་ཞི་གནས་ཀྱི་ཚུལ་གྱིས་རྒྱུ་དང་། རྐྱེན་དང་རྒྱུ་མེད་པ་དང་། རྐྱེན་མེད་པའི་ལྷག་མཐོང་རྣམ་པ་བཅུ་གཉིས་ནི་ཡང་དག་པའི་ཤེས་རབ་ཀྱིས་གཏི་མུག་གི་མུན་པར་བལྟའོ། །",
    "d263:1454": "འདི་ལ་མ་རིག་པའི་གནས་ཚུལ་བཞིན་མ་ཡིན་པ་ཡིད་ལ་བྱེད་པ་ནི་གང་། ",
    "d263:1455": "ཚུལ་བཞིན་མ་ཡིན་པ་ཡིད་ལ་བྱེད་པ་ནི་གང་ལ་དམིགས། ",
    "d263:1456": "ལུས་དང་། ངག་དང་། ཡིད་ཀྱི་འདུ་བྱེད་ལ་དམིགས་ན་ནི་ལུས་དེ་ཡང་འབྱུང་བ་ཆེན་པོ་བཞི་ལ་གནས་པ། ",
    "d263:1457": "འབྱུང་བ་ཆེན་པོ་བཞི་པོ་དེ་དག་ཀྱང་གཡོ་བ་མེད་པ་འགྱུར་བ་མེད་པ། བདག་མེད་པ། བདག་གི་མེད་པ་སྟེ། ཇི་ལྟར་སྔར་བསྟན་པ་བཞིན་ནོ། །",
    "d263:1458": "ཚིག་གི་ལམ་ཡང་དམིགས་སུ་མེད་པ། ཡི་གེ་མེད་པ་སྟེ། བདག་མི་དམིགས་པའི་ཕྱིར་གནས་མེད་པའོ། །",
    "d263:1459": "ཡིད་ཀྱི་རྣམ་པར་ཤེས་པ་ཡང་གནས་མེད་པ། མི་གནས་པ་ཚིག་གི་ལམ་ཙམ་དུ་བརྗོད་པ་སྟེ། འདི་ལ་བདག་དང་། ཡན་ལག་ཅན་དང་། ",
    "d263:1460": "གང་ཟག་མེད་དོ། །",
    "d263:1461": "ལུས་དང་། ངག་དང་། ཡིད་ཀྱི་དམིགས་པ་གཉི་ག་ཡང་སྟོང་པ་སྟེ། ",
    "d263:1462": "དེས་ན་མ་རིག་པ་ཡང་སྟོང་པའོ། །",
    "d263:1463": "ལུང་དུ་མ་བསྟན་པའི་སེམས་ཀྱི་རྒྱུད་ཀྱང་འགྲོ་བ་མེད་པའོ། །",
    "d263:1464": "མཚན་ཉིད་དུ་སྣང་བ་ཡང་བརྗོད་དུ་མེད་པའོ། །མ་རིག་པ་དང་། སྲིད་པའི་སྲེད་པ་དང་། ",
    "d263:1465": "སེམས་དང་། ཡིད་ཀྱི་རྣམ་པར་ཤེས་པ་དང་། ཁམས་གསུམ་དང་། དུས་གསུམ་ལ་དམིགས་པ་ཡང་ཡང་དག་པའི་མཐས་མི་དམིགས་ལ། དགེ་བ་དང་མི་དགེ་བ་ཡང་དགེ་བའི་མཚན་ཉིད་ཀྱིས་མེད་དེ། ",
    "d263:1466": "དེས་ན་མ་རིག་པ་ནི་སྟོང་པའོ། །",
    "d263:1467": "ཡང་མ་རིག་པ་ནི་ཤིན་ཏུ་བྱང་ནས་འདུ་བྱེད་ལ་རྟོག་སྟེ། ",
    "d263:1468": "སྐད་ཅིག་མ་གང་ལ་མ་རིག་པ་སྐྱེ་བ་སྐད་ཅིག་མ་དེ་ཉིད་ལ་མི་གནས་ཤིང་འགག་སྟེ། ",
    "d263:1469": "སྐད་ཅིག་མ་གཉིས་ལ་མི་གནས་སོ། །",
    "d263:1470": "སྐད་ཅིག་མ་གཅིག་ལ་གཉི་ག་སྐྱེ་བའམ་འགག་པ་མེད་ཀྱི་མ་རིག་པ་འགགས་ནས་སྐད་ཅིག་མ་གཉིས་པ་ལ་འདུ་བྱེད་སྐྱེ་སྟེ། ",
    "d263:1471": "དེས་ན་མ་རིག་པ་སྟོང་པ་སྟེ་བདག་མེད་པའི་ངོ་བོའོ། །",
    "d263:1472": "ཡང་སྐད་ཅིག་མ་གང་ལ་འདུ་བྱེད་སྐྱེ་བ་དེ་ལ་ལུས་ཀྱི་འདུ་བྱེད་དང་། ངག་གི་འདུ་བྱེད་དང་། ཡིད་ཀྱི་འདུ་བྱེད་དང་། འདུ་བྱེད་གསུམ་འགག་གོ། །",
    "d263:1473": "ཡང་ལུས་ཀྱི་འདུ་བྱེད་སྐྱེས་ནས། འདོད་ཆགས་དང་བྲལ་བའི་མཐའི་གནས་ན་ངག་གི་འདུ་བྱེད་སྐྱེའོ། །",
    "d263:1474": "ཡང་རྣམ་པར་གྲོལ་བའི་མཐའ་ཡང་ཡིད་ཀྱི་འདུ་བྱེད་ཀྱི་རྗེས་ཀྱི་རྒྱུན་གྱིས་ངག་གི་འདུ་བྱེད་ལ་འཇུག་གོ། །",
    "d263:1475": "ལུས་ཀྱི་འདུ་བྱེད་དེ་མ་སྐྱེས་ན་ངག་དང་ཡིད་ཀྱི་འདུ་བྱེད་ཀྱི་འཇུག་པ་མི་སོགས་སོ། །",
    "d263:1476": "འདུ་བྱེད་ཉེ་བར་ལེན་པ་ཡང་དག་པར་རྟོག་པ་དང་། ལུས་ཀྱི་འདུ་བྱེད་ཉེ་བར་འཚོ་བ་ལ་རྣམ་པར་དཔྱོད་ཅིང་ཆགས་པར་ཡང་མི་འགྱུར་རོ། །",
    "d263:1477": "ཡིད་ཀྱི་འདུ་བྱེད་མ་སྐྱེས་ན་ལུས་དང་ངག་གི་འདུ་བྱེད་རྣམས་ཀྱི་དུས་གསུམ་གྱི་འཇུག་པ་བསགས་པ་བསལ་དུའང་མེད་དོ། །",
    "d263:1478": "ངག་གི་འདུ་བྱེད་མ་སྐྱེས་ན་ལུས་དང་། ཡིད་ཀྱི་འདུ་བྱེད་རྣམས་ཀྱི་དུས་གསུམ་གྱི་འཇུག་པ་བསགས་པ་བསལ་དུའང་མེད་དོ། །",
    "d263:1479": "ཡང་འདུ་བྱེད་གསུམ་གྱི་མཚན་ཉིད་ཀྱི་གནས་དེ་འདྲ་བས་ཁམས་གསུམ་ན་སྤྱོད་པའི་རྣམ་པར་ཤེས་པའི་གནས་དང་སྣང་བ་ཐོབ་བར་བྱེད་པ་ཡང་མེད། སེལ་བར་བྱེད་པ་ཡང་མེད་དེ། ",
    "d263:1480": "དེས་ན་དེ་དག་སྟོང་པའོ། །",
    "d263:1481": "འདུ་བྱེད་ཀྱི་མཐའ་ལས་སྐྱེས་པ་ཡང་རང་བཞིན་གྱིས་བསལ་བས་རྣམ་པར་དག་པ་གཉིས་སུ་མེད་པའི་རྗེས་སུ་སོང་བ། སྨོན་པ་མེད་པ། ",
    "d263:1482": "འདུ་བྱེད་རྣམ་པར་གཞག་པ། ནམ་མཁའ་ལྟར་སྟོང་པའོ། །",
    "d263:1483": "ལུས་ཀྱི་འདུ་བྱེད་ཀྱང་ཡང་དག་པའི་མཐའི་རང་བཞིན་བདག་མེད་པ་སྟེ། ",
    "d263:1484": "སྔོན་གྱི་མཐའ་དང་། ཕྱི་མའི་མཐའ་དང་། བར་དུ་ཡང་མ་བྱུང་བ་དང་། གནས་མེད་པའི་ཕྱིར་སྟོང་པའོ། །",
    "d263:1485": "ངག་གི་འདུ་བྱེད་ཀྱང་ཚིག་གི་ལམ་དང་བྲལ་བའི་རྗེས་སུ་འགྲོ་བ། །ནམ་མཁའ་ལྟར་སྒྲོ་བཏགས་པ་སྟེ། ",
    "d263:1486": "ཁམས་གསུམ་དང་གཉིས་དང་བྲལ་བས་སྟོང་པའོ། །",
    "d263:1487": "ཡིད་ཀྱི་འདུ་བྱེད་ཀྱང་ཐོབ་པ་མེད་པ། མངོན་སུམ་དུ་བྱ་བ་མེད་པ། དུས་གསུམ་ཐམས་ཅད་ཀྱི་མཚན་ཉིད་དང་བྲལ་བ་སེམས་ཅན་མེད་པ་ནས། གང་ཟག་གི་བར་དུ་བྱེད་པ་མེད་པ་ལ་རྣམ་པར་རྟོག་པ་གཏི་མུག་གིས་རྣམ་པར་བསྒྲུབས་པ། མུན་པ་མེད་པ། ",
    "d263:1488": "སྣང་བ་མེད་པ། བླང་བ་མེད་པ། སྤྲོས་པ་མེད་པ། ཡི་གེ་མེད་པ། སྟོང་པ། ནམ་མཁའ་དང་མཚུངས་པའོ། །",
    "d263:1489": "འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་ལ་ཡོངས་སུ་རྟོག་པར་བྱེད་དེ། ",
    "d263:1490": "འདུ་བྱེད་རྣམས་ནི་སྐྱེས་ནས་འགག་པ་ཡིན་གྱི། རྣམ་པར་ཤེས་པའི་རྒྱུན་ནི་བཀྲི་བར་བྱ་བ་མེད་པ་སྟེ། ",
    "d263:1491": "རྣམ་པར་ཤེས་པའི་ཚོགས་དྲུག་པོ་འདི་དག་ཀྱང་འདྲ་བ་དང་། མི་འདྲ་བ་དང་། བདག་པོ་མེད་པ་དང་། སྐད་ཅིག་མ་དང་། འགོད་པའི་མཚན་ཉིད་ལ་མི་གནས་སོ། །ཡང་རྣམ་པར་ཤེས་པ་ནི་རྣམ་པར་དཔྱོད་པའི་མཚན་ཉིད་མི་དམིགས་པ་དང་། ནང་དང་ཕྱི་མི་དམིགས་པ་དང་། དགེ་བ་དང་། མི་དགེ་བ་མི་དམིགས་པ་དང་། ཟག་པ་དང་བཅས་པ་དང་། ཟག་པ་མེད་པ་མི་དམིགས་པ་དང་། འདུས་བྱས་དང་། འདུས་མ་བྱས་མི་དམིགས་པ་དང་། རྒྱུ་དང་རྐྱེན་མི་དམིགས་པ་དང་། ཁམས་གསུམ་གྱི་དང་། ",
    "d263:1492": "དུས་གསུམ་གྱི་ཚོར་བ་མི་དམིགས་པ་དང་། འདོད་པ་ལྔའི་ཡོན་ཏན་ཉམས་པ་མི་དམིགས་པ་དང་། འབྱུང་བ་ཆེན་པོ་བཞི་མི་དམིགས་པ་དང་། ཁམས་དྲུག་མི་དམིགས་པ་དང་། བསྒོམ་པ་དང་། ",
    "d263:1493": "ཚུལ་བཞིན་ཡིད་ལ་བྱེད་པ་དང་། བར་ཆད་མེད་པའི་ལམ་ནས་ཕུང་པོའི་ལྷག་མ་དང་བཅས་པ་དང་། ཕུང་པོའི་ལྷག་མ་མ་ལུས་པའི་བར་གྱི་རྣམ་པར་ཤེས་པ་མི་དམིགས་པས་གཟུགས་ལ་ཉེ་བར་བཀྲི་བ་མེད་པ་ནས། །",
    "d263:1494": "ཡིད་ཀྱི་བར་ལ་ཉེ་བར་བཀྲི་བ་མེད་པ་སྒྱུ་མ་སྣང་བ་ལྟ་བུར་རང་བཞིན་མེད་པ། ",
    "d263:1495": "ལུས་མེད་པ་གནས་མེད་པའོ། །",
    "d263:1496": "རྣམ་པར་ཤེས་པ་ནི་སྔོན་གྱི་མཐའ་དང་། ཕྱི་མའི་མཐའ་དང་། བར་གྱི་མཐའི་ཡང་དག་པའི་མཐའ་འབྱུང་བ་མེད་པས། གཟུགས་ཀྱི་མཚན་ཉིད་གང་དུ་ཡང་རྣམ་པར་བརྟག་པའི་གནས་སུ་སྣང་བ་དང་། སྤྱོད་པ་ཤེས་པར་མི་ནུས་ཏེ། ",
    "d263:1497": "དེས་ན་རྣམ་པར་ཤེས་པ་ནི་སྟོང་པའོ། །",
    "d263:1498": "ཡང་རྣམ་པར་ཤེས་པའི་རྐྱེན་གྱིས་མིང་དང་གཟུགས་ལ་རྟོག་པར་བྱེད་དེ། ",
    "d263:1499": "སྐད་ཅིག་མ་གཅིག་ལ་རྣམ་པར་ཤེས་པ་སྐྱེས་ཤིང་འགགས་ནས་མིང་དང་གཟུགས་སྐྱེའོ། །",
    "d263:1500": "མིང་ཡང་ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་དང་། གཟུགས་མེད་པའི་ཕུང་པོ་འདི་དག་གོ། །",
    "d263:1501": "ཕུང་པོ་ཡང་རྫས་མེད་པའི་དོན་ཏེ། ",
    "d263:1502": "གཟུགས་ཀྱི་མཚན་ཉིད་དང་། དབྱིབས་ཀྱི་སྣང་བ་ལ་མི་འཇུག་པས་དེ་དག་ནི་མིང་ཞེས་བྱའོ། །",
    "d263:1503": "གཟུགས་ཞེས་བྱ་བ་ནི་འབྱུང་བ་ཆེན་པོ་བཞི་ལ་གཟུགས་ཞེས་བྱའོ། །",
    "d263:1504": "གཟུགས་མེད་པའི་ཕུང་པོ་བཞི་པོ་འདི་དག་ཀྱང་དངོས་པོ་མེད་པ། གནས་མེད་པ། རྫས་མེད་པ། མཚན་ཉིད་མེད་པ། མཚན་ཉིད་དང་བྲལ་བ་སྟེ། ",
    "d263:1505": "ཚོར་བའི་རྣམ་པར་སྨིན་པའི་མཚན་ཉིད་རབ་ཏུ་མི་ཤེས་པའོ། །",
    "d263:1506": "རྒྱུ་དང་རྐྱེན་ལ་དམིགས་པ་དང་འབྲས་བུ་འགྲུབ་པར་རབ་ཏུ་མི་ཤེས་པའོ། །",
    "d263:1507": "ཆོས་འདི་དག་ནི་ཕན་ཚུན་ནས་འདུ་བ་དང་གནས་རྣམ་པར་དབྱེ་བ་རབ་ཏུ་མི་ཤེས་པའོ། །འདུ་ཤེས་དང་། ",
    "d263:1508": "འདུ་བྱེད་དང་། རྣམ་པར་ཤེས་པའི་ཕུང་པོའི་རྣམ་པར་སྨིན་པ་ནས་རྣམ་པར་ཕྱེ་བའི་བར་དུ་རབ་ཏུ་མི་ཤེས་པའོ། །",
    "d263:1509": "དེ་ཅིའི་ཕྱིར་ཞེ་ན། ",
    "d263:1510": "ཆོས་འདི་དག་ཐམས་ཅད་ནི་ཁམས་གསུམ་ལས་གྲོལ་བ། དུས་གསུམ་ལས་ཤིན་ཏུ་འདས་པ། མཉམ་པ་མེད་པ། ཡོངས་སུ་འཛིན་པ་མེད་པ། ཁ་ཟས་མེད་པ། ",
    "d263:1511": "དངོས་པོ་མེད་པ། ",
    "d263:1512": "ཆགས་ཤིང་རྣམ་པར་རྟོག་པ་མེད་པ། སྒྲ་མེད་པ། འབྱུང་བ་མེད་པ། གཉིས་སུ་མེད་པ། རྒྱུ་མེད་པ། ཀུན་གཞི་མེད་པ། དབང་དུ་གྱུར་པ་མེད་པ། འཆི་འཕོ་མེད་པ། རྐྱེན་མེད་པ། མཚན་ཉིད་མེད་པ། བྱས་པ་མེད་པ། རྒྱུ་མེད་པ། བདག་གི་མེད་པ། ",
    "d263:1513": "བརྗོད་དུ་མེད་པ། ཆད་པ་མེད་པ། རྟག་པ་མེད་པ། བྱ་བ་མེད་པ། མིང་མེད་པའོ། །",
    "d263:1514": "གནས་མེད་པས་གཟུགས་མེད་པའོ། །ཡིད་མེད་པའོ། །རྣམ་པར་རྟོག་པ་མེད་པའོ། །རྣམ་པར་སྨིན་པ་མེད་པའོ། །རྣམ་པར་ཤེས་པ་མེད་པའོ། །",
    "d263:1515": "གཞལ་བ་མེད་པའོ། །མངོན་པར་འགྲུབ་པ་མེད་པའོ། །དུས་གསུམ་དང་ཁམས་གསུམ་ཐམས་ཅད་ཀྱི་གཟུགས་མེད་པའོ། །",
    "d263:1516": "ཕུང་པོ་བཞི་པོ་འདི་དག་ནི་ནམ་མཁའ་དང་མཚུངས་པའོ། །",
    "d263:1517": "མཚན་ཉིད་མེད་པའོ། །རླུང་དང་མཚུངས་པའོ། །རྟོག་པ་མེད་པའོ། །",
    "d263:1518": "མིག་གི་ལམ་དུ་བརྗོད་པའི་མཚན་ཉིད་དོ། །དུས་གསུམ་ཐ་དད་པ་མེད་ཅིང་འགྲོ་བ་མེད་པའི་ཚུལ་གྱིས་ཡང་དག་པའི་མཐའི་རྗེས་སུ་མ་ཞུགས་པའོ། །འཇུག་པ་མེད་པའོ། །",
    "d263:1519": "མུན་པ་མེད་པའོ། །སྣང་བ་མེད་པའོ། །རང་བཞིན་མེད་པའོ། །ངོ་བོ་ཉིད་ཀྱིས་རྩ་བ་མེད་པའོ། །ཡི་གེ་མེད་པའོ། །",
    "d263:1520": "དེ་དག་ནི་གང་དུ་ཡང་བསྒོམ་པ་དང་སྐྱེས་པ་དང་མ་སྐྱེས་པ་དང་། འོང་བ་དང་། འགྲོ་བ་དང་། བསགས་པ་མེད་པའོ། ",
    "d263:1521": "ཁམས་གསུམ་ཐམས་ཅད་ན་གཏམ་གྱི་དངོས་པོར་གདགས་པའི་མཚན་ཉིད་ཀྱི་འཇུག་པ་མེད་པའོ། །",
    "d263:1522": "བླང་བ་མེད་པའོ། །དོར་བ་མེད་པའོ། །",
    "d263:1523": "གཟུགས་མེད་པའི་ཕུང་པོ་བཞི་པོ་འདི་དག་ནི་མཚན་ཉིད་ཀྱི་འཇུག་པ་མེད་པའོ། །",
    "d263:1524": "ཕུང་པོ་འདི་དག་ནི་མིག་གི་གནས་ཀྱི་དབྱིབས་སུ་མི་གནས་པ་ནས། ལུས་ཀྱི་གནས་ཀྱི་བར་གྱི་དབྱིབས་སུ་མི་གནས་པ་ཡིན་ནོ། །",
    "d263:1525": "ལུས་ཀྱི་རྣམ་པར་ཤེས་པའི་གནས་ཀྱི་དབྱིབས་སུ་གནས་པ་མ་ཡིན། ",
    "d263:1526": "སེམས་དང་། ཡིད་དང་། རྣམ་པར་ཤེས་པའི་གནས་སེལ་བའི་བརྡ་དང་། མཚན་མ་རྣམ་པར་གཞག་པར་རྣམ་པར་གཞག་པ་མ་ཡིན་ནོ། །",
    "d263:1527": "གཟུགས་མེད་པའི་ཕུང་པོ་བཞི་པོ་འདི་དག་ནི་གནས་ཀྱི་དབྱིབས་སུ་གནས་ཀྱང་གཟུགས་མེད་པའི་ཕུང་པོ་བཞི་པོ་འདི་དག་ནི་གཟུགས་ཀྱི་ཕུང་པོའི་གནས་ཀྱི་དབྱིབས་སུ་གནས་པ་མ་ཡིན་ནོ། ",
    "d263:1528": "ཁམས་གསུམ་གྱི་ལས་ཀྱི་མཚན་ཉིད་རྣམ་པར་དཔྱོད་པའི་རྗེས་སུ་འབྲེལ་པ་གཟུགས་མེད་པའི་ཕུང་པོ་བཞི་པོ་འདི་དག་ནི་གནས་ཀྱི་དབྱིབས་སུ་མི་གནས་པའོ། །",
    "d263:1529": "དེ་དག་ནི་བདག་མེད་པ་ནས་གང་ཟག་གི་བར་དུ་མེད་པའོ། །",
    "d263:1530": "བརྗོད་དུ་མེད་པའོ། །ཡི་གེ་མེད་པའོ། །",
    "d263:1531": "གཟུགས་མེད་པའི་ཕུང་པོ་བཞི་པོ་འདི་དག་ནི་སྟོང་པའི་མཚན་ཉིད་ཀྱིས་ཤིན་ཏུ་སྐད་ཅིག་གིས་འཇིག་པ་ཐེར་ཟུག་མ་ཡིན་པའོ། །",
    "d263:1532": "གནས་མི་དམིགས་པས་མཚན་མ་མེད་པའོ། །",
    "d263:1533": "སྐད་ཅིག་གིས་སྐྱེ་ཞིང་འབྲི་བའི་ཚུལ་གྱིས་སྨོན་པ་མེད་པའོ། །",
    "d263:1534": "འགོག་པ་མེད་པས་ཆགས་པ་མེད་པའི་ཤེས་རབ་འཇུག་པ་སྟེ། ",
    "d263:1535": "དེས་ན་ཕུང་པོ་བཞི་པོ་འདི་དག་ནི་སྟོང་པའོ། །",
    "d263:1536": "གཟུགས་ཀྱི་ཕུང་པོ་འབྱུང་བ་ཆེན་པོ་འདི་དག་ཀྱང་ཇི་ལྟར་སྔར་བསྟན་པ་བཞིན་དུ་སྟོང་པའོ། །",
    "d263:1537": "ཉེ་བར་ལེན་པའི་ཕུང་པོ་ལྔ་པོ་འདི་དག་ཀྱང་སྐད་ཅིག་མའི་རྒྱུན་གྱི་ཚུལ་གྱིས་སྐྱེ་བ་མ་ཡིན། ཕན་ཚུན་ལས་ཤིན་ཏུ་འདས་ཤིང་མི་གནས་པའི་ཚུལ་གྱིས་མ་ཡིན། ",
    "d263:1538": "ཕན་ཚུན་དུ་ཉེ་བར་ཉོན་མོངས་པ་མ་ཡིན། ཕན་ཚུན་ལས་ཤིན་ཏུ་འདའ་བ་མ་ཡིན་ནོ། །",
    "d263:1539": "སྐད་ཅིག་མ་དང་པོ་ལ་གཟུགས་མེད་པར་མིང་སྐྱེ་བ་མ་ཡིན། སྐད་ཅིག་མ་གཉིས་པའི་གནས་ལ་མིང་མེད་པར་གཟུགས་སྐྱེ་བ་མ་ཡིན་གྱི། ",
    "d263:1540": "སྐད་ཅིག་མ་གཅིག་གི་གནས་ལ་ཉེ་བར་ལེན་པའི་ཕུང་པོ་ལྔ་པོ་འདི་དག་ཐམས་ཅད་སྐྱེ་ཞིང་འགག་སྟེ། སྐད་ཅིག་མ་ལྷག་མ་གཉིས་པོ་ལ་གནས་པ་མ་ཡིན་ནོ། །",
    "d263:1541": "དེ་ཅིའི་ཕྱིར་ཞེ་ན། ",
    "d263:1542": "ཇི་ལྟར་སེམས་ལས་བྱུང་བའི་ཆོས་མྱུར་དུ་འགྱུར་བ་བཞིན་དུ་བསྒྲུབ་པར་སླ་བ་ཡིན་ཏེ། ",
    "d263:1543": "དེ་དག་ཀྱང་དངོས་པོ་མེད་པ་སྐད་ཅིག་གིས་འཇིག་པར་གནས་པ་མ་ཡིན་ནོ། །",
    "d263:1544": "ཡང་མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག་ལ་རྟོག་པར་བྱེད་དེ། ",
    "d263:1545": "མིང་དང་གཟུགས་ལ་སྐྱེས་ཤིང་འགགས་ནས་སྐད་ཅིག་མ་གཉིས་པ་ལ་སྐྱེ་མཆེད་དྲུག་སྐྱེ་སྟེ། ",
    "d263:1546": "སྐྱེ་མཆེད་དྲུག་པོ་འདི་དག་ནི་མིག་དང་། རྣ་བ་དང་། སྣ་དང་། ལྕེ་དང་། ལུས་དང་། ",
    "d263:1547": "ཡིད་དོ། །མིག་གི་རྣམ་པར་ཤེས་པ་ཡང་རྣ་བའི་རྣམ་པར་ཤེས་པ་དང་འདྲེ་བ་དང་འབྲེལ་བའི་ལ་སོགས་པ་མ་ཡིན། ",
    "d263:1548": "གཅིག་ལ་གཅིག་འབྲེལ་པ་སེལ་བ་མ་ཡིན། ",
    "d263:1549": "མིག་གི་རྣམ་པར་ཤེས་པའི་ལས་ཀྱི་དམིགས་པ་སྐྱེས་པ་རྣ་བའི་རྣམ་པར་ཤེས་པའི་སྐད་ཅིག་མར་བྱ་བར་མི་ནུས། ",
    "d263:1550": "རྣ་བའི་རྣམ་པར་ཤེས་པའི་དམིགས་པ་ཡང་མིག་གི་རྣམ་པར་ཤེས་པའི་དམིགས་པའི་རྒྱུར་མི་སྐྱེད་པ་ནས་ཡིད་ཀྱི་རྣམ་པར་ཤེས་པའི་བར་དུ་བརྗོད་པར་བྱའོ། །",
    "d263:1551": "མིག་གི་རྣམ་པར་ཤེས་པ་ཡང་རྟག་པ་དང་མི་རྟག་པ་དང་འདྲེས་ཏེ་འབྱུང་བ་མ་ཡིན། ",
    "d263:1552": "ཁམས་གསུམ་གྱི་ཆད་པ་དང་རྟག་པའི་མཐའ་དང་འདྲེས་ཏེ་འབྱུང་བ་མ་ཡིན། ",
    "d263:1553": "ཆོས་ཐམས་ཅད་དུས་གསུམ་དང་། ཐ་མི་དད་པའི་མཐའ་ཉེ་བར་ལེན་པ་མ་ཡིན་པ་ནས། ཡིད་ཀྱི་རྣམ་པར་ཤེས་པའི་བར་དུ་བརྗོད་པར་བྱའོ། །",
    "d263:1554": "མིག་གི་རྣམ་པར་ཤེས་པ་ནི་བདེ་བ་དང་སྡུག་བསྔལ་གྱི་དངོས་པོའི་བདག་གི་མཐའ་དང་འདྲེས་ཏེ་འབྱུང་བ་མ་ཡིན། ",
    "d263:1555": "བདག་དང་བདག་མེད་པ་མ་ཡིན། ",
    "d263:1556": "སྡུག་པ་དང་མི་སྡུག་པ་མ་ཡིན། ",
    "d263:1557": "འདུས་བྱས་དང་འདུས་མ་བྱས་མ་ཡིན། ",
    "d263:1558": "ཆད་པ་དང་རྟག་པ་མ་ཡིན། ",
    "d263:1559": "མཚན་མ་དང་མཚན་མ་མེད་པ་མ་ཡིན། ",
    "d263:1560": "གཉིས་སུ་མ་ཡིན། གཉིས་སུ་མེད་པའི་མཐའ་མ་ཡིན། ",
    "d263:1561": "ཡང་དག་པའི་མཐའ་ཉེ་བར་འཛིན་པ་མ་ཡིན་པ་ནས། ",
    "d263:1562": "ཡིད་ཀྱི་རྣམ་པར་ཤེས་པའི་བར་དག་ཀྱང་ངོ་། །",
    "d263:1563": "མིག་གི་རྣམ་པར་ཤེས་པ་ལ་གཟུགས་ཀྱི་མཚན་ཉིད་སྟོང་པའམ་མི་སྟོང་པ་ཞེས་ཆགས་པ་མེད། སེལ་བ་མེད། ",
    "d263:1564": "ཐ་དད་པ་མེད། ",
    "d263:1565": "བདེ་བ་དང་། སྡུག་བསྔལ་བ་དང་། ནང་དང་ཕྱིའི་རྣམ་པར་སྨིག་རྒྱུ་བ་ལྟ་བུ་དང་འདྲེས་ཏེ་འབྱུང་བ་མ་ཡིན། ",
    "d263:1566": "ཐེག་པ་གསུམ་དང་། མི་ཁོམ་པའི་མཐའ་དང་། འཇིག་ཚོགས་ཀྱི་མཐའ་སེལ་བ་མ་ཡིན། ",
    "d263:1567": "གསུམ་གྱིས་གུས་པའི་ཚུལ་དུ་བྱེད་པ་མ་ཡིན། ཟད་མི་ཤེས་པའི་མཐའ་རྣམ་པར་འཁྱམ་པ་མ་ཡིན་པ་ནས། ",
    "d263:1568": "ཡིད་ཀྱི་རྣམ་པར་ཤེས་པ་ལ་ཚོར་བ་སྐད་ཅིག་མ་བདེན་པ་དང་། མི་བདེན་པ་ཉེ་བར་འགྲོ་བ་མེད། སྐྱེད་པ་མེད་པ་ནས། ",
    "d263:1569": "ཡིད་ཀྱི་རྣམ་པར་ཤེས་པའི་བར་དུ་བརྗོད་པར་བྱའོ། །",
    "d263:1570": "སྒྱུ་མ་ལྟ་བུའི་མིག་གི་རྣམ་པར་ཤེས་པ་ཡོད་པ་མ་ཡིན་པ་འདི་ལ་སྐད་ཅིག་མའི་སྤྱོད་པ་མེད། ཤེས་པ་མེད། སྣང་བ་མེད། ཡི་གེ་མེད་དེ། ",
    "d263:1571": "སྐད་ཅིག་མའི་མི་སྐྱེ་བ་དང་། འགོག་པ་དང་། ",
    "d263:1572": "ཆོས་འདི་དག་ནི་སྐད་ཅིག་མ་གཅིག་ལ་སྐྱེ་ཞིང་འགག་སྟེ། འདི་ལ་བྱེད་པ་པོ་དང་། བྱེད་དུ་འཇུག་པ་པོ་དང་། ",
    "d263:1573": "ཚོར་བ་པོ་དང་། ཚོར་བར་བྱེད་པ་པོ་དང་། སྐྱེད་པ་པོ་དང་། སྐྱེད་པར་བྱེད་པ་དང་། ལྡང་བར་བྱེད་པ་དང་། ",
    "d263:1574": "ལྡང་བར་བྱེད་དུ་འཇུག་པ་དང་། བྱིན་གྱིས་རློབ་པ་པོ་དང་། རྣམ་པར་འཇིག་པ་པོ་མེད་དོ། །དེ་དག་ནི་སྐད་ཅིག་མ་དང་པོ་ལ་སྐྱེས་ལ་སྐད་ཅིག་མ་གཉིས་པ་ལ་གནས་པ་མ་ཡིན། ",
    "d263:1575": "སྐྱེས་ནས་ཕན་ཚུན་ཐ་དད་པར་བྱེད་པ་མ་ཡིན། རྒྱུ་མེད་པ་ལས་བྱུང་བ་མ་ཡིན་ཏེ། ",
    "d263:1576": "ཆོས་དེ་དག་ནི་སྐད་ཅིག་གིས་འཇིག་པའི་མཚན་ཉིད་པས་དེས་ན་དེ་དག་ནི་སྟོང་པའོ། །",
    "d263:1577": "ཡང་དག་པ་མ་ཡིན་པ་ཀུན་ཏུ་རྟོག་པ་ལས་སྐྱེས་ཤིང་འགག་སྟེ། དེས་ན་དེ་དག་ནི་སྟོང་པའོ། །",
    "d263:1578": "སྐྱེ་མཆེད་དྲུག་གི་རྐྱེན་གྱིས་རེག་པ་ལ་རྟོག་པར་བྱེད་དེ། ",
    "d263:1579": "རྣམ་པར་ཤེས་པ་དྲུག་གི་ཚོགས་སྐྱེས་ཤིང་འགགས་པ་དང་། སྐད་ཅིག་མ་གཉིས་པའི་གནས་ལ་མིག་གི་འདུས་ཏེ་རེག་པ་ནས། ཡིད་ཀྱི་འདུས་ཏེ་རེག་པའི་བར་དག་གི་འདུས་ཏེ་རེག་པ་དྲུག་གི་ཚོགས་སྐྱེ་བའི་རྒྱུ་མེད་དོ། །",
    "d263:1580": "དེ་ལ་མིག་གི་འདུས་ཏེ་རེག་པ་ནི་མིག་གི་རྣམ་པར་ཤེས་པས་ཡུལ་ལ་རེག་པ་ལ་གནས་པའི་བྱ་བ་སྟེ། ",
    "d263:1581": "ཆགས་པར་བྱ་བའི་ཕྱིར་སྐད་ཅིག་མ་གཉིས་པ་ལ་འབྱུང་བའོ། །",
    "d263:1582": "དེ་ནི་གཉིས་ཀ་ཡང་དངོས་པོ་མེད་པ་སྟེ། ནམ་མཁའ་ལ་བརྟག་པའི་མཚན་ཉིད་ལྟ་བུའོ། །",
    "d263:1583": "མིག་གི་ཡུལ་གྱི་རེག་པ་ནི་མིག་གི་རྣམ་པར་ཤེས་པ་ལ་གནས་པའི་ཆགས་པར་བྱ་བའི་དོན་དུ་སྐད་ཅིག་མ་གཉིས་ལ་འབྱུང་བ་ནི་མ་ཡིན་ནོ། །",
    "d263:1584": "དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་ཡིད་ཀྱང་བརྗོད་པར་བྱའོ། །",
    "d263:1585": "མིག་གི་རྣམ་པར་ཤེས་པའི་རྐྱེན་ཀྱང་གཟུགས་ཀྱི་འདུས་ཏེ་རེག་པ་ལ་དམིགས་པ་ལ་ཡོད་པའི་མཚན་ཉིད་ཀྱི་རང་བཞིན་དུ་ཆགས་པར་བྱ་བའི་ཕྱིར་སྐད་ཅིག་མ་གཉིས་ལ་འབྱུང་བ་ནི་མ་ཡིན་ནོ། །",
    "d263:1586": "དེ་ནི་གཉིས་ཀ་ཡང་དངོས་པོ་མེད་པ་སྟེ། ནམ་མཁའ་ལ་བརྟག་པ་ལྟ་བུའོ། །",
    "d263:1587": "དེ་བཞིན་དུ་ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་ཡང་བརྗོད་པར་བྱའོ། །",
    "d263:1588": "མིག་ནི་མིག་གིས་གཉིས་སུ་མེད་དེ། གཉིས་ཀ་ཡང་དངོས་པོ་མེད་པའི་ཕྱིར་རོ། །",
    "d263:1589": "མིག་ནི་མིག་གི་རྣམ་པར་ཤེས་པས་གཉིས་སུ་མེད་དེ། གཉིས་ཀ་ཡང་དངོས་པོ་མེད་པའི་ཕྱིར་རོ། །",
    "d263:1590": "མིག་གི་རྣམ་པར་ཤེས་པ་ཡང་ཡུལ་གྱི་འདུས་ཏེ་རེག་པ་དང་གཉིས་སུ་མེད་དེ། གཉིས་ཀ་ཡང་དངོས་པོ་མེད་པའི་ཕྱིར་རོ། །",
    "d263:1591": "དེ་བཞིན་དུ་གནས་པའི་བྱ་བ་ཡང་ཆགས་པར་བྱ་བས་གཉིས་སུ་མེད་ཅིང་དངོས་པོ་མེད་དེ། ནམ་མཁའ་ལ་བརྟག་པའི་མཚན་ཉིད་ལྟ་བུའི་ཕྱིར་རོ། །",
    "d263:1592": "དངོས་པོ་འདི་དག་ནི་མཚན་ཉིད་མེད་པར་རྣམ་པར་བརྟག་སྟེ། ",
    "d263:1593": "བྱ་བ་མེད་པ། ཆགས་པ་མེད་པའི་མཚན་ཉིད་ཞེན་པ་མེད་པའོ། །",
    "d263:1594": "དུས་གསུམ་དང་ཁམས་གསུམ་དེ་དག་ཐམས་ཅད་ནི་ཆོས་ཀྱི་དབྱིངས་རྣམ་པར་མི་རྟོག་པ་ཆོས་ངེས་པར་སེམས་པ་ཤེས་པ་མེད་པ་སྦྱོར་བ་ལས་རྣམ་པར་བཟློག་པ། དཀའ་བ་མེད་པ། བྱིས་པ་སེམས་ཅན་ཇི་ལྟ་བ་བཞིན་དུ་མིང་མེད་པ། རྐྱེན་མེད་པ། ཁ་དོག་དང་མཚན་མ་མེད་པ། གནས་པ་མེད་པ། རྣམ་པར་དམིགས་པ་མེད་པ། བརྗོད་དུ་མེད་པ་ཡིན་ན། ནམ་མཁའི་རང་བཞིན་ལྟ་བུ་ལ་ཆོས་དང་ཆོས་ཀྱི་དབྱིངས་ཐ་དད་དུ་འབྱེད་དོ། །",
    "d263:1595": "རང་གི་རྒྱུད་ཀྱི་ཡོངས་སུ་རྟོག་པས་ཆོས་ཀྱི་དབྱིངས་གཅིག་ལ་ཚུལ་སྣ་ཚོགས་ཀྱིས་དེ་ལྟར་ཐ་དད་དུ་འབྱེད་དོ། །མིང་དང་། རྐྱེན་དང་། ཁ་དོག་དང་། མཚན་དང་དབྱིབས་སུ་འདོགས་སོ། །",
    "d263:1596": "འདོད་པའི་ཡོན་ཏན་ལྔ་ནི་སྐྱེ་བ་མེད་པ། ལྡང་བ་མེད་པ་མཚན་ཉིད་མེད་པ། རྣམ་པར་གཞག་པ་མེད་པའོ། །",
    "d263:1597": "རྣམ་པར་ཐར་པ་གསུམ་ནི་དབྱིངས་གཅིག་པའི་རང་བཞིན་གྱི་ངོ་བོ་ཉིད་དེ་དུས་གསུམ་ཐམས་ཅད་ལ་རྣམ་པར་མི་རྟོག་པའི་ཆོས་ཀྱི་དབྱིངས་ནམ་མཁའི་ལམ་ལྟ་བུར་རྣམ་པར་དཔྱད་པ་སྟེ། ",
    "d263:1598": "དེས་ནི་མིག་གི་ཡུལ་དང་། མིག་གི་རྣམ་པར་ཤེས་པའི་ཡུལ་གྱི་འདུས་ཏེ་རེག་པ་དང་། ཁམས་གསུམ་ཐམས་ཅད་ལ་འཇུག་པ་དང་། མཚན་དང་ཁ་དོག་དང་། དབྱིབས་དང་བྲལ་བ་ནམ་མཁའ་ལ་བརྟག་པའི་མཚན་ཉིད་ལྟ་བུ་ལ་འཇུག་པ་ཐམས་ཅད་ཀྱང་ཆོས་ཀྱི་དབྱིངས་སོ། །",
    "d263:1599": "དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་རྣམ་པར་ཤེས་པའི་འདུས་ཏེ་རེག་པ་ཡང་གཉིས་སུ་མེད་པ་སྟེ། གཉི་ག་ཡང་དངོས་པོ་མེད་པའི་ཕྱིར་རོ། །དེས་ན་རྣམ་པར་ཤེས་པ་དང་འདུས་ཏེ་རེག་པ་ལྡང་བ་ཇི་སྙེད་པ་ཐམས་ཅད་དང་། ",
    "d263:1600": "ཁམས་གསུམ་པ་ཐམས་ཅད་ཁོང་དུ་ཆུད་པ་དང་། ཁ་དོག་དང་། མཚན་དང་། དབྱིབས་ཁོང་དུ་ཆུད་པ་དང་། ནམ་མཁའ་ལ་བརྟག་པ་ལ་འཇུག་པ་ཡང་ཆོས་ཀྱི་དབྱིངས་སོ། །",
    "d263:1601": "གང་རེག་པའི་སྐྱེ་མཆེད་དྲུག་ལ་རྣམ་པར་དཔྱོད་ཅིང་འབྲེལ་པར་འབྱུང་བ་ཀུན་ཏུ་སློང་བའི་རྣམ་པར་དཔྱོད་པ་ཁོང་དུ་ཆུད་པ་ཆགས་པ་ཐམས་ཅད་བརྗོད་པས་བཅིངས་པ། བདུད་ཀྱི་དབང་དུ་སོང་བ་ནི་བདུད་ཀྱི་འདོད་པ་ཇི་ལྟ་བ་བཞིན་དུ་བྱེད་པའོ། །",
    "d263:1602": "གང་རེག་པའི་སྐྱེ་མཆེད་དྲུག་ལ་མི་དཔྱོད་ཅིང་མི་སྐྱེ་བ་ཀུན་ཏུ་སློང་བ་དང་། ཁ་དོག་དང་། དབྱིབས་ཐམས་ཅད་སེལ་བ་དང་། སྐད་ཅིག་གིས་འཇིག་པ། ནམ་མཁའ་ལ་བརྟག་པའི་མཚན་ཉིད་ལྟ་བུ་འདི་ནི་འཇིག་རྟེན་ལས་འདས་པ་བརྗོད་དུ་མེད་པའི་ཡེ་ཤེས་ཁོང་དུ་ཆུད་པའོ། །",
    "d263:1603": "གང་གཟུགས་ལ་རོ་མྱང་ཞིང་རེག་པའི་སྐྱེ་མཆེད་དྲུག་དང་། འདོད་པའི་ཡོན་ཏན་ལྔ་ལ་རྟག་པའམ། མི་རྟག་པ་ཞེས་དཔྱོད་པ་ཁོང་དུ་ཆུད་ཅིང་ཆགས་པ་ཐམས་ཅད་བརྗོད་པའི་བར་དག་ཀྱང་བདུད་ཀྱི་འདོད་པ་ཇི་ལྟ་བ་བཞིན་དུ་བྱེད་པའོ། །",
    "d263:1604": "གང་ཡང་གཟུགས་ལ་རོ་མྱང་བ་དང་འདོད་པ་ལྔའི་ཡོན་ཏན་དང་། རེག་པའི་སྐྱེ་མཆེད་དྲུག་ལ་རྟག་པའམ། མི་རྟག་པ་ཞེས་རྣམ་པར་དཔྱོད་པར་ནུས་པ། ",
    "d263:1605": "ཀུན་ཏུ་སློང་བའི་མཚན་ཉིད་ཡིད་ལ་བྱེད་པ་དེ་ནི་ཆགས་པ་ཐམས་ཅད་ཡོངས་སུ་གཅོད་པ་འཇིག་རྟེན་ལས་འདས་པ་བརྗོད་དུ་མེད་པ་ཁོང་དུ་ཆུད་པའི་བྱང་ཆུབ་ཀྱི་ལམ་རྣམ་པར་སྦྱོང་བའོ། །དེ་བཞིན་དུ་ཚོར་བ་དང་། ",
    "d263:1606": "འདུ་ཤེས་དང་། འདུ་བྱེད་རྣམས་དང་། གང་ཡང་རྣམ་པར་ཤེས་པ་དང་། རེག་པའི་སྐྱེ་མཆེད་དྲུག་ལ་རྟག་པའམ། མི་རྟག་པ་ཞེས་དཔྱོད་པ་ཁོང་དུ་ཆུད་པ་ཆགས་པ་ཐམས་ཅད་བརྗོད་པའི་བར་དེ་ཡང་བདུད་ཀྱི་འདོད་པ་ཇི་ལྟ་བ་བཞིན་དུ་བྱེད་པའོ། །",
    "d263:1607": "གང་ཡང་ཡིད་ཀྱི་རྣམ་པར་ཤེས་པ་དང་རེག་པའི་སྐྱེ་མཆེད་དྲུག་ལ་འདོད་པའི་ཡོན་ཏན་ལྔའི་རོ་མྱང་བར་མི་བྱེད་ཅིང་མུན་པ་ཡང་མེད། ",
    "d263:1608": "སྣང་བ་ཡང་མེད་དེ་ནམ་མཁའ་ལྟར་གཉིས་ལྟ་བུར་བྱ་བ་མ་ཡིན་པ་འདི་ཡང་འཇིག་རྟེན་ལས་འདས་པ་བརྗོད་དུ་མེད་པ་ཁོང་དུ་ཆུད་པའི་བྱང་ཆུབ་ཀྱི་ལམ་རྣམ་པར་སྦྱོང་བའོ། །",
    "d263:1609": "ཆོས་འདི་དག་ནི་འདུ་ཤེས་དང་སེམས་པ་དང་སྐད་ཅིག་མའི་རྒྱུན་གྱིས་འཇུག་པ་མ་ཡིན་ནོ། །",
    "d263:1610": "རེག་པ་ཕན་ཚུན་འདྲེས་ནས་འབྱུང་བར་བྱེད་པ་ཡང་མ་ཡིན་ནོ། །",
    "d263:1611": "སྐད་ཅིག་མའི་རྒྱུན་གྱིས་ཕན་ཚུན་སྐྱེད་པར་བྱེད་པ་ཡང་མ་ཡིན་ནོ། །",
    "d263:1612": "འགོག་པར་བྱེད་པ་ཡང་མ་ཡིན་ནོ། །",
    "d263:1613": "ཆོས་འདི་དག་ནི་སྐད་ཅིག་མ་དང་པོ་ལ་སྐྱེས་ནས་སྐད་ཅིག་མ་འདི་ཉིད་ལ་འཇིག་སྟེ། ",
    "d263:1614": "སྐད་ཅིག་མ་གཉིས་པ་ལ་གནས་པ་མ་ཡིན་ནོ། །",
    "d263:1615": "དེ་འགགས་ཏེ་རེག་པའི་སྐྱེ་མཆེད་དྲུག་དང་། འདུ་ཤེས་དང་སེམས་པ་འཇིག་པའི་སྐད་ཅིག་མ་གཉིས་པ་ལ་ཚོར་བ་སྐྱེའོ། །",
    "d263:1616": "དེ་ལ་ཚོར་བ་གང་ཞེ་ན། ",
    "d263:1617": "ཚོར་བའི་ཚོགས་དྲུག་གོ། །མིག་གིས་རེག་ནས་ཚོར་བ་སྐྱེ་སྟེ། རྣ་བ་དང་། སྣ་དང་། ལྕེ་དང་། ",
    "d263:1618": "ལུས་དང་། ཡིད་ཀྱི་འདུས་ཏེ་རེག་པ་ལས་སྐྱེས་པའི་ཚོར་བ་སྐྱེ་སྟེ། དེ་ཡང་སྐད་ཅིག་མ་གཅིག་མ་ཡིན། ལས་གཅིག་རྣམ་པར་དམིགས་པའི་སྐད་ཅིག་མ་མ་ཡིན། ",
    "d263:1619": "ཚོར་བ་གསུམ་ནི་བདེ་བའི་ཚོར་བ་དང་། སྡུག་བསྔལ་གྱི་ཚོར་བ་དང་། བདེ་བ་ཡང་མེད་སྡུག་བསྔལ་ཡང་མེད་པའི་ཚོར་བ་སྟེ། ",
    "d263:1620": "དུས་གསུམ་དང་། ཁམས་གསུམ་ཐམས་ཅད་ཀྱི་རེག་པའི་སྐྱེ་མཆེད་དྲུག་ལ་ཚོར་བ་རྣམ་པ་གསུམ་པོ་སྟོང་པར་ཁོང་དུ་ཆུད་པར་བྱ་སྟེ། ཇི་ལྟར་སྔར་བསྟན་པ་བཞིན་ནོ། །",
    "d263:1621": "ཡང་ལ་ལ་དག་འདི་སྐད་ཅེས་གང་རེག་པའི་སྐྱེ་མཆེད་དྲུག་ལས་ཚོར་བ་རྣམ་གསུམ་སྐྱེ་སྟེ། སྐལ་བ་མཉམ་པར་ཕུང་པོ་ལ་རྣམ་པར་དཔྱོད་པ་ལས་གནས་པ་དེ་ལྟ་བུ་ནི་རྟག་པར་ལྟ་བ་ཞེས་འཛེར་ཏོ། །",
    "d263:1622": "ཡང་གང་དག་འདི་སྐད་ཅེས་གང་རེག་པའི་སྐྱེ་མཆེད་དྲུག་ལས་ཚོར་བ་རྣམ་གསུམ་སྐྱེ་སྟེ། ཕུང་པོ་མེད་པའི་ཚིག་ལ་གནས་པ་དེ་ལྟ་བུའི་ཆད་པ་ཞེས་ཟེར་ཏེ། ",
    "d263:1623": "གཉི་གཡང་ཡོངས་སུ་སྤང་བར་བྱའོ། །",
    "d263:1624": "དེ་ཅིའི་ཕྱིར་ཞེ་ན། ",
    "d263:1625": "ཕུང་པོ་རྣམས་ནི་རྣམ་པར་མི་རྟོག་པ་སྟེ། ཕྱིར་ལྡོག་པ་ལ་གནས་པ་འདི་ནི་བཟོད་པའོ། །",
    "d263:1626": "འདི་ལྟ་སྟེ། དཔེར་ན་འབྱུང་བ་ཆེན་པོའི་ལུས་ཀྱི་ཕྱི་རོལ་སེམས་མེད་པ་དེ་ལ་ནི་བསྐྱེད་པར་བྱ་བའི་གཟུགས་དང་། མི་བྱ་བའི་གཟུགས་ཀྱི་གློག་གིས་སྣང་བར་བྱེད། ལུས་ཀྱི་ནང་དུ་ནི་སྣང་བར་མི་བྱེད། ",
    "d263:1627": "གློག་ནི་གཟུགས་ཀྱི་རྐྱེན་ལས་སྐྱེས་པ་མ་ཡིན། ",
    "d263:1628": "གཟུགས་རྣམ་པར་དམིགས་པ་མ་ཡིན། ",
    "d263:1629": "གཟུགས་ཀྱི་གནས་མ་ཡིན། ",
    "d263:1630": "གཟུགས་ཀྱི་རོ་མྱོང་བར་བྱེད་པ་མ་ཡིན། ",
    "d263:1631": "གློག་གི་གཟུགས་ཕན་ཚུན་ལ་འཇུག་པ་མ་ཡིན། གཟུགས་མཚན་མར་འཛིན་པ་མ་ཡིན། ",
    "d263:1632": "གཟུགས་སྤངས་ནས་སྣང་བར་བྱེད་པ་མ་ཡིན་ནོ། །",
    "d263:1633": "གློག་གི་གཟུགས་ཀྱི་ས་དང་འཐུན་པར་འབྲེལ་ཏེ་བྱུང་བ་མ་ཡིན། ",
    "d263:1634": "གཟུགས་ལ་སོགས་པ་དང་། ",
    "d263:1635": "འགག་པ་མ་ཡིན་པ་དེ་བཞིན་དུ་མྱུར་བའི་ཕྱིར་རེག་པའི་སྐྱེ་མཆེད་དྲུག་ལ་གཟུགས་མེད་པའི་ཕུང་པོ་བཞི་སྣང་བར་བྱེད་དེ། ",
    "d263:1636": "འདི་ལ་ཚོར་བ་གསུམ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་འཇུག་གོ། །",
    "d263:1637": "འདུ་ཤེས་དང་། འདུ་བྱེད་དང་། རྣམ་པར་ཤེས་པའི་རྣམ་པར་རིག་པས་འདུ་བྱེད་ཀྱི་སྡུག་བསྔལ་སྐྱེད་པ་ནི་མ་ཡིན་ནོ། །",
    "d263:1638": "ཚོར་བ་ལ་གནས་པ་མ་ཡིན་ནོ། །ཚོར་བ་བསྒྲུབ་པ་མ་ཡིན་ནོ། །ཚོར་བའི་རྗེས་སུ་འགྲོ་བ་མ་ཡིན་ནོ། །ཚོར་བ་འཕེལ་བར་བྱེད་པ་མ་ཡིན་ནོ། །ཚོར་བའི་རོ་མྱང་བའི་ཕྱིར་མ་ཡིན་ནོ། །",
    "d263:1639": "ཚོར་བ་མཚན་མར་འཛིན་པའི་ཕྱིར་མ་ཡིན་ནོ། །ཚོར་བ་ལ་ཀུན་ཏུ་དམིགས་པའི་ཕྱིར་མ་ཡིན་ནོ། །ཚོར་བའི་རོ་མྱང་བ་དང་མཚུངས་ཤིང་འདྲ་བའི་ཕུང་པོ་ལ་འདུ་བྱེད་ཀྱི་སྡུག་བསྔལ་དང་། སྡུག་བསྔལ་བའི་སྡུག་བསྔལ་སྐྱེད་པ་མ་ཡིན་ནོ། །",
    "d263:1640": "ཚོར་བ་སྐྱེས་པ་ན་འདུ་བྱེད་འགག་པ་མ་ཡིན་ནོ། །",
    "d263:1641": "ཚོར་བ་འགགས་པ་ན་འདུ་བྱེད་རྣམས་སོགས་པ་མ་ཡིན་ནོ། །",
    "d263:1642": "འདི་ལྟ་སྟེ་དཔེར་ན་གློག་ནི་ནམ་མཁའ་བོར་ནས་གཟུགས་རྣམས་ལ་སྣང་བར་བྱེད་པ་མ་ཡིན་ཏེ། ནམ་མཁའ་དང་གློག་གཉི་ག་ཡང་རྫས་མེད་ཅིང་བརྗོད་དུ་མེད་པ་དེ་བཞིན་དུ་ཆོས་རྣམས་དང་། ",
    "d263:1643": "མིང་དང་གཟུགས་དང་། ཚོར་བ་རྣམས་ཀྱང་ཕན་ཚུན་ཐ་དད་པར་མི་བྱེད་དོ། ",
    "d263:1644": "ཁམས་གསུམ་ཐམས་ཅད་ཀྱང་རྫས་མེད་པ། བརྗོད་དུ་མེད་པ། ཡི་གེ་མེད་པ་སྟེ། ",
    "d263:1645": "སྐད་ཅིག་མའི་རྒྱུན་གྱིས་གནས་པ་མ་ཡིན། ",
    "d263:1646": "ཕན་ཚུན་དུ་སོགས་ཤིང་འཕེལ་བས་ཆོས་ཀྱི་དབྱིངས་ཐ་དད་དུ་བྱེད་པ་མ་ཡིན་ཏེ། ",
    "d263:1647": "དེས་ན་དེ་དག་ནི་སྟོང་པའོ། །",
    "d263:1648": "སྐད་ཅིག་མ་གང་ལ་སྐྱེས་པ་སྐད་ཅིག་མ་དེ་ཉིད་ལ་འགག་སྟེ། སྐད་ཅིག་མའི་རྒྱུན་ལ་གནས་པ་མ་ཡིན་ནོ། །",
    "d263:1649": "དེས་ན་ཁམས་གསུམ་དང་། དུས་གསུམ་དང་། ཕུང་པོ་དང་། ཁམས་དང་། སྐྱེ་མཆེད་ཐམས་ཅད་འབྱུང་བ་མེད་པ། ",
    "d263:1650": "སྤྱོད་པ་མེད་པ། བརྗོད་དུ་མེད་པ། སྟོང་པའོ། །མེ་ཏོག་གི་གློག་གིས་བརྒྱན་པ་འདི་ནི་རྒྱ་མཚོའི་ཕྱག་རྒྱ་ཟད་མི་ཤེས་པ་སྣང་བའི་ཆོས་ཀྱི་སྒོའི་གནས་ཀྱི་ཚུལ་ཞེས་བྱའོ། །",
    "d263:1651": "སྐད་ཅིག་མ་དང་པོ་ལ་ཚོར་བ་སྐྱེས་ཏེ་འགགས་ནས་སྐད་ཅིག་མ་གཉིས་པ་ལ་སྲེད་པ་སྐྱེའོ། །",
    "d263:1652": "དེ་ལ་སྲེད་པ་གང་ཞེ་ན། ",
    "d263:1653": "སྲེད་པའི་ཚོགས་དྲུག་སྟེ། མིག་གི་འདུས་ཏེ་རེག་པ་ནས་ཡིད་ཀྱི་འདུས་ཏེ་རེག་པའི་བར་གྱི་སྲེད་པ་འབྱུང་ངོ་། །",
    "d263:1654": "གང་གཟུགས་ལ་མངོན་པར་དགའ་བ། གཏི་མུག་གི་དྲ་བསྒྲུབ་པ། ལུས་དང་། ",
    "d263:1655": "གཟུགས་དང་། སྒྲ་དང་། དྲི་དང་། རོ་དང་། རེག་བྱ་ལ་འཇུག་པ་ཐིབས་པོ་ནི་ནམ་མཁའ་བཞིན་ནོ། །",
    "d263:1656": "གཟུགས་ལ་ཡོངས་སུ་མི་རྟོག་པའི་ཚོར་བ་ནི་གློག་དང་ནམ་མཁའ་བཞིན་ནོ། །",
    "d263:1657": "འདུ་ཤེས་ནི་རླུང་དང་། ནམ་མཁའ་བཞིན་ནོ། །",
    "d263:1658": "འདུ་བྱེད་རྣམས་ནི་སྤྲིན་མེད་པའི་ནམ་མཁའ་བཞིན་ནོ། །",
    "d263:1659": "རྣམ་པར་ཤེས་པ་ནི་སྨིག་རྒྱུ་བ་དང་ནམ་མཁའ་བཞིན་ནོ། །",
    "d263:1660": "གཟུགས་ལ་ཡོངས་སུ་མི་རྟོག་ཅིང་ཐེར་ཟུག་ཏུ་མོས་ཏེ། མི་རྟག་པ་ཉིད་ཡོངས་སུ་མི་རྟོག་པ་འདི་ནི་སྲིད་པ་ཞེས་བྱའོ། །གཞན་ཡང་གཟུགས་ལ་སྡུག་བསྔལ་དུ་ཡོངས་སུ་མི་རྟོག་པ་དང་། སྒྲ་དང་དྲི་ལ་ཀུན་འབྱུང་བ་དང་། འགོག་པར་ཡོངས་སུ་མི་རྟོག་པ་དང་། ",
    "d263:1661": "རོ་ལ་ལམ་དུ་ཡོངས་སུ་མི་རྟོག་པ་དང་། རེག་བྱ་ལ་སྐྱེ་བ་དང་། འགོག་པ་བརྗོད་དུ་མེད་པར་ཡོངས་སུ་མི་རྟོག་པ་འདི་ནི་སྲིད་པའི་གནས་ལ་ཆགས་པ། ཁམས་གསུམ་ཐམས་ཅད་དུ་འཕྲོ་བ། དུས་གསུམ་གྱི་དངོས་པོ་ལ་སྲེད་པའི་གནས་ཞེས་བྱའོ། །",
    "d263:1662": "བྱིས་པ་སོ་སོའི་སྐྱེ་བོ་ངན་པ་རྣམས་ནི་འཁོར་བའི་ཆུ་ཀླུང་གི་རྒྱུན་གྱི་ཤུགས་འབབ་པ་ལ་མངོན་པར་བརྩོན་པ་སྟེ། དེ་ལ་བྱང་ཆུབ་སེམས་དཔས་གཟུགས་ལ་འདི་ལྟར་ཚུལ་བཞིན་གྱིས་སོ་སོར་བརྟག་པར་བྱ་སྟེ། འབྱུང་བ་ཆེན་པོ་བཞིའི་གཟུགས་འདི་ནི་ནང་དང་། འགོད་པའི་མཚན་ཉིད་དོ། །",
    "d263:1663": "གང་རབ་ཏུ་རྣམ་པར་འཇིག་པའི་མཚན་ཉིད་དེ་ནི་མི་རྟག་པ་སྟེ། ",
    "d263:1664": "ཇི་ལྟར་འབྱུང་བ་ཆེན་པོ་ཡོངས་སུ་བརྟག་པ་སྔར་བསྟན་པ་དེ་བཞིན་དུ་སོ་སོར་བརྟག་གོ། །",
    "d263:1665": "འདོད་པའི་ཡོན་ཏན་ལྔ་ལ་ནི་སྡོང་པོའི་ཚུལ་དུ་སོ་སོར་བརྟག་པར་བྱ་སྟེ། ",
    "d263:1666": "ཇི་ལྟར་སྡོང་པོ་ནམ་མཁའ་ལ་གནས་བཅས་ཏེ་མི་གནས་ཤིང་ས་ལ་བརྟེན་ཏེ། གནས་པ་དེ་བཞིན་དུ་གཟུགས་ནི་དབུ་བའི་གོང་བུ་ལྟ་བུ་སྟེ། ",
    "d263:1667": "གཟུགས་དང་གཟུགས་མེད་པའི་རྣམ་པར་དམིགས་པས་གཟུགས་དང་གཟུགས་མེད་པ་ལ་འཇུག །གཟུགས་དང་གཟུགས་མེད་པ་དང་མི་འབྲལ། ",
    "d263:1668": "གཟུགས་དང་གཟུགས་མེད་པའི་ལས་དང་། གཟུགས་དང་གཟུགས་མེད་པ་སྤངས་ནས་དབུ་བའི་གོང་བུ་ལྟར་སྙིང་པོ་མེད་པར་བརྟགས་ན་སྟོང་པ་སྟེ། ",
    "d263:1669": "འཇུག་པ་དང་མི་འཇུག་པ་ནི་ཇི་ལྟར་རླུང་འདུས་པའི་རྐྱེན་གྱིས་ཁ་ནས་སྒྲ་འབྱུང་བ། ",
    "d263:1670": "ཡི་གེ་མེད་ཅིང་བརྗོད་དུ་མེད་པ་དེ་བཞིན་དུ་ཁམས་གསུམ་གྱི་སྒྲ་ཡང་སྟོང་པར་ཁོང་དུ་ཆུད་པར་བྱའོ། །",
    "d263:1671": "ཇི་ལྟར་རླུང་འདུས་པ་དང་། ནམ་མཁའི་རླུང་དང་། ནམ་མཁའི་དྲི་མེད་དེ་སྟོང་པ་དེ་བཞིན་དུ་ཁམས་གསུམ་ཡང་དྲི་ལྟ་བུར་ཁོང་དུ་ཆུད་པར་བྱའོ། །",
    "d263:1672": "ཇི་ལྟར་བུམ་པ་ཆར་པའི་ཐིགས་པས་གང་བ་ཡང་དེའི་ནང་དུ་སུས་ཀྱང་ཐིགས་པ་བླུགས་པ་མེད། ",
    "d263:1673": "བསྒྲུབས་པ་མེད། ",
    "d263:1674": "བྱས་པ་མེད། ",
    "d263:1675": "བྱེད་དུ་བཅུག་པ་མེད་དེ། ཐམས་ཅད་ཡོངས་སུ་བཟུང་བ་དང་། ",
    "d263:1676": "ཉེ་བར་སྤྱད་པ་དང་བྲལ་བ་དེ་བཞིན་དུ་ཁམས་གསུམ་བདག་དང་བཅས་པའི་རོའི་ཡོན་ཏན་ཡང་སྟོང་པར་ཁོང་དུ་ཆུད་པར་བྱའོ། །ཇི་ལྟར་བུམ་པ་གང་ཡང་ནམ་མཁའ་དང་འདྲེས་པར་བསྒྲུབས་པ་མེད་དེ། ཇི་ལྟར་ནམ་མཁའ་ལ་མ་ཡིན། ",
    "d263:1677": "ནམ་མཁའ་དང་བུམ་པ་ཕན་ཚུན་རེག་པ་དང་བྲལ་བ་སེམས་མེད་པ་དེ་བཞིན་དུ་ཁམས་གསུམ་གྱི་རེག་པ་ཡང་སྟོང་པར་ཁོང་དུ་ཆུད་པར་བྱའོ། །",
    "d263:1678": "འདོད་པའི་ཡོན་ཏན་ལྔ་ལ་གཏི་མུག་གི་འཁོར་ལོས་བུང་བ་མེ་ཏོག་གི་དྲི་ལ་ཆགས་པ་དེ་བཞིན་དུ་གང་ཡང་འདོད་པའི་སྲེད་པ་དང་། ",
    "d263:1679": "གང་ཡང་གཟུགས་ཀྱི་སྲེད་པ་འདི་དག་ནི་འདོད་པའི་ཡོན་ཏན་ལྔའི་ཚུལ་གྱིས་སྟོང་པར་ཁོང་དུ་ཆུད་པར་བྱའོ། །",
    "d263:1680": "གང་ཡང་གཟུགས་མེད་པའི་ཕུང་པོ་བཞི་ལ་སྲེད་པ་གཟུགས་མེད་པ་ནི་ཡི་གེ་མེད་པ་རང་བཞིན་མེད་པ་སྟེ། ",
    "d263:1681": "ཅུང་ཟད་མ་ཡོད་པའི་ཚུལ་གྱིས་ཇི་ལྟར་སྔར་བསྟན་པ་བཞིན་དུ་སྟོང་པར་ཁོང་དུ་ཆུད་པར་བྱའོ། །ཇི་ལྟར་ནམ་མཁའ་ལ་བརྟེན་ཏེ། ",
    "d263:1682": "རླུང་རྒྱུ་བ་ནི་ནམ་མཁའ་ལ་རླུང་གིས་འདྲེས་པར་བྱས་ཤིང་ཆགས་པ་ཡང་མེད་དེ། ནམ་མཁའ་ལས་ཀྱང་རླུང་ལ་མ་ཡིན་ཞིང་གཉི་ག་ཡང་བརྗོད་དུ་མེད་ཅིང་ཡི་གེ་མེད་པ་དེ་བཞིན་དུ་གཟུགས་མེད་པའི་ཕུང་པོ་ཡང་ཕན་ཚུན་དངོས་པོ་མེད་པར་འགྲུབ་ཅིང་ལྡན་པ་སྟེ། ཕན་ཚུན་གནོད་པ་དང་། སྦྱོར་བ་དང་། འདྲེ་བ་དང་། ",
    "d263:1683": "ཆགས་པ་དང་། ",
    "d263:1684": "གནོད་པར་བྱེད་པ་མེད་པ་དེ་བཞིན་དུ་ཕུང་པོ་འདི་དག་ཀྱང་ཆོས་ཐམས་ཅད་མི་སྐྱེ་བའི་ཚུལ་གྱིས་དངོས་པོའི་མཚན་ཉིད་དུ་ཉེ་བར་མི་འགྲོ་ཞིང་སྐྱེད་པ་མེད་པར་ཁོང་དུ་ཆུད་པར་བྱའོ། །",
    "d263:1685": "ཇི་ལྟར་ནམ་མཁའ་དང་། རླུང་དང་། གློག་ཡི་གེ་མེད་ཅིང་བརྗོད་དུ་མེད་དེ་ལྷན་ཅིག་ཏུ་རྒྱུ་ཡང་ཕན་ཚུན་ཆགས་པ་མེད་པ་བཞིན་དུ་མྱ་ངན་ལས་འདས་པ་ཡང་ཟད་པ་མེད་དོ། །",
    "d263:1686": "ཇི་ལྟར་མྱ་ངན་ལས་འདས་པ་ཟད་པ་ཡང་མ་ཡིན་མི་ཟད་པ་ཡང་མ་ཡིན་པ་དེ་བཞིན་དུ་ཆོས་ཐམས་ཅད་ཀྱང་མྱ་ངན་ལས་འདས་པ་དང་མཉམ་སྟེ། མཉམ་པ་ཡང་མེད། ",
    "d263:1687": "མི་མཉམ་པ་ཡང་མེད་ལ་གཉེན་པོ་མི་དམིགས་ཏེ། ",
    "d263:1688": "གཉིས་སུ་བྱ་བ་མ་ཡིན་ཞིང་ཆོས་ཐམས་ཅད་ཆོས་ཀྱི་དབྱིངས་དང་མཚུངས་པར་སྤྱོད་པར་ཤེས་ནས་ཆོས་ཀྱི་དབྱིངས་དང་ཡང་དག་པའི་མཐའ་ལ་སྐྱེ་བའམ། འགག་པ་ཅུང་ཟད་ཀྱང་མི་སེམས་ཏེ། ",
    "d263:1689": "དེས་ན་ཆོས་ཀྱི་དབྱིངས་ནི་གནས་མེད་པའི་མཐའ་སྟེ། དེ་ནི་ཡང་དག་པའི་མཐའོ། །",
    "d263:1690": "གང་ཡང་དག་པའི་མཐའ་དེ་ནི་ཆོས་ཐམས་ཅད་ཀྱི་མཐའོ། །",
    "d263:1691": "དེ་ནི་དཀྱིལ་འཁོར་གསུམ་ཡོངས་སུ་གཅོད་པའི་མཐའོ། །",
    "d263:1692": "དེ་ནི་གཅོད་པ་མེད་ཅིང་འབྱེད་པ་མེད་པའི་མཐའོ། །",
    "d263:1693": "དེ་ནི་ཆད་པ་མེད་ཅིང་རྟག་པ་མེད་པའི་མཐའོ། །",
    "d263:1694": "ཇི་ལྟ་བ་བཞིན་གྱི་མཐའ་སྟེ། ",
    "d263:1695": "མཐའ་དེས་ཆོས་ཐམས་ཅད་མཐར་གྱུར་པ་སྟེ། ",
    "d263:1696": "མཐའ་ཇི་སྙེད་པ་དང་། མཐའ་མེད་པ་ནི་མི་གཉིས་པ་སྟེ། སྲིད་པའི་སྲེད་པ་མི་དམིགས་པའི་ཕྱིར་རོ། །",
    "d263:1697": "སྲོག་དང་འགྲོ་བ་དང་། གསོ་བ་དང་། གང་ཟག་ཐམས་ཅད་ནི་གཉིས་སུ་མེད་པའི་མཐའོ། །",
    "d263:1698": "ཡང་དག་པའི་མཐའ་དང་། འཇིག་ཚོགས་ཀྱི་མཐའ་དང་། སྲེད་པ་སེལ་བ་ཡང་མི་གཉིས་པའི་མཐའོ། །",
    "d263:1699": "དེ་ལྟར་ན་འཇིག་ཚོགས་ཀྱི་མཐའ་དང་འདོད་པ་གཅོད་པ་ཡོད་དོ། །",
    "d263:1700": "དེ་ལྟར་རབ་ཏུ་ཤེས་ན་འཇིག་ཚོགས་ལ་ལྟ་བའི་ཆ་ཉི་ཤུར་འགྱུར་རོ། །",
    "d263:1701": "ཡང་དག་པའི་མཐའ་ནི་སྲེད་པའི་འཇུག་པ་དང་མཚུངས་པ་ཉིད་མ་ཡིན་ནོ། །",
    "d263:1702": "ཡང་དག་པའི་མཐའ་ནི་སོང་བ་མེད་དོ། །",
    "d263:1703": "ནམ་སོང་བ་ན་ཟད་པ་མེད་འགོད་པ་མེད་དེ་ཤིན་ཏུ་མཐར་གྱུར་པ་དེ་བཞིན་དུ་སྲེད་པ་ཡང་མི་ཟད་པའི་སྒོ་སྟེ། ཆོས་ཐམས་ཅད་ཀྱང་མི་ཟད་པའོ། །",
    "d263:1704": "རང་བཞིན་མེད་པའོ། །ཆོས་ཐམས་ཅད་མ་སྐྱེས་པར་ཤེས་ནས་ཀུན་ནས་བསྐོར་བ་ཐམས་ཅད་གཅོད་པ་ནི་བརྗོད་དུ་མེད་པའི་དོན་སངས་རྒྱས་ཀྱི་སྐུ་མཐའ་ཡས་པ་ཡོངས་སུ་འགྲུབ་པ་སྒྲུབ་པའི་བཟོད་པའི་སྒོའི་གཏེར་གྱི་གཟུངས་རབ་ཏུ་ཐོབ་བོ། །",
    "d263:1705": "གཟུངས་དེ་རབ་ཏུ་ཐོབ་ནས་བྱང་ཆུབ་སེམས་དཔའ་ཕྱོགས་བཅུའི་སངས་རྒྱས་ཀྱི་སྐུ་མངོན་པར་གྲུབ་པ་སྟོན་ཏེ། །",
    "d263:1706": "མིག་གི་མཉམ་པ་ཉིད་ལས་མི་གཡོ་བར་སེམས་ཅན་རྣམས་ལ་འཆི་འཕོ་དང་སྐྱེ་བ་ཡང་སྟོན་ལ། འཆི་འཕོ་ཡང་མེད་སྐྱེ་བ་ཡང་མེད། གང་དུ་ཡང་འགྲོ་ཞིང་འོང་བར་འཇུག་པ་ཡང་མེད། ",
    "d263:1707": "འདུ་བྱེད་རྣམས་ལ་རྣམ་པར་རྟོག་པ་ཡང་མེད་དོ། །",
    "d263:1708": "དེ་ལྟར་དོན་དུ་གཉེར་ཞིང་མངོན་པར་རྟོག་པའི་བྱང་ཆུབ་སེམས་དཔའ་རྣམས་སྐད་ཅིག་ལ་སྲེད་པ་ལ་ཞུགས་ནས་སྐད་ཅིག་མ་གཉིས་པ་ལ་ལེན་པ་མངོན་པར་འགྲུབ་བོ། །",
    "d263:1709": "ལེན་པ་གང་ཞེ་ན། ",
    "d263:1710": "ལེན་པ་བཞི་སྟེ། འདོད་པའི་ལེན་པ་དང་། ལྟ་བའི་ལེན་པ་དང་། ཚུལ་ཁྲིམས་ཀྱི་ལེན་པ་དང་། བདག་ཏུ་སྨྲ་བའི་ལེན་པའོ། །",
    "d263:1711": "དེ་ལ་འདོད་པའི་ལེན་པ་གང་ཞེ་ན། འདོད་པའི་རོ་མྱོང་བར་བྱེད་པ་དང་། ",
    "d263:1712": "བདེ་བ་ལ་མངོན་པར་དགའ་ཞིང་མངོན་པར་ཆགས་ཞེན་པ་འདི་ནི་འདོད་པའི་ལེན་པ་ཞེས་བྱའོ། །",
    "d263:1713": "དེ་ལ་ལྟ་བའི་ལེན་པ་གང་ཞེ་ན། ",
    "d263:1714": "ཆད་པའམ་རྟག་པ་ཞེས་བྱ་བ་ནས་ལྟ་བར་སོང་བ་དྲུག་ཅུ་རྩ་གཉིས་ཀྱི་བར་དེ་ནི་ལྟ་བའི་ལེན་པ་ཞེས་བྱའོ། །",
    "d263:1715": "དེ་ལ་ཚུལ་ཁྲིམས་ཀྱི་ལེན་པ་གང་ཞེ་ན། ",
    "d263:1716": "གང་དག་འཕགས་པའི་བསྟན་པའི་ཚུལ་ཁྲིམས་དང་བརྟུལ་ཞུགས་དང་དཀའ་ཐུབ་དང་ཚངས་པར་སྤྱོད་པའི་གནས་དང་སྦྱངས་པའི་ཡོན་ཏན་དང་། ཡོ་བྱད་བསྙུངས་པ་དང་གང་ཡང་ཞགས་པ་འཐུབ་པ་དགུ་བཅུ་རྩ་ལྔའི་ཚུལ་ཁྲིམས་དང་། བརྟུལ་ཞུགས་དང་། དཀའ་ཐུབ་དང་། ཚངས་པར་སྤྱོད་པའི་གནས་དང་། སྦྱངས་པའི་ཡོན་ཏན་དང་། ཡོ་བྱད་བསྙུངས་པ་འདི་ནི་ཚུལ་ཁྲིམས་ཀྱི་ལེན་པའོ། །གང་དག་འདི་སྙམ་དུ་སེམས་ཏེ། ",
    "d263:1717": "བདག་དང་། སེམས་ཅན་དང་། སྲོག་དང་། འགྲོ་བ་དང་། ཤེད་ལས་སྐྱེས་པ་དང་། ཤེད་ཅན་དང་། བྱེད་པ་པོ་དང་། བྱེད་དུ་འཇུག་པ་དང་། ལྡང་བར་བྱེད་པ་དང་། ",
    "d263:1718": "ལྡང་བར་བྱེད་དུ་འཇུག་པ་དང་། ཚོར་བ་པོ་དང་། སྐྱེད་པ་པོ་དང་། སྐྱེད་དུ་འཇུག་པ་བྱུང་ཞིང་འབྱུང་བ་ཡོད་དོ་སྙམ་པ་འདི་ནི་བདག་ཏུ་སྨྲ་བའི་ལེན་པ་ཞེས་བྱ་སྟེ། དེ་དག་ནི་ལེན་པ་བཞིའོ། །",
    "d263:1719": "དེ་ལ་བྱང་ཆུབ་སེམས་དཔའ་བརྗོད་དུ་མེད་པའི་ཚུལ་གྱིས་ཡང་དག་པ་མ་ཡིན་པ་དང་མ་བྱུང་བར་རྟོག་གོ། །",
    "d263:1720": "ཆོས་ཐམས་ཅད་མཚན་ཉིད་གཅིག་སྟེ། དབྱེར་མེད་པའི་ཚུལ་གྱིས་དངོས་པོ་མེད་པ་དང་། ",
    "d263:1721": "བརྗོད་དུ་མེད་པ་དང་། ཚིག་གི་ལམ་མ་ཡིན་པ་དང་། ཆུའི་ཟླ་བ་ལྟ་བུ་དང་། ནམ་མཁའ་ལ་རྟག་པའི་མཚན་ཉིད་དང་། ཆོས་ཀྱི་དབྱིངས་དབྱེར་མེད་པར་ཡོངས་སུ་རྟོག་གོ། །",
    "d263:1722": "གང་ལ་འདོད་པའི་རོ་མྱང་ཞིང་མངོན་པར་དགའ་བ་དེ་ནི་སྡུག་བསྔལ་ལ་མངོན་པར་དགའ་བའོ། །",
    "d263:1723": "འདོད་པའི་གནས་སོ། །མངོན་པར་ཞེན་པའོ། །",
    "d263:1724": "བྱང་ཆུབ་སེམས་དཔའ་གང་མིག་གིས་ཤེས་པར་བྱ་བའི་གཟུགས་མཛེས་པ་སྡུག་པ་ཡིད་དུ་འོང་བ་མཐོང་ན། མིག་གི་རྣམ་པར་ཤེས་པ་ལ་མེའི་ཕུང་པོ་ཇི་ལྟ་བ་བཞིན་དུ་ཚུལ་བཞིན་གྱིས་རྟོག་སྟེ། ",
    "d263:1725": "མིག་གི་རྣམ་པར་ཤེས་པས་བརྟག་ཏུ་མེད་པའི་ཕུང་པོ་དེ་ཡང་རྫས་མེད་པ། བརྗོད་དུ་མེད་པ་ཡི་གེ་མེད་པ། དངོས་པོ་མི་དམིགས་པར་རྟོག་གོ། །",
    "d263:1726": "མིག་གི་རྣམ་པར་ཤེས་པ་དེ་ཡང་དངོས་པོ་མི་དམིགས་པའི་ཕྱིར་རྫས་མེད་པ། མཚན་ཉིད་མེད་པའོ། །",
    "d263:1727": "ནམ་མཁའ་དང་། ",
    "d263:1728": "མེ་དང་། མིག་དེ་ཡང་དངོས་པོ་མི་དམིགས་པས་བརྗོད་དུ་མེད་ཅིང་ཡི་གེ་མེད་པ་དེ་བཞིན་དུ་གཟུགས་སྡུག་པ་ནས་འདོད་པ་དང་ལྡན་པའི་བར་དུ་མཐོང་ན་མིག་གི་རྣམ་པར་ཤེས་པ་དེ་དང་། གཟུགས་དེ་གཉི་ག་དང་། བར་གྱི་ནམ་མཁའི་བར་དུ་ཡང་དངོས་པོ་མི་དམིགས་སོ། །",
    "d263:1729": "གང་གིས་མེ་མཐོང་བར་མིག་གི་རྣམ་པར་ཤེས་པ་སྐྱེས་ནས་དེ་འགགས་ཏེ་སྐད་ཅིག་མ་གཉིས་པ་ལ་གནས་པ་མ་ཡིན་ནོ། །",
    "d263:1730": "སྐད་ཅིག་མ་གཉིས་པ་ལ་ཚོར་བ་སྐྱེ་སྟེ། ཇི་ལྟར་འོད་འཕྲོ་བའི་ཕུང་པོ་བཞིན་དུ་དམིགས་སོ། །",
    "d263:1731": "ཚོར་བ་དེ་ཡང་བརྗོད་དུ་མེད་པ། ཡི་གེ་མེད་པ། མཚན་མ་དང་བྲལ་བའོ། །",
    "d263:1732": "ཚོར་བ་སྐྱེས་ཏེ་འགགས་ནས་སྐད་ཅིག་མ་གཞན་གྱི་གནས་ལ་འདུ་ཤེས་སྐྱེ་སྟེ། ",
    "d263:1733": "མེ་ལྕེ་འབར་བའི་འོད་འཕྲོ་བ་བཞིན་དུ་ཤེས་པར་བྱའོ། །",
    "d263:1734": "དེ་ཡང་འདུ་ཤེས་སྐྱེས་ནས་འགགས་པའི་བར་དུ་སྟེ། སྐད་ཅིག་མ་གཉིས་པའི་གནས་ལ་འདུ་བྱེད་རྣམས་སྐྱེ་སྟེ། ",
    "d263:1735": "གང་ཆུང་ངུ་དང་། ཚད་མེད་པ་དང་། གང་རིང་བ་དང་། གང་ཉེ་བའི་འོད་འཕྲོ་བ་བཞིན་དུ་རབ་ཏུ་ཤེས་ཏེ། ",
    "d263:1736": "འདུ་བྱེད་རྣམས་སྐྱེས་ནས་འགགས་པའི་བར་དུའོ། །སྐད་ཅིག་མ་གཞན་ལ་རྣམ་པར་ཤེས་པ་སྐྱེ་སྟེ། ",
    "d263:1737": "ཇི་ལྟར་འོད་འཕྲོ་བའི་ཕུང་པོ་སྐྱེ་བ་དང་འཇིག་པ་བཞིན་དུ་རབ་ཏུ་ཤེས་ཏེ། ",
    "d263:1738": "རྣམ་པར་ཤེས་པ་དེ་ཡང་བརྗོད་དུ་མེད་པ། ཡི་གེ་མེད་པར་གནས་པ། ",
    "d263:1739": "སྐད་ཅིག་གིས་འཇིག་པ་སྟེ། ",
    "d263:1740": "ནམ་མཁའ་ལ་བརྟག་པ་ལྟ་བུའོ། །",
    "d263:1741": "དེ་ལ་མེའི་བར་གྱི་ནམ་མཁའ་དེ་ཡང་རྫས་མེད་པ། བརྗོད་དུ་མེད་པ། ཡི་གེ་མེད་པའོ། །",
    "d263:1742": "གལ་ཏེ་འོད་འཕྲོ་བའི་ཕུང་པོ་གང་སྐྱེས་ནས་འབར་བ་དང་། འགག་པ་མཐོང་བ་ཐམས་ཅད་ཀྱང་ནམ་མཁའ་དང་མཚུངས་པའི་མཚན་ཉིད་དེ། ",
    "d263:1743": "བརྗོད་དུ་མེད་པ་དངོས་པོ་མེད་པ་སྟེ། ",
    "d263:1744": "འོད་འཕྲོ་བ་གཅིག་ཀྱང་རྐྱེན་མེད་པ། གྲངས་མེད་པའོ། །",
    "d263:1745": "ཆོས་འདི་དག་ཐམས་ཅད་སྐྱེ་ཞིང་འགག་པ་དེ་བཞིན་དུ་བྱང་ཆུབ་སེམས་དཔས་འདོད་པའི་ཡོན་ཏན་ལྔ་ལ་སྐྱེ་བ་དང་། འགག་པ་དང་། ནམ་མཁའ་ལ་བརྟག་པ་ལྟ་བུ་དང་། བརྗོད་དུ་མེད་པ་དང་། ",
    "d263:1746": "དངོས་པོ་མེད་པར་བརྟག་ཅིང་བཟོད་པ་བསྒོམ་པར་བྱའོ། །",
    "d263:1747": "དོན་འདི་དག་ནི་བཅོམ་ལྡན་འདས་ཀྱིས་གསུངས་ཏེ། དེ་ལ་འདི་སྐད་ཅེས་བྱའོ། །གཟུགས་ནི་མེ་ཡི་ཕུང་པོ་འདྲ། །",
    "d263:1748": "འདོད་པ་ཡང་དག་ཉིད་མཐོང་ནས། །མིག་གི་རྣམ་ཤེས་འདུས་མ་བྱས། །མིག་ནི་འོད་འཕྲོ་འདྲ་བར་ཤེས། །གཉི་ག་རྫས་དང་བྲལ་བ་སྟེ། །",
    "d263:1749": "བརྗོད་དུ་མེད་ཅིང་ཡི་གེ་མེད། །འོད་འཕྲོ་སྨིག་རྒྱུ་འདྲ་བ་སྟེ། །",
    "d263:1750": "རྣམ་པར་ཤེས་པ་སྒྱུ་མ་འདྲ། །",
    "d263:1751": "མྱུར་དུ་སྐྱེ་ཞིང་འཇིག་པ་ཡང་། །གཉི་ག་དངོས་པོ་མེད་པ་སྟེ། །",
    "d263:1752": "སྐད་ཅིག་གཉིས་པར་འོད་འཕྲོ་ཡི། །དྲོ་བ་ཐ་དད་ཤེས་པ་མེད། །",
    "d263:1753": "སྐྱེས་ནས་སྐད་ཅིག་འཇིག་པ་ཡི། །ཚོར་བ་ཆུ་ཡི་ཆུ་བུར་འདྲ། །",
    "d263:1754": "འདུ་ཤེས་དེ་ཡང་མེ་ལྕེ་ལྟར། །རབ་ཏུ་ཤེས་ཏེ་མཚན་ཉིད་མེད། །",
    "d263:1755": "འདུ་ཤེས་དང་ནི་འདུ་བྱེད་རྣམས། །སྐད་ཅིག་གཉིས་ལ་འགོག་པའོ། །",
    "d263:1756": "ཚད་མེད་དག་དང་ཆུང་ངུ་ཡང་། །འོད་འཕྲོའི་ཕུང་པོ་འདྲ་བར་ཤེས། །",
    "d263:1757": "འདུ་བྱེད་རྣམས་ནི་འགོག་པ་ལྟར། །དེ་ལྟར་རྣམ་ཤེས་རྗེས་སུ་འགྲོ། །",
    "d263:1758": "འགགས་ནས་ཀྱང་ནི་ཡང་སྐྱེ་སྟེ། །འོད་འཕྲོ་ཕུང་པོ་འདྲ་བར་ཤེས། །",
    "d263:1759": "དེ་ལྟར་འོད་འཕྲོ་རྫས་མེད་དེ། །གཟུགས་རྣམས་མཐོང་བ་སྒྱུ་མ་བཞིན། །མྱུར་ཞིང་གཡོ་བ་མེད་བཞིན་དུ། །",
    "d263:1760": "ཕུང་པོ་ལྔ་རྣམས་རྗེས་སུ་འཇུག །",
    "d263:1761": "ནམ་མཁའ་ལ་ནི་རྒྱུ་བ་ཀུན། །མེ་ཡི་ཕུང་པོ་འབར་བ་འདྲ། །",
    "d263:1762": "རྫས་ཡོད་མ་ཡིན་བརྗོད་མེད་དེ། །",
    "d263:1763": "དེ་དག་ཐམས་ཅད་དངོས་པོ་མེད། །",
    "d263:1764": "དེ་ལྟར་འདོད་པའི་ལེན་པ་ཡང་། །འདོད་པའི་ཡོན་ཏན་ལྔ་ལ་དགའ། །སྐད་ཅིག་འཇིག་པའི་རྒྱུན་དག་ཀྱང་། །ཐམས་ཅད་སྟོང་པ་དངོས་པོ་མེད། །",
    "d263:1765": "བྱང་ཆུབ་སེམས་དཔའ་འཇིགས་མེད་པ། །",
    "d263:1766": "དེ་ལྟར་འདོད་པ་རྣམས་བརྟགས་ནས། །འདོད་སེམས་ཡོངས་སུ་ཟད་བྱེད་ཅིང་། །ཚུལ་བཞིན་དུ་ནི་བཟོད་པ་སྒོམ། །",
    "d263:1767": "འདོད་པ་རྣམས་ནི་མེ་འདྲ་སྟེ། །རོ་མྱང་བྱ་བའི་མི་རིགས་སྟོན། །",
    "d263:1768": "སྒྱུ་མ་སྨིག་རྒྱུ་ཚུལ་གྱིས་ནི། །ཚོར་བ་ཆུ་ཡི་ཆུ་བུར་འདྲ། །",
    "d263:1769": "གང་གིས་འདོད་པ་ཤེས་བྱེད་པའི། །རྣམ་པར་ཤེས་པ་སྒྱུ་མ་འདྲ། །ཐམས་ཅད་ནམ་མཁའ་འདྲ་བར་ཡང་། །",
    "d263:1770": "དེ་ལྟར་བཟོད་པ་རྣམ་པར་སྒོམ། །",
    "d263:1771": "རིགས་ཀྱི་བུ་དེ་ལ་ལྟ་བའི་ལེན་པ་གང་ཞེ་ན། རིགས་ཀྱི་བུ་གང་ཕུང་པོ་ལྔ་ལ་བརྟག་པར་ལྟ་བ་སྟེ། གནས་སུ་སྙེམས་པ་དང་། ཡང་དག་པ་མ་ཡིན་པ་ཀུན་ཏུ་རྟོག་པ་དང་། ",
    "d263:1772": "གཏི་མུག་གིས་རྣམ་པར་བསྒྲུབས་པས་གཟུགས་ལ་རྣམ་པར་རྟོག །གཟུགས་ལ་མངོན་པར་ཆགས། གཟུགས་ཀྱི་རོ་མྱོང་བར་བྱེད། བདེ་བ་དང་སྡུག་བསྔལ་བར་རློམ་ཞིང་སྙེམས་སོ། །ཚོར་བ་དང་། ",
    "d263:1773": "འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་ལ་ཡང་རྟོག་པ་ནས་སྙེམས་པའི་བར་འདི་ནི་རྟག་པར་ལྟ་བ་ཞེས་བྱའོ། །",
    "d263:1774": "རིགས་ཀྱི་བུ་དེ་ལ་ཆད་པར་ལྟ་བ་ནི་གང་ལེགས་པར་བྱས་པ་དང་། ཉེས་པར་བྱས་པ་རྣམས་ཀྱི་རྒྱུ་དང་འབྲས་བུ་དང་། རྐྱེན་ཆུད་གསོན་པ་སྟེ། མདོར་ན་གང་ཅུང་ཟད་འཇིག་རྟེན་དང་། འཇིག་རྟེན་ལས་འདས་པ་དང་། ",
    "d263:1775": "ཟག་པ་དང་བཅས་པ་དང་། ཟག་པ་མེད་པ་རྣམས་ཀྱི་རྒྱུ་ལ་དམིགས་པའི་ལས་དང་། བྱ་བ་དང་། འབྲས་བུ་དང་། སྤྱོད་པ་ཁོང་དུ་ཆུད་པ་སྙེམས་པར་འགྱུར་བ་འདི་ནི་ཆད་པར་ལྟ་བ་སྟེ། ",
    "d263:1776": "ལྟ་བར་སོང་བ་དྲུག་ཅུ་རྩ་གཉིས་ཀྱི་བར་དག་ཀྱང་ངོ་། །གང་ཡང་འཇིག་རྟེན་གྱི་དང་། ",
    "d263:1777": "འཇིག་རྟེན་ལས་འདས་པ་དང་། ཟག་པ་དང་བཅས་པ་དང་། ཟག་པ་མེད་པ་དང་། ལྟ་བ་ཐམས་ཅད་ལ་གནས་པའི་རྟོག་པ་སྐད་ཅིག་མས་ཀླས་པ། སྐད་ཅིག་མས་འཇལ་བ། ",
    "d263:1778": "དངོས་པོ་ཐམས་ཅད་དང་མ་འདྲེས་པ། གནས་ཁོང་དུ་ཆུད་པ་སྟེ། གང་གནས་མེད་པ་དེ་ནི་དངོས་པོ་མེད་པའོ། །དེ་མི་འགྲོ་བའོ། །",
    "d263:1779": "གང་མི་འགྲོ་བ་དེ་ཀུན་ནས་ཉོན་མོངས་པ་མ་ཡིན། རྣམ་པར་བྱང་བ་མ་ཡིན། ",
    "d263:1780": "འབྱུང་བ་མ་ཡིན། འཇུག་པ་མ་ཡིན་ནོ། །",
    "d263:1781": "གང་འབྱུང་བ་མ་ཡིན། འཇུག་པ་མ་ཡིན་པ་དེ་ནི་རྫས་མེད་པའོ། །སྣང་བ་མེད་པའོ། །རྟོག་པ་མེད་པའོ། །འགྲོ་བ་མེད་པའོ། །",
    "d263:1782": "འོང་བ་མེད་པའོ། །དུས་གསུམ་ཐམས་ཅད་ལ་སྐད་ཅིག་སྐད་ཅིག་ཏུ་རྟོག་པའོ། །",
    "d263:1783": "སྤྱོད་པ་མེད་པའོ། །སྟོང་པའོ། །བརྗོད་དུ་མེད་པའོ། །",
    "d263:1784": "ཇི་ལྟར་རྫས་ཀྱི་མཚན་ཉིད་ཀྱིས་དུས་གསུམ་ཐམས་ཅད་ཀྱི་སྐད་ཅིག་མ་དང་། ཤིན་ཏུ་སྐད་ཅིག་མས་སྟོང་པ་དེ་བཞིན་དུ་རིགས་ཀྱི་བུ་གང་ལ་ལ་འཕགས་པ་དང་། འཕགས་པ་མ་ཡིན་པ་དང་། འཇིག་རྟེན་གྱི་དང་། འཇིག་རྟེན་ལས་འདས་པ་དང་། ལྟ་བ་ཀུན་ནས་བསྐོར་བ་དང་། ",
    "d263:1785": "རྣམ་པར་མི་རྟོག་པ་དང་། ཀུན་ཏུ་རྟོག་པ་དང་། ཉེ་བར་རྟོག་པ་དང་། རྒྱུ་དང་། སྐྱེ་བ་དང་། ལུས་དང་། སྣོད་དང་། ལྟ་བ་སྙེམས་པ་ཐམས་ཅད་སྐད་ཅིག་མ་སྟེ། དུས་གསུམ་གྱི་ལྟ་བ་ནི་ཤིན་ཏུ་སྟོང་པའོ། །བརྗོད་དུ་མེད་པའོ། །",
    "d263:1786": "འདུལ་བར་ཡང་དག་པར་འདུལ་བ་མ་ཡིན་པའོ། །འདུ་བ་མ་ཡིན་པར་ཡང་མ་ཡིན་ནོ། །",
    "d263:1787": "ཚུལ་ཁྲིམས་དང་། ལེན་པ་དང་། བརྩོན་འགྲུས་དང་། དགའ་བ་དང་། ལེ་ལོ་ཡང་དག་པར་འདུལ་བ་མ་ཡིན་ནོ། །",
    "d263:1788": "ཆགས་པ་སེལ་བ་དང་། ཤེས་རབ་མ་ཡིན་ནོ། །འཆལ་པའི་ཤེས་རབ་མ་ཡིན་ནོ། །",
    "d263:1789": "ལྟུང་བ་མ་ཡིན་ནོ། །",
    "d263:1790": "ལྟུང་བ་མེད་པ་དང་གཡོ་བ་ཡང་ཡང་དག་པར་འདུ་བ་མ་ཡིན་ནོ། །ཐོབ་པ་མ་ཡིན་ནོ། །",
    "d263:1791": "ཐོབ་པ་མེད་པ་དང་གཡོ་བ་མ་ཡིན་ནོ། །",
    "d263:1792": "འཇིག་རྟེན་གྱི་དང་། འཇིག་རྟེན་ལས་འདས་པ་དང་། དམ་པར་དཔྱོད་པ་དང་། གཡོ་བ་ཡང་དག་པར་འདུ་བ་མ་ཡིན་ནོ། །",
    "d263:1793": "གནས་ལ་རྣམ་པར་རྟོག་པའི་ལམ་མ་ཡིན་ནོ། །",
    "d263:1794": "འདོད་པའི་ཡོན་ཏན་ལྔ་རྣམས་དང་། གཟུགས་དང་གཟུགས་མེད་པའི་ཁམས་དང་། ཕུང་པོ་ནི་བླང་བ་མེད་པ་མང་པོ་ལྟ་བུའི་མཚན་ཉིད་བསྡུ་བའི་མཚན་མ་ཡིན་ནོ། །",
    "d263:1795": "ཕུང་པོ་དང་ཁམས་དང་སྐྱེ་མཆེད་ལ་ལྟ་བ་དང་། གཡོ་བ་ཡང་དག་པར་འདུ་བ་མ་ཡིན་ནོ། །",
    "d263:1796": "ལྟ་བ་ཐམས་ཅད་ནི་གཉིས་སུ་མེད་པའོ། །སྟོང་པའོ། །རྫས་མེད་པའོ། །བརྗོད་དུ་མེད་པའོ། །",
    "d263:1797": "འདི་ལྟ་སྟེ་དཔེར་ན་མེ་ལོང་གི་དཀྱིལ་འཁོར་ལ་བཞིན་གྱི་དཀྱིལ་འཁོར་སྣང་བ་ཡང་བཞིན་གྱི་དཀྱིལ་འཁོར་དེ་ཕུང་པོས་བསྐྱེད་པ་མ་ཡིན། ཁམས་ཀྱིས་བསྐྱེད་པ་མ་ཡིན། སྐྱེ་མཆེད་ཀྱིས་བསྐྱེད་པ་མ་ཡིན་གྱི་ཚུལ་གཅིག་སྟེ། ",
    "d263:1798": "ཡི་གེ་མེད་ཅིང་བརྗོད་དུ་མེད་པ་དེ་བཞིན་དུ་རིགས་ཀྱི་བུ་འཕགས་པ་དང་། ",
    "d263:1799": "འཕགས་པ་མ་ཡིན་པ་དང་། འཇིག་རྟེན་གྱི་དང་། འཇིག་རྟེན་ལས་འདས་པ་གང་ཡང་རུང་སྟེ། ",
    "d263:1800": "དེ་དག་ཐམས་ཅད་ནི་ཕུང་པོས་བསྐྱེད་པ་མ་ཡིན། ཁམས་ཀྱིས་བསྐྱེད་པ་མ་ཡིན། སྐྱེ་མཆེད་ཀྱིས་བསྐྱེད་པ་མ་ཡིན་ཏེ། ",
    "d263:1801": "ལྟ་བ་ཐམས་ཅད་ནི་བརྗོད་དུ་མེད་ཅིང་ཡི་གེ་མེད་པའོ། །",
    "d263:1802": "རིགས་ཀྱི་བུ་འདི་ལྟ་སྟེ། དཔེར་ན་ཉི་མའི་རྐྱེན་གྱིས་སྨིག་རྒྱུ་བ་སྣང་བར་འགྱུར་བ་ཡང་། སྨིག་རྒྱུ་བ་ཕུང་པོ་ལ་གནས་པ་མ་ཡིན། ཁམས་ལ་གནས་པ་མ་ཡིན། ",
    "d263:1803": "སྐྱེ་མཆེད་ལ་གནས་པ་མ་ཡིན་པ་དེ་བཞིན་དུ་རིགས་ཀྱི་བུ་འཕགས་པ་དང་། འཕགས་པ་མ་ཡིན་པ་དང་། འཇིག་རྟེན་གྱི་དང་། འཇིག་རྟེན་ལས་འདས་པའི་ལྟ་བ་གང་ཡང་རུང་སྟེ། ལེན་པ་དང་བཅས་པ་གཏི་མུག་གིས་རྣམ་པར་བསྒྲུབས་པའི་རྐྱེན་གྱིས་བརྗོད་དུ་མེད་པ་ཡི་གེ་མེད་པའོ། །",
    "d263:1804": "དོན་འདི་དག་ནི་བཅོམ་ལྡན་འདས་ཀྱིས་གསུངས་ཏེ། དེ་ལ་འདི་སྐད་ཅེས་བྱའོ། །རྐྱེན་གྱིས་རྣམས་ནི་རྐྱེན་བཅུ་སྟེ། །ལྟ་བ་སྐྱེད་པ་མཁས་པ་ཡིན། །",
    "d263:1805": "ཆོས་རྣམས་སྟོང་པར་མི་ཤེས་ཏེ། །ལོག་པར་ལྟ་བའི་སྤྱོད་ཡུལ་ལོ། །",
    "d263:1806": "ལྟ་བ་དག་ནི་བརྗོད་མེད་ཅིང་། །ཡི་གེ་ཡོད་པ་མ་ཡིན་པས། །དུས་གསུམ་མཉམ་པ་ཉིད་དག་ནི། །",
    "d263:1807": "ལྟ་བའི་གཟུགས་ཀྱི་ལྟ་མ་ཡིན། །",
    "d263:1808": "བཅུ་གསུམ་རྐྱེན་ལ་རག་ལས་པ། །ཆོས་ཉིད་ཐ་དད་མ་ཡིན་ཏེ། །",
    "d263:1809": "མཉམ་པ་ཉིད་དང་འགལ་མེད་ལ། །ལྟ་བ་སྐྱེད་ཅིང་རྟོག་པར་བྱེད། །",
    "d263:1810": "ལྟ་བའི་ལེན་པ་སྨིག་རྒྱུ་འདྲ། །",
    "d263:1811": "ཐ་དད་མ་ཡིན་ཡི་གེ་མེད། །",
    "d263:1812": "བྱིས་པ་དཀའ་བ་བྱེད་པ་དག །",
    "d263:1813": "ཀུན་ཏུ་རྟོག་པར་བྱིན་གྱིས་རློབ། །རྐྱེན་གྱི་རྣམ་པ་བཅུ་གསུམ་མཉམ། །",
    "d263:1814": "ཆད་མེད་རྟག་པ་མེད་པ་ཡི། །རྣམ་པར་ཐར་པ་གསུམ་བསྒོམས་པས། །མཁས་པ་འགལ་བར་མི་བྱེད་དོ། །",
    "d263:1815": "ལྟ་བ་ཐམས་ཅད་རྒྱུ་བ་མེད། །མཚན་མ་མེད་པས་བསྐྱེད་པ་སྟེ། །ཇི་ལྟར་གཟུགས་རྣམས་མེ་ལོང་ལ། །དེ་ལྟར་ཆོས་ཀྱི་ཆོས་ཉིད་དོ། །",
    "d263:1816": "ཆོས་རྣམས་ཐམས་ཅད་ཚུལ་གཅིག་སྟེ། ",
    "d263:1817": "དབེན་པ་སྟོང་པ་ཉིད་ལ་གནས། །",
    "d263:1818": "མཁས་པ་ལྟ་བ་ཐམས་ཅད་ཀྱི། ཀུན་ནས་ལྡང་ལ་མི་རྟོག་གོ། །",
    "d263:1819": "རིགས་ཀྱི་བུ་དེ་ལ་ཚུལ་ཁྲིམས་ཀྱི་ལེན་པ་གང་ཞེ་ན། གང་ཅུང་ཟད་ཚུལ་ཁྲིམས་དང་། དཀའ་ཐུབ་དང་། བརྟུལ་ཞུགས་དང་། ཚངས་པར་སྤྱོད་པ་སྙེམས་ཤིང་རྣམ་པར་དམིགས་ཏེ། ",
    "d263:1820": "གནས་ལ་མངོན་པར་ཆགས་པ་དེ་དག་ཐམས་ཅད་ནི་ལུས་དང་ངག་དང་། ཡིད་ཀྱི་ལས་རྣམ་པར་གཞིག་པའི་དོན་གྱི་ཕྱིར་འཁོར་བ་ལས་བསྒྲལ་བའི་དོན་གྱི་ཕྱིར། ཁམས་གསུམ་ལས་འབྱུང་བའི་དོན་གྱི་ཕྱིར། ",
    "d263:1821": "དེ་དང་དེར་ལུས་ལ་གནོད་པ་དང་ལྡན་པའི་རྗེས་སུ་སྦྱོར་བ་དང་། སྡོམ་པ་དང་། སྡོམ་པ་མ་ཡིན་པ་ལ་སྦྱོར་བ་འདི་ནི་ཚུལ་ཁྲིམས་ཀྱི་ལེན་པའོ། །",
    "d263:1822": "རིགས་ཀྱི་བུ་དེ་ལ་གང་ལུས་ལ་གནོད་པ་དང་ལྡན་པ་ལ་འཇུག་པ་དག་ནི་ཚོར་བ་གསུམ་འདྲེས་པར་བྱེད་པ། འཕགས་པ་མ་ཡིན་པ། ",
    "d263:1823": "དོན་མ་ཡིན་པ་དང་ལྡན་པ་འདི་ཉིད་བདེན་གྱི། གཞན་ནི་གཏི་མུག་གོ་སྙམ་པ་ནི་ལུས་ཀྱི་ཚུལ་ཁྲིམས་སྙེམས་པའོ། །",
    "d263:1824": "དེ་ཅིའི་ཕྱིར་ཞེ་ན། ",
    "d263:1825": "ལུས་འདི་ནི་གཡོ་བ་མེད་པ། འགྱུར་བ་མེད་པ་ཉོན་མོངས་པ་ཐམས་ཅད་དང་མ་འདྲེས་པའི་ཕྱིར་རོ། །",
    "d263:1826": "རིགས་ཀྱི་བུ་འདི་ལྟ་སྟེ། དཔེར་ན་ཆུ་ཀླུང་གང་གཱའི་བྱེ་མ་ནི་གཡོ་བ་མེད་ཅིང་འགྱུར་བ་མེད་པ་སྟེ། ",
    "d263:1827": "འོན་ཀྱང་རླུང་གི་རང་བཞིན་གྱིས་འདྲིལ་བ་དེ་བཞིན་དུ་ཆེན་པོ་བཞི་ལས་གྱུར་པའི་ལུས་ཀྱང་གཡོ་བ་མེད་ཅིང་འགྱུར་བ་མེད་པ་སྟེ། འོན་ཀྱང་གློ་བུར་གྱི་རེག་པའི་རྐྱེན་ཉེ་བར་ལེན་པ་དང་བཅས་པ་སྟེ། ལུས་དེ་ལ་གནོད་པ་དང་འབྲེལ་པ་སྣ་ཚོགས་ལ་འདི་ལྟ་སྟེ། ཞགས་པ་འཐུབ་པ་དགུ་བཅུ་རྩ་ལྔའི་སེམས་ཅན་ལ་སོགས་པ་མཆོག་དམ་པར་སྦྱོར་རོ། །",
    "d263:1828": "གང་དུས་གསུམ་གྱི་ལུས་དང་ངག་དང་། ཡིད་ཀྱི་འདུ་བྱེད་ལ་སྙེམས་པ་དང་། གང་ཚུལ་གཅིག་པ་མཉམ་པ་ཉིད་མི་ཤེས་ཤིང་ལུས་དང་ངག་དང་ཡིད་སྡོམ་པའི་ངལ་བ་མི་སྐྱེད་པ་འདི་ཡང་ཟག་པ་དང་བཅས་ཤིང་ཉེ་བར་ལེན་པ་དང་བཅས་པའི་འདུ་བྱེད་ཀྱི་སྡུག་བསྔལ་བཟོད་པ་འཁྲུགས་པར་བྱེད་པའོ། །",
    "d263:1829": "རིགས་ཀྱི་བུ་དེ་ལ་ཚུལ་གཅིག་པ་མཉམ་པ་ཉིད་ཀྱི་བཟོད་པ་བསྒོམ་པ་གང་ཞེ་ན། ",
    "d263:1830": "གང་སྡོམ་པ་གསུམ་རྡུལ་ཙམ་ཡང་མི་སྐྱེད་པ་འདི་ནི་ཚུལ་གཅིག་པ་མཉམ་པ་ཉིད་ཀྱི་བཟོད་པ་བསྒོམ་པའོ། །",
    "d263:1831": "གང་འདི་ལ་ཉེ་བར་ལེན་པ་དང་བཅས་པའི་སྡོམ་པ་གསུམ་གྱི་འདུ་ཤེས་སྙེམས་པ་འདི་ཡང་ཟག་པ་དང་བཅས་ཤིང་ཉེ་བར་ལེན་པ་དང་བཅས་པའི་འདུ་བྱེད་ཀྱི་སྡུག་བསྔལ་བཟོད་པ་འཁྲུགས་པར་བྱེད་པའོ། །",
    "d263:1832": "གང་འདི་ལ་དུས་གསུམ་རོ་གཅིག་ཅིང་ཐ་མི་དད་པ་དང་། སྡོམ་པ་གསུམ་གྱི་སྐྱེད་པ་དང་། རྒྱུ་བ་མེད་པ་དང་། ཀུན་ནས་ཉོན་མོངས་པ་མེད་པ་དང་། རྣམ་པར་བྱང་བ་མེད་པའི་འདུ་བྱེད་རྣམས་ལ་རྣམ་པར་རྟོག་པ་འདི་ནི་ཚུལ་གཅིག་པ་མཉམ་པ་ཉིད་བསྒོམ་པའོ། །",
    "d263:1833": "གང་ཡང་ཕ་རོལ་ཏུ་ཕྱིན་པ་དྲུག་པོ་མི་གཉིས་པའི་གནས་པ་འདི་དག་ལ་གནས་སུ་དམིགས་པ་དང་། དངོས་པོར་དམིགས་པ་དང་། ཡེ་ཤེས་འཕེལ་བར་རྟོག་པ་དང་། དུས་གསུམ་ཡང་དག་པར་བསྒྲུབས་པ་སྙེམས་པ་འདི་ཡང་ཟག་པ་དང་བཅས་ཤིང་ཉེ་བར་ལེན་པ་དང་བཅས་པའི་འདུ་བྱེད་ཀྱི་སྡུག་བསྔལ་བཟོད་པ་འཁྲུགས་པར་བྱེད་པའོ། །",
    "d263:1834": "གང་ཕ་རོལ་ཏུ་ཕྱིན་པ་དྲུག་པོ་འདི་དག་ལ་གཉིས་སུ་མེད་པའི་གནས་དང་། དུས་གསུམ་ཐ་མི་དད་པ་དང་། མི་སྐྱེ་བ་དང་། མི་འགག་པ་དང་། ཆད་པ་མེད་པ་དང་། རྟག་པ་མེད་པ་དང་། འཕེལ་བ་མེད་པར་སྙེམས་པ་འདི་ནི་ཚུལ་གཅིག་པ་མཉམ་པ་ཉིད་ཀྱི་བཟོད་པ་བསྒོམ་པའོ།། །།བམ་པོ་བདུན་པ། ",
    "d263:1835": "གང་ཡང་ཉན་ཐོས་དང་། རང་སངས་རྒྱས་ཀྱི་ཐེག་པ་སྤངས་ཏེ་ཐེག་པ་ཆེན་པོ་བཙལ་ནས་རོ་མྱང་བའི་ཡོན་ཏན་ལ་མངོན་པར་ཆགས་ཤིང་རེག་ནས་སྣོད་དང་སྣོད་མ་ཡིན་པར་ཆར་འབེབས་པ་དང་། སྡོམ་པ་དང་། སྡོམ་པ་མེད་པ་ལ་རྣམ་པར་རྟོག་པ་དང་། སེམས་ཅན་དང་། སྲོག་དང་། སྐྱེ་བ་དང་། ",
    "d263:1836": "གསོ་བ་དང་། གང་ཟག་དང་། བྱེད་པ་པོ་དང་། བྱེད་དུ་འཇུག་པ་ལ་རྒྱུ་དང་རྐྱེན་དུ་དམིགས་པ་དང་། དགེ་བ་དང་མི་དགེ་བའི་འབྲས་བུ་ལ་གནས་ཤིང་སྙེམས་པ་འདི་དག་ཀྱང་ཟག་པ་དང་བཅས་པ་ཉེ་བར་ལེན་པའི་འདུ་བྱེད་ཀྱིས་སྡུག་བསྔལ་ལ་བཟོད་པ་རྣམ་པར་འཇིག་པའོ། །གང་ཡང་ཉན་ཐོས་དང་། རང་སངས་རྒྱས་ཀྱི་ཐེག་པའི་དུས་གསུམ་གྱི་སྡོམ་པ་ལ་རྟོག་པ་མེད་པ་དང་། རྣམ་པར་རྟོག་པ་མེད་པ་དང་། འཛིན་པ་མེད་པ་དང་། གཏོང་བ་མེད་པ་དང་། ",
    "d263:1837": "བསྐྱེད་པ་མེད་པ་དང་། བསྐྱུང་བ་མེད་པ་དང་། བླ་ན་མེད་པའི་ཐེག་པ་ཆེན་པོའི་དུས་གསུམ་གྱི་སྡོམ་པ་ལ་ཡང་རྟོག་པ་མེད་པ་དང་། རྣམ་པར་རྟོག་པ་མེད་པ་དང་། འཛིན་པ་མེད་པ་དང་། གཏོང་བ་མེད་པ་དང་། བསྐྱེད་པ་མེད་པ་དང་། བསྐྱུང་བ་མེད་པ་དང་། ཚངས་པར་སྤྱོད་པའི་དངོས་པོ་ལ་དམིགས་པ་མེད་པ་དང་། འདུ་བྱེད་ཐམས་ཅད་ཀྱི་ཚིག་གི་ལམ་ལ་སྙེམས་པ་མེད་པའི་མཚན་ཉིད་ལ་མི་དམིགས་པ་འདི་དག་ཀྱང་ཚུལ་གཅིག་གི་མཉམ་པ་ཉིད་ཀྱི་ཆོས་ཐམས་ཅད་མངོན་སུམ་དུ་འབྱུང་བ་མེད་པར་སྟོང་པར་སྟོན་པའི་བཟོད་པ་ཡོངས་སུ་རྫོགས་པ་ཡིན་ནོ། །",
    "d263:1838": "འདི་ཡང་ཚུལ་ཁྲིམས་ཉེ་བར་ལེན་པ་ལ་འབྱུང་བ་མེད་ཅིང་འགོག་པ་མེད་པར་བལྟའོ། །",
    "d263:1839": "བཅོམ་ལྡན་འདས་ཀྱིས་བཟོད་པ་བསྒོམ་པའི་དོན་དུ་གསུངས་པ་དེ་ནི་འདི་སྐད་བརྗོད་དོ། །རིགས་དང་མི་རིགས་ཞུགས་པ་རྣམས། །འདུ་བྱེད་རྟག་པའི་བློ་གྲོས་ཏེ། །ཚུལ་ཁྲིམས་བརྟུལ་ཞུགས་བྱིན་བརླབས་ལས། །ཡོངས་སུ་འཁྱམས་པས་རབ་སྡུག་བསྔལ། །",
    "d263:1840": "དངོས་པོ་མེད་པའི་ཕུང་པོ་རྣམས། །སྟོང་པའི་ཆོས་ལ་བྱེད་པ་མེད། །",
    "d263:1841": "བདག་མེད་ཆོས་ལ་འཇུག་པ་རྣམས། །ཇི་ལྟར་བྱེ་མ་བཞིན་དུ་མཐོང་། །",
    "d263:1842": "འདུ་བྱེད་རྣམས་ལ་སྙེམས་པ་ཡི། །བརྟུལ་ཞུགས་རྣལ་འབྱོར་སྤྱོད་ཀྱིས་མཐོང་། །འདི་ལ་སྙིང་རྗེ་བསྐྱེད་པས་ན། །སེམས་ཅན་བྱེ་བ་རྣམ་པར་འདུལ། །",
    "d263:1843": "སྒྱུ་མ་སྨིག་རྒྱུ་རྨི་ལམ་དང་། །ལུས་མེད་ཅིང་ནི་གནས་མེད་པ། །བདག་མེད་ཕུང་པོ་སྟོན་པ་དང་། །སྲོག་ཆགས་རྣམས་ལ་ཆོས་ཀྱང་སྟོན། །",
    "d263:1844": "ཆོས་ཀུན་ཚུལ་གཅིག་བདག་མེད་པས། །སྟོང་པ་ཉིད་པས་སྐྱེ་འགོག་མེད། །སྲོག་ཆགས་རྣམས་ལ་བཟོད་པ་སྟོན། །",
    "d263:1845": "རྟོག་པར་རྣམ་རྟོག་ཐེ་ཙོམ་བཅད། །",
    "d263:1846": "བཟོད་པ་མ་ནོར་དེ་བཞིན་ཉིད། །",
    "d263:1847": "ཚུལ་ཁྲིམས་བརྟུལ་ཞུགས་སྙེམས་པ་ཡིས། །བཅིངས་པ་ཐམས་ཅད་གཅོད་པར་འགྱུར། །ཇི་ལྟར་མེ་མར་མུན་པ་ལ། །",
    "d263:1848": "བྱུང་ནས་མུན་པ་བསལ་བ་ལ། །བཅིངས་པ་ཐམས་ཅད་མཐོང་བ་བཞིན། །བཟོད་པ་ཉི་ཤུ་བས་པ་ཡིས། །མུན་ནག་དེར་ནི་རབ་ཞུགས་ཀྱང་། །དེ་ནི་སྲེད་པ་སྐྱེ་མི་འགྱུར། །",
    "d263:1849": "བཟོད་པ་སྒོམ་ལ་དཔའ་བ་ཡིས། །སྲེད་པ་ཐམས་ཅད་ཟད་པར་བྱེད། །",
    "d263:1850": "འཁོར་བ་ན་ནི་ཡུན་རིང་པོར། །འཁོར་བར་གྱུར་པའི་མི་རྣམས་ཀྱང་། །སྲེད་པ་ལས་ནི་རྣམ་པར་གྲོལ། །",
    "d263:1851": "དེ་དག་མྱ་ངན་འདས་པ་ནི། །བགྲང་བར་ཡང་ནི་མི་ཆོག་སྟེ། །",
    "d263:1852": "མཚོན་ཆ་ཤིན་ཏུ་བསླབས་པས་ན། །དགྲ་རྣམས་ཀུན་ལ་འཇིགས་པ་མེད། །",
    "d263:1853": "བཟོད་པ་ཤིན་ཏུ་བསྒོམས་པ་དེས། །ཉོན་མོངས་ཐམས་ཅད་རབ་ཏུ་འཇོམས། །",
    "d263:1854": "རིགས་ཀྱི་བུ་དེ་ལ་བདག་ཏུ་སྨྲ་བའི་ཉེ་བར་ལེན་པ་གང་ཞེ་ན། ",
    "d263:1855": "བདག་ནི་རང་བཞིན་གྱིས་མེད་པ་ཡིན་མོད་ཀྱི། འོན་ཀྱང་འདོད་པའི་ཡོན་ཏན་ལྔ་ལ་བདག་ཏུ་སྨྲ་བས་རྨོངས་ནས་བདག་སྐྱེད་དེ། ",
    "d263:1856": "མིག་ནི་བདག་དུ་རབ་ཏུ་ཤེས། མིག་གི་རྣམ་པར་ཤེས་པ་ཡང་བདེ་བ་དང་སྡུག་བསྔལ་ལ་འཇུག་པ། སྐྱེ་བ་ལ་མངོན་པར་ཆགས་པར་བྱེད་པ་ནས། ཡིད་བདག་ཏུ་རབ་ཏུ་ཤེས་ཤིང་ཡིད་ཀྱི་རྣམ་པར་ཤེས་པ་ཡང་བདེ་བ་དང་སྡུག་བསྔལ་ལ་འཇུག་པ། སྐྱེ་བ་ལ་མངོན་པར་ཆགས་པར་བྱེད་པའི་བར་དུ་འདི་དག་ནི་བདེན་གྱི་གཞན་ནི་གཏི་མུག་གོ་སྙམ་པའོ། །",
    "d263:1857": "དེ་ཅིའི་ཕྱིར་ཞེ་ན། ",
    "d263:1858": "སྐྱེ་མཆེད་དྲུག་རང་གི་ཡུལ་ལས་བདེན་པ་སྟེ། ",
    "d263:1859": "རིགས་ཀྱི་བུ་མིག་ནི་འདི་ལྟར་བདག་ནི་བདག་མ་ཡིན་ཏེ། ",
    "d263:1860": "བདག་དང་བདག་གི་མ་ཡིན་པས་འདི་ལྟར་བདག་ནི་བདག་གིས་བསྐྱེད་པར་མི་འགྱུར་ཞིང་། བདག་གང་ཡིན་པ་བདག་གིའང་ཡིན་ཏེ། བདག་དང་བདག་གི་ནི་མིག་ཡིན་ནོ། །",
    "d263:1861": "དེ་ལྟར་མིག་ཀྱང་བདག་ཡིན་པར་རྣམ་པར་ཤེས་པ་བསྐྱེད་ནས་ལུས་ཀྱི་རེག་པའི་བར་དུ་ཤེས་པར་བྱའོ་སྙམ་པ་མི་སེམས་ཏེ། ",
    "d263:1862": "འོན་ཀྱང་མིག་གིས་གཟུགས་མ་བསྐྱེད་དེ། སྒྲས་ཀྱང་རྣ་བ་མ་བསྐྱེད་པ་ནས། ལུས་ཀྱིས་རེག་པའི་བར་དུ་མ་བསྐྱེད་དེ། རེག་པས་ལུས་མ་བསྐྱེད། ",
    "d263:1863": "མིག་གིས་གཟུགས་མ་བསྐྱེད་དེ། མིག་གིས་གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་རྣམས་མ་བསྐྱེད་དེ། ",
    "d263:1864": "མིག་གིས་མིག་གི་རྣམ་པར་ཤེས་པ་ཡང་མ་བསྐྱེད། མིག་གི་རྣམ་པར་ཤེས་པས་ཀྱང་མིག་མ་བསྐྱེད་དེ། ",
    "d263:1865": "ཡང་མིག་གིས་རྣ་བའི་ཡུལ་རབ་ཏུ་མི་ཤེས་ཏེ། རྣ་བས་ཀྱང་མིག་གི་ཡུལ་རབ་ཏུ་མི་ཤེས་པ་ནས། ཡིད་ཀྱིས་ཆོས་ཀྱི་ཡུལ་རབ་ཏུ་མི་ཤེས་ཏེ། ཆོས་ཀྱིས་ཀྱང་ཡིད་ཀྱི་ཡུལ་རབ་ཏུ་མི་ཤེས་སོ། །",
    "d263:1866": "སྐྱེ་མཆེད་འདི་དག་ཐམས་ཅད་ནི་འདོད་པའི་ཡོན་ཏན་ལྔ་དང་། ཕུང་པོ་ལྔ་རྣམས་ཀྱི་རྒྱུ་དང་རྐྱེན་ལ་དམིགས་པའི་ངོ་བོ་ཉིད་ལས་ཕྱི་དང་ནང་གི་ཕུང་པོ་དང་། ",
    "d263:1867": "སྐྱེ་མཆེད་འདི་དག་ཐམས་ཅད་ནི་གཅིག་ལ་གཅིག་རྣམ་པར་རྟོག་པའི་རྒྱུས་སྟོང་པར་འགྱུར་ཏེ། འདོད་པའི་ཡོན་ཏན་ལྔ་དང་ཕུང་པོ་ལྔ་རྣམས་གཅིག་ལ་གཅིག་རྒྱུ་དང་རྐྱེན་དུ་དམིགས་ཤིང་། རྣམ་པར་རྟོག་པའི་ངོ་བོ་ཉིད་ཀྱིས་གཅིག་གིས་གཅིག་སྟོང་སྟེ། ",
    "d263:1868": "གང་ནང་གི་ཕུང་པོ་དང་། སྐྱེ་མཆེད་རྣམས་ནི་གཅིག་གི་ཡུལ་དུ་གཅིག་མི་འགྱུར་ཏེ། ",
    "d263:1869": "དེ་བཞིན་དུ་ནང་དང་ཕྱིའི་དངོས་པོར་མ་ཡིན་ཏེ། ཕྱིའི་ཡང་ནང་གི་ཕུང་པོ་དང་སྐྱེ་མཆེད་རྣམས་ཡུལ་དུ་མི་འགྱུར་རོ། །",
    "d263:1870": "དེ་ལྟར་ཕྱི་དང་ནང་གི་དངོས་པོ་ཐམས་ཅད་གཅིག་གི་ཡུལ་གཅིག་མ་ཡིན་ཞིང་། ",
    "d263:1871": "གཅིག་ལ་གཅིག་རྒྱུ་དང་རྐྱེན་དུ་དམིགས་ཤིང་རྣམ་པར་རྟོག་པའི་ཡུལ་དུ་མི་འགྱུར་མོད་ཀྱི། འོན་ཀྱང་སྲིད་པའི་ཚུལ་དུ་སྟོན་ཏེ། དེ་ཡང་སྒྱུ་མའི་ཚུལ་ལོ། །",
    "d263:1872": "སྒྱུ་མའི་ཚུལ་གང་ཡིན་པ་དེ་ནི་དེ་བཞིན་ཉིད་མ་ཡིན་ནོ། །",
    "d263:1873": "གང་དེ་བཞིན་ཉིད་ཀྱི་ཚུལ་མ་ཡིན་པ་དེ་ནི་མེད་དེ། གང་མེད་པ་དེ་ལ་ནི་སྐྱེ་བ་མེད་དོ། །གང་སྐྱེ་བ་མེད་པ་དེ་ནི་འགག་པ་མེད་དེ། ",
    "d263:1874": "རིགས་ཀྱི་བུ་ཆོས་ཐམས་ཅད་ལ་ནི་སྐྱེ་བ་དང་འགག་པ་མེད་དོ། །",
    "d263:1875": "འོན་ཀྱང་བྱིས་པ་སོ་སོའི་སྐྱེ་བོ་ཐམས་ཅད་ནི་དཀའ་བར་བྱེད་པ་སྟེ། གང་ལ་བདག་མེད་པ་དེ་སྐྱེད་ཅིང་དེ་ལྟར་མི་དགེ་བའི་རྒྱུ་དང་རྐྱེན་ལ་དམིགས་ནས་གཟུགས་བསྐྱེད་ནས་ཐར་པ་དེ་ལས་ཡོངས་སུ་འཁྱམས་ནས་ངན་སོང་དུ་ཡུན་རིང་པོར་མི་འདོད་པའི་འབྲས་བུ་སོ་སོར་མྱོང་བར་འགྱུར་རོ། །",
    "d263:1876": "རིགས་ཀྱི་བུ་འདི་ལྟ་སྟེ་དཔེར་ན་ཤིང་ནི་མེ་མ་ཡིན་ལ་ཤིང་ལ་མེ་ཡང་མེད་དེ། ཤིང་དང་མེར་འདྲེས་པ་ཡང་མ་ཡིན་མོད་ཀྱི། ",
    "d263:1877": "འོན་ཀྱང་མེ་འདོད་པའི་མི་ཞིག་གིས་ལག་པ་གཉིས་ཀྱིས་ཤིང་ལ་ཤིང་སྦྱར་བ་དང་དེ་ལས་མེ་ཕྱུང་ནས་ཤིང་དེ་ཉིད་ཚིག་པར་འགྱུར་རོ། །",
    "d263:1878": "རིགས་ཀྱི་བུ་དེ་བཞིན་དུ་ཕྱི་ནང་གི་དངོས་པོ་དེ་དག་ཐམས་ཅད་ཀྱང་གཅིག་གིས་གཅིག་སྟོང་ཞིང་གཅིག་གི་ཡུལ་གཅིག་མ་ཡིན་ལ། ",
    "d263:1879": "ཚུལ་གཅིག་ཅིང་བདག་མེད་དེ། ",
    "d263:1880": "སྟོང་མོད་ཀྱི་འོན་ཀྱང་བྱིས་པ་སོ་སོའི་སྐྱེ་བོ་དཀའ་བ་བྱེད་པ་རྣམས་ཀྱིས་བདག་མེད་པའི་ཆོས་སྟོང་པ་ལ་ཆགས་ནས། ཕན་ཚུན་ནས་བསྡུས་པས་ན་ལོག་པར་སྤྱོད་པ་གསུམ་གྱི་རྒྱུ་དང་རྐྱེན་བསྐྱེད་དེ། ",
    "d263:1881": "རྒྱུ་དང་རྐྱེན་དེས་ངན་སོང་གསུམ་དུ་མི་འདོད་པའི་འབྲས་བུ་སོ་སོར་མྱོང་ནས་འཁོར་བ་ན་ཡུན་རིང་པོར་འཁོར་བར་འགྱུར་རོ། །",
    "d263:1882": "འོན་ཀྱང་གང་ཕྱི་ནང་གི་ཆོས་ཐམས་ཅད་ཀྱི་ངོ་བོ་ཉིད་བདག་མེད་ཅིང་སྟོང་པར་རབ་ཏུ་ཤེས་པ་དེ་དག་ནི་ཡང་དག་པར་སྤྱོད་པའི་ཚུལ་གྱིས་བཟོད་པ་འདི་ཡོངས་སུ་རྫོགས་ནས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱའོ། །",
    "d263:1883": "བཅོམ་ལྡན་འདས་ཀྱིས་དོན་འདི་བསྡུས་ཏེ་གསུངས་པ་དེ་ལ་འདི་སྐད་ཅེས་བཀའ་སྩལ་ཏོ། །བདག་དང་བདག་གིས་བྱིན་བརླབས་པས། །འདོད་པའི་ཡོན་ཏན་ལྔ་ལ་ཆགས། །",
    "d263:1884": "མིག་ནི་བདག་ཏུ་རབ་ཏུ་ཤེས། །རྣ་བ་སྣ་དང་དེ་ལྟར་ཡིད། །བདེ་དང་སྡུག་བསྔལ་རབ་ཏུ་ཤེས། །",
    "d263:1885": "འདུ་བྱེད་ཀུན་ལ་སྙེམས་པས་ན། །ངན་སོང་རྣམས་ཀྱང་རབ་ཏུ་བསྐྱེད། །དེ་བས་དེ་དག་དཀའ་བར་བྱེད། །ཆོས་རྣམས་འདི་དག་བྱེད་མེད་པ། །",
    "d263:1886": "སྤྲོས་མེད་ཡི་གེ་མེད་པ་སྟེ། །ཇི་ལྟར་འཇིགས་པའི་མེ་ལས་ནི། །ངན་སོང་རྣམས་ནི་བསྐྱེད་པར་འགྱུར། །འདིར་ཚོགས་གནས་པ་ཇི་སྙེད་པ། །དགེ་བ་ཁྱེད་ལ་བརྗོད་པར་བྱ། །",
    "d263:1887": "ཆོས་རྣམས་ཀུན་གྱི་དེ་ཉིད་ལ། །བསྒོམས་ལ་བཟོད་པ་རྟོགས་པར་བྱོས། །",
    "d263:1888": "འདུ་བྱེད་རྣམས་ལ་རྒྱུ་མེད་དེ། །བདག་གི་རང་བཞིན་མེད་པས་ན། །ལས་ཀྱི་རྒྱུ་དང་རྐྱེན་རྣམས་ཀྱང་། །གཅིག་ནས་གཅིག་ཏུ་མི་ཤེས་སོ། །",
    "d263:1889": "ཕྱི་རོལ་དང་ནི་ནང་རྣམས་ཀྱི། །ཆོས་རྣམས་ཀུན་ལ་བདག་མེད་དེ། །",
    "d263:1890": "ཟབ་ཅིང་ཞི་བའི་ཆོས་ཉིད་ནི། །བུས་པ་འདིས་ནི་མི་ཤེས་སོ། །",
    "d263:1891": "ཇི་ལྟར་ནམ་མཁའི་ཆོས་རྣམས་ལ། །ཐམས་ཅད་ཉེ་བར་རྟོག་པ་མེད། །མཚན་དང་མཚན་མ་མེད་པ་ཡི། །དེ་བཞིན་བཟོད་པ་རྣམ་པར་བསྒོམ། །",
    "d263:1892": "ཕྱི་རོལ་དང་ནི་ནང་དག་གི། །ནམ་མཁའ་ལ་ནི་སྙེམས་པ་མེད། །",
    "d263:1893": "སྟོང་པའི་བཟོད་པ་དེ་བསྒོམས་པ། །དེ་བཞིན་འདུ་བྱེད་བལྟ་བར་བྱ། །",
    "d263:1894": "སངས་རྒྱས་ཐམས་ཅད་མཐོང་བ་ནི། །ཐམས་ཅད་ཆོས་ལ་གཏི་མུག་མེད། །དགེ་བ་དྲན་ལྡན་འགྱུར་བ་དག །གང་ནི་དེ་བཞིན་བཟོད་པ་བསྒོམ། །",
    "d263:1895": "ཆོས་ཀྱི་སྦྱིན་པ་ཅུང་ཟད་ཀྱང་། །ཀུན་ཏུ་འཛིན་ཅིང་མཐོང་བ་མེད། །",
    "d263:1896": "དེ་ལྟར་བཟོད་པ་གང་སྒོམ་པ། །སྙིང་པོ་ལ་ནི་གནས་ཤེས་བྱ། །",
    "d263:1897": "ཉེ་བར་ལེན་པའི་རྐྱེན་གྱིས་ཀྱང་སྲིད་པ་རྟོགས་ཏེ་ཉེ་བར་ལེན་པ་འདི་བཞི་ནི་སྐད་ཅིག་མའོ། །",
    "d263:1898": "དེ་ལ་སྐྱེ་ཞིང་འགག་པའི་ཉེ་བར་ལེན་པའི་སྐད་ཅིག་མ་གཉིས་པོས་ནི་སྲིད་པ་ཉེ་བར་སྐྱེད་དོ། །",
    "d263:1899": "སྲིད་པ་གསུམ་ནི་འདོད་པའི་སྲིད་པ་དང་། གཟུགས་ཀྱི་སྲིད་པ་དང་། གཟུགས་མེད་པའི་སྲིད་པའོ། ",
    "d263:1900": "དེ་ལ་འདོད་པའི་སྲིད་པ་ནི་སེམས་ཅན་རྣམས་ལ་རྣམ་པར་སླུ་བ་སྟེ། ",
    "d263:1901": "སེམས་ཅན་དམྱལ་བ་ཆེན་པོ་བརྒྱད་དང་། བྱོལ་སོང་དང་། ཡི་དྭགས་དང་། གླིང་ཆེན་པོ་བཞི་དང་། འདོད་པ་ན་སྤྱོད་པའི་ལྷའི་གནས་དྲུག་པོ་འདི་དག་ནི་གླིང་བཞི་པའི་འདོད་པའི་སྲིད་པ་ཞེས་བྱའོ། །",
    "d263:1902": "གཟུགས་ཀྱི་སྲིད་པ་ནི་གཟུགས་ལ་སྤྱོད་པའི་ལྷའི་གནས་བཅུ་དྲུག་སྟེ། ",
    "d263:1903": "འདི་ནི་གཟུགས་ཀྱི་སྲིད་པ་ཞེས་བྱའོ། །",
    "d263:1904": "དེ་ལ་གཟུགས་མེད་པའི་སྲིད་པ་ནི་གཟུགས་མེད་པ་ལ་སྤྱོད་པའི་ལྷའི་གནས་བཞི་སྟེ། ",
    "d263:1905": "འདི་ནི་གཟུགས་མེད་པའི་སྲིད་པ་ཞེས་བྱའོ། །",
    "d263:1906": "དེ་ལ་རིགས་ཀྱི་བུ་གང་རྒྱུ་དང་རྐྱེན་ལ་དམིགས་ནས་ངན་སོང་གསུམ་དུ་སྲིད་པ་དེ་ནི་གཅིག་ཏུ་ཚུལ་བཞིན་མེད་པའི་ཡིད་ལ་བྱེད་པ་ཟག་པ་དང་བཅས་པ་འདོད་པའི་ཡོན་ཏན་ལྔ་ལ་སྙེམས་པ་འདི་ལ་སྲིད་པ་འབྱུང་བར་འགྱུར་རོ། །",
    "d263:1907": "གང་ཡང་གཟུགས་ཀྱི་ཁམས་ཀྱི་གནས་གཞན་བཅུ་གཅིག་གི་སྲིད་པ་འབྱུང་བ་དེ་ཡང་ཟག་པ་དང་བཅས་པ་དགེ་བའི་རྒྱུའི་སྲིད་པ་སྟེ། ",
    "d263:1908": "གང་འདི་ལ་གཟུགས་ཀྱི་ཁམས་ཀྱི་གནས་གཞན་ལྔའི་སྲིད་པ་འབྱུང་བའི་རྒྱུ་དེ་དགེ་བ་ལ་དམིགས་པའི་རྒྱུ་བཟོད་པ་ལ་དམིགས་པའི་དངོས་པོ་རྣམས་ས་དང་པོ་ནས་ས་བདུན་པའི་བར་དུ་དེ་ལ་སྐྱེ་བར་འགྱུར་རོ། །",
    "d263:1909": "གང་ཡང་གཅིག་ཏུ་དགེ་བའི་རྒྱུ་སྟོང་པ་ཉིད་བསྒོམ་པའི་ཕྱིར་བཟོད་པ་ཡོངས་སུ་རྫོགས་པ་ནི་ས་བརྒྱད་པ་དང་། ས་དགུ་པ་དང་། ས་བཅུ་པ་གཅིག་ཏུ་དགེ་བའི་རྒྱུ་དེ་ལ་སྲིད་པ་འབྱུང་བར་འགྱུར། ",
    "d263:1910": "འདི་ནི་དགེ་བ་དང་མི་དགེ་བའི་རྒྱུས་གཟུགས་ཀྱི་དངོས་པོ་མངོན་པར་འབྱུང་བ་དེ་བཞིན་དུ་ཉོན་མོངས་པའི་རྙོག་པ་ལྔའི་སངས་རྒྱས་ཀྱི་སྲིད་པ་འབྱུང་བ་རྣམ་པར་དག་པ་དང་། ཡང་སངས་རྒྱས་ཀྱི་ཞིང་གཅིག་གི་དགེ་བའི་རྒྱུའི་སྲིད་པ་འབྱུང་ངོ་། །",
    "d263:1911": "དངོས་པོ་དང་། དངོས་པོ་མེད་པ་ཐམས་ཅད་བསྡུས་པ་དང་བྲལ་བ་འདི་ནི་བཟོད་པ་སྒོམ་པའོ། །",
    "d263:1912": "དེ་ཅིའི་ཕྱིར་ཞེ་ན། ",
    "d263:1913": "ཇི་ལྟ་བུར་དངོས་པོ་ཡོད་པ་དང་། དངོས་པོ་མེད་པའི་རང་བཞིན་ལ་རྟོག་པ་མེད་པ་དང་། རྣམ་པར་རྟོག་པ་མེད་པ་དང་། ཀུན་ནས་སྤྱོད་པ་མེད་པ་འདི་ནི་རྒྱུ་དང་རྐྱེན་ལ་དམིགས་པ་དང་། ",
    "d263:1914": "འདྲེས་པ་མེད་པ་དང་། འབྱུང་བ་མེད་པ་དང་། འགོག་པ་མེད་པར་འགྱུར་རོ། །དེ་ལ་ཡང་ཇི་ལྟར་བྱང་ཆུབ་སེམས་དཔའ་ནམ་མཁའི་རང་བཞིན་དག་དངོས་པོ་ཐམས་ཅད་ལས་ལྡོག་པའི་འདུ་བྱེད་ཐམས་ཅད་དུས་གསུམ་ཀུན་ཏུ་སྤྱོད་པའི་བཟོད་པ་སྒོམ་པར་བྱེད་པ་ནི་དངོས་པོ་དང་དངོས་པོ་མེད་པ་ཐམས་ཅད་ཅེས་བྱའོ། །",
    "d263:1915": "སངས་རྒྱས་ཀྱི་ཞིང་ཐམས་ཅད་ཀྱི་གནས་གཞན་ཆུའི་ཟླ་བ་དང་མཉམ་པར་མཐོང་བ་ནི་གཞན་གྱི་དྲིང་མི་འཇོག་པའི་ཀློག་མགྱོགས་པ་ཡིན་ནོ། །དུས་གསུམ་གྱི་དགེ་བའི་རྩ་བ་ཐམས་ཅད་ཀྱི་ཕྱི་མའི་མཐའི་ཡེ་ཤེས་ལ་མཁས་པར་འགྱུར་རོ། །",
    "d263:1916": "རིགས་ཀྱི་བུ་ཉོན་མོངས་པའི་སངས་རྒྱས་ཀྱི་ཞིང་འདི་ལ་བྱང་ཆུབ་སེམས་དཔའ་པུཎྜ་རཱི་ཀ་སྐྱེ་བར་འགྱུར་རོ། །",
    "d263:1917": "སྙིང་རྗེ་ཆེན་པོས་བརྒྱན་པ་བརྟན་པའི་བརྩོན་འགྲུས་ཡང་དག་པར་ལེན་པའི་ཕུང་པོ་ཐམས་ཅད་ལ་དམིགས་པ་མེད་པ། ",
    "d263:1918": "གཟུགས་ཐམས་ཅད་ལས་ཕྱིར་ལོག་པ། ཆོས་ཐམས་ཅད་འབྱུང་བ་དང་། ཟད་པ་ལ་གནས་པ་མེད་ཅིང་སྤྱོད་པ་མེད་དོ། །",
    "d263:1919": "འདུ་བྱེད་ཐམས་ཅད་ལ་ཡང་ཡིད་དང་། མཚན་མ་གཉི་གའང་འབྱུང་བ་མེད་པར་འགྱུར་རོ། །",
    "d263:1920": "གཉིས་ལྟ་བུ་མེད་པའི་དུས་གསུམ་ཐམས་ཅད་ལ་དམིགས་པ་མེད་པ་དང་། ཉོན་མོངས་པ་མེད་པའི་ཆོས་ཀྱི་དབྱིངས་དང་། ཡང་དག་པའི་མཐའ་མངོན་དུ་བྱེད་པར་འགྱུར་རོ། །",
    "d263:1921": "དངོས་པོ་གང་ལ་ཡང་འཕེལ་བ་དང་འབྲི་བར་རྣམ་པར་རྟོག་པར་འགྱུར་བའང་མེད། ",
    "d263:1922": "ཚད་མེད་པའི་སེམས་དང་ཡིད་གཉིས་རྣམ་པར་དམིགས་པ་དང་བྲལ་བ་ལ་འཇུག་པ་མེད་པ་དང་། དུས་གསུམ་ཐམས་ཅད་ཀྱི་ཆོས་ཀྱི་དབྱིངས་ཚུལ་གཅིག་པར་རབ་ཏུ་ཤེས་སོ། །",
    "d263:1923": "འདི་ལ་རིགས་ཀྱི་བུ་བྱང་ཆུབ་སེམས་དཔའི་གཟུགས་དང་ལྡན་པའི་ཆོས་ལ་གནས་ཤིང་དམིགས་པ་མེད་པ་དང་། ཆོས་ཐམས་ཅད་བདག་མེད་པ་དང་། གང་ཟག་མེད་པའི་ཕྱིར་རྣམ་པར་ཤེས་སོ། །",
    "d263:1924": "ཁམས་གསུམ་ཐམས་ཅད་ལ་བདག་པོ་མེད་པའི་དུས་གསུམ་ཐམས་ཅད་ལ་ང་རོ་དང་སྒྲ་དབྱངས་འབྱུང་བ་ལ་སོ་སོར་གནས་ཤིང་འབྱུང་བ་མེད་པར་འགྱུར། སྲིད་པ་ཐམས་ཅད་ཚུལ་གཅིག་གིས་དངོས་པོ་མེད་པའི་ཀུན་གཞི་མེད་པ་དང་། ",
    "d263:1925": "རྒྱུ་དང་རྐྱེན་མེད་པ་རྟག་ཏུ་འདུ་བྱེད་ཐམས་ཅད་དང་བྲལ་བ་ལ་ཡང་རྟོག་པ་མེད་པ་དང་། རྣམ་པར་རྟོག་པ་མེད་པ་དང་། འབྱུང་བ་མེད་པ་དང་། འགོག་པ་མེད་ཅིང་མངོན་སུམ་དུ་མི་བྱེད་དོ། །",
    "d263:1926": "ཉན་ཐོས་དང་། རང་སངས་རྒྱས་ཀྱི་ཐེག་པ་ལ་ཡང་རྟོག་པ་མེད་པ་དང་། རྣམ་པར་རྟོག་པ་མེད་དོ། །སེམས་ཅན་རྣམས་ལ་འཁོར་བ་དང་འཆི་འཕོ་དམིགས་པ་མེད་དོ། །",
    "d263:1927": "རྟག་པ་དང་ཆད་པ་སྤངས་པའི་བྱང་ཆུབ་ཀྱི་སེམས་སྙིང་རྗེ་ཆེན་པོ་ལ་དམིགས་པ་དོར་བ་མེད་པ་དང་། རྒྱུ་མེད་པ་ཐམས་ཅད་ཀུན་ནས་བསླང་བ་རྣམ་པར་སྤྱོད་པ་སྟོང་པར་ཁོང་དུ་ཆུད་པས་བཟོད་པ་སྒོམ་པར་བྱེད། ",
    "d263:1928": "དེ་ནས་སྲིད་པ་ཐམས་ཅད་རྣམ་པར་སྤྱོད་པ་སྟུག་པོ་གཏོང་བར་བྱེད། ",
    "d263:1929": "སངས་རྒྱས་ཀྱི་ཞིང་ཐམས་ཅད་ཀྱི་གནས་གཞན་དག་ཆུའི་ཟླ་བ་དང་འདྲ་བར་མཐོང་བ་ནི་གཞན་གྱི་དྲིང་མི་འཇོག་པའི་གློག་མགྱོགས་པར་འགྱུར་རོ། །",
    "d263:1930": "དགེ་བའི་རྩ་བ་ཐམས་ཅད་དུས་གསུམ་གྱི་ཕྱི་མའི་མཐའི་ཡེ་ཤེས་ལ་མཁས་པར་འགྱུར་རོ། །",
    "d263:1931": "འདི་ལྟ་སྡེ་དཔེར་ན་རིགས་ཀྱི་བུ་མ་དྲོས་པའི་ཆུས་འཁོར་བའི་ཆུ་ཡོངས་སུ་ཟག་པའི་སའི་ཕྱོགས་ཡང་དག་པར་འཚོ་བའི་མིག་ཅེས་བྱ་བའི་མེ་ཏོག་ཆེན་པོ་མཆོག་ཏུ་བལྟ་ན་སྡུག་པའི་དྲི་ཞིམ་པོས་གང་བ། ",
    "d263:1932": "ཅུང་ཟད་ལྷ་དང་། ཀླུ་དང་གནོད་སྦྱིན་རྣམས་ཀྱི་ལུས་ཀྱི་ཉེས་པ་སྦོམ་པོར་འགྱུར་བ་དེ་ཡང་མ་དྲོས་པར་འགྲོ་ཞིང་དེ་ཡང་དག་པར་འཚོ་བའི་མིག་མེ་ཏོག་ཆེན་པོའི་སྨན་གྱི་དྲི་བསྣམས་པས་མིག་གི་ཉེས་པ་སྦོམ་པོ་ཐམས་ཅད་ཀྱི་ནད་དང་། ལུས་ཀྱི་ཉེས་པ་སྦོམ་པོའི་ནད་ཀྱིས་ཀྱང་དེ་ཡོངས་སུ་དག་པར་འགྱུར་རོ། །",
    "d263:1933": "མེ་ཏོག་ཆེན་པོ་དེའི་སྨན་གྱི་དྲིས་ཉམས་པ་མེད་པ་དང་། སྟོབས་མེད་པས་རྟོག་པ་མེད་པ་དང་། རྣམ་པར་རྟོག་པ་མེད་པ་དང་དགའ་བ་མེད་པ་དང་། ཁྲོ་བ་མེད་པ་འདི་ལ་དེ་བཞིན་དུ་དགའ་བ་ཡང་མེད་པར་འགྱུར་རོ། །",
    "d263:1934": "བདག་འདི་ལྟར་ཡོན་ཏན་དང་ལྡན་པས་སེམས་ཅན་རྣམས་ནད་རབ་ཏུ་ཞི་བ་དེ་བཞིན་དུ་རིགས་ཀྱི་བུ་སྙིང་རྗེ་ཆེན་པོ་དང་ལྡན་པའི་བྱང་ཆུབ་སེམས་དཔའ་སྒྲིབ་པ་མེད་པའི་ཡེ་ཤེས་སྟོང་པ་ཉིད་ཀྱི་བཟོད་པའི་གོ་སྐབས་འདོད་པར་འགྱུར། ",
    "d263:1935": "སྲིད་པ་ཐམས་ཅད་ཀྱི་དངོས་པོའི་སྙིང་པོ་ལ་གནས་པ། འཆི་འཕོ་དང་སྐྱེ་བ་སྤྱོད་པ་ཤིན་ཏུ་འདོད་པར་འགྱུར། ",
    "d263:1936": "དེ་སྐྱེ་བ་སླུ་བར་བྱེད། ",
    "d263:1937": "གང་སྐྱེ་བ་སླུ་བར་བྱེད་པ་དེ་ཆོས་ཐམས་ཅད་སླུ་བར་བྱེད། ",
    "d263:1938": "གང་ཆོས་ཐམས་ཅད་སླུ་བར་བྱེད་པ་དེ་ཐེག་པ་གསུམ་སྤྱོད་པའི་ལམ་ལ་འཇུག་པའི་སྟོབས་ཀྱི་རྗེས་སུ་ཐོབ་པ་སླུ་བར་བྱེད་དོ། །",
    "d263:1939": "དེ་ཅིའི་ཕྱིར་ཞེ་ན། ",
    "d263:1940": "ཕུང་པོ་གཅིག་ནས་གཅིག་ཏུ་རྣམ་པར་སྤྱོད་པའི་བྱིན་གྱིས་བརླབས་པ་ལ་བྱིན་གྱིས་རློབ་པའང་མེད་གཅིག་ནས་གཅིག་ཏུ་ཡང་དག་པར་འདུ་བའང་མེད། ",
    "d263:1941": "བདག་གི་ཡུལ་ལ་གནས་པའང་མེད། གཅིག་ནས་གཅིག་ཏུ་གནས་ལ་འདུག་པའང་མེད། ",
    "d263:1942": "སྐད་ཅིག་མར་ཀུན་ཏུ་སྤྱོད་པའང་མེད། ",
    "d263:1943": "སྐད་ཅིག་མའི་རྒྱུད་ལ་གནས་པའང་མེད། ",
    "d263:1944": "དུས་གསུམ་ཐམས་ཅད་ཀྱི་གཟུགས་དང་། གཟུགས་མེད་པ་དང་། ཚད་མེད་པ་དང་། མི་ཆུང་བའི་ཆོས་ཀྱང་མེད། ",
    "d263:1945": "གང་གཅིག་ནས་གཅིག་ཏུ་ཉེ་བར་ལེན་པ་དང་། བྱིན་གྱིས་རློབ་པ་དང་། འཇུག་པ་དང་། འཛིན་པ་དང་། འགེབས་པ་དང་། ",
    "d263:1946": "ཉམས་པ་དང་། རབ་ཏུ་སྣང་བ་ནི་རིགས་ཀྱི་བུ་འདི་ལྟ་སྟེ་དཔེར་ན་ནམ་མཁའ་ལ་རླུང་སྐྱེ་བ་མེད་པ་དང་། བྱིན་གྱིས་བརླབས་པ་མེད་པ་ནས། ",
    "d263:1947": "རྣམ་པར་རྟོག་པ་མེད་པའི་བར་དུའོ། །ཡང་རླུང་ལ་ནམ་མཁའ་སྐྱེ་བ་མེད་པ་ནས་རྣམ་པར་རྟོག་པ་མེད་པའི་བར་དུ་སྟེ། ",
    "d263:1948": "རིགས་ཀྱི་བུ་དེ་ལྟར་དེ་བཞིན་དུ་ཆོས་ཐམས་ཅད་ལ་གཅིག་ནས་གཅིག་ཏུ་ཆུང་ཟད་ཀྱང་སྐྱེ་བ་མེད་པ་ནས་རྣམ་པར་རྟོག་པ་མེད་པའི་བར་དུ་ཇི་ལྟར་ཆོས་ཐམས་ཅད་ལ་རྒྱུ་བ་མེད་པ་དང་། ཉེ་བར་སྤྱོད་པ་མེད་པ་དང་། ཐ་དད་པ་མེད་པ་དང་། སྣང་བ་མེད་པ་དང་། སྐྱེ་བ་མེད་པ་དང་། ",
    "d263:1949": "འགག་པ་མེད་པ་དང་། ཆད་པ་མེད་པ་དང་། རྟག་པ་མེད་པ་དང་། རྟོག་པ་མེད་པ་དང་། རྣམ་པར་རྟོག་པ་མེད་པ་དེ་ཐམས་ཅད་སྐྱེ་བར་མི་ཤེས་པ་དང་། ",
    "d263:1950": "ཉེ་བར་སྐྱེ་བ་མེད་པ་དང་། རྗེས་སུ་སྐྱེ་བ་མེད་པ་དང་། བདག་པོར་རབ་ཏུ་མི་ཤེས་སོ། །ཇི་ལྟ་བུར་ནམ་མཁའ་ལ་རླུང་སྐྱེ་བ་དང་འགོག་པ་མེད་པ་དེ་ལྟར་དེ་བཞིན་དུ་ཕུང་པོ་རྣམས་སྐྱེ་བ་ཟད་པར་རབ་ཏུ་ཤེས་སོ། །",
    "d263:1951": "དེ་སྐྱེ་བ་དང་། ཡི་གེ་མེད་པ་ཐམས་ཅད་དང་། དངོས་པོ་མེད་པར་རབ་ཏུ་ཤེས་སོ། །",
    "d263:1952": "དེ་ཆོས་ཐམས་ཅད་ཀྱི་རྗེས་སུ་སོང་བ་དང་། ཡང་དག་པར་སོང་བ་མི་ཤེས་པ་དང་། ཤིན་ཏུ་འདས་པ་གཅིག་ནས་གཅིག་ཏུ་རྣམ་པར་སྤྱོད་པར་ཡང་དག་པར་རྗེས་སུ་མི་མཐོང་ངོ་། །",
    "d263:1953": "ཅི་ལ་ཡང་ཆགས་པ་མེད་དོ། །བཏགས་པ་མེད་དོ། །བཏང་བ་མེད་དོ། །",
    "d263:1954": "ཆོས་ཐམས་ཅད་ཐ་མི་དད་པར་ཡང་དག་པར་རྗེས་སུ་མི་མཐོང་ངོ་། །",
    "d263:1955": "དེ་དུས་གསུམ་ཐམས་ཅད་ཀྱི་ཆོས་ཐམས་ཅད་ལ་གནས་པའི་སྒོ་སྐྱེ་བར་ཡང་དག་པར་རྗེས་སུ་མི་མཐོང་ངོ་། །",
    "d263:1956": "གང་དེ་ལྟར་སྐྱེ་བ་དང་ལྟ་བ་བྲལ་བ་དེ་ཆོས་ཐམས་ཅད་གཞན་ལ་རག་མ་ལས་པའི་ཡེ་ཤེས་ཀྱི་མཛོད་ཀྱི་ཆོས་དང་ལྡན་པ་གཉིས་མངོན་དུ་མ་བྱུང་ཞིང་བདུད་བཞི་ལས་ཤིན་ཏུ་འདས་པ་དེ་ཆོས་ཐམས་ཅད་སོགས་པ་ཡང་དག་པར་རྗེས་སུ་མི་མཐོང་ངོ་། །",
    "d263:1957": "དེ་ཆོས་ཐམས་ཅད་དང་བྲལ་བས་ཁམས་གསུམ་ཐམས་ཅད་ཀྱི་སྐྱེ་བ་ལས་ཤིན་ཏུ་འདས་པ་ནི་ཡང་སྐྱེ་བ་མེད། འཁོགས་པ་མེད། འཆི་འཕོ་བ་མེད། འབྱུང་བ་ཡང་མེད་དོ། །",
    "d263:1958": "ཞིང་ཐམས་ཅད་སྤྲིན་མགྱོགས་པ་དང་མཉམ་པར་མཐོང་ཞིང་སེམས་ཅན་རྣམས་ཡོངས་སུ་སྨིན་པའི་ཕྱིར་ཉེ་བར་སོང་ངོ་། །",
    "d263:1959": "རིགས་ཀྱི་བུ་དེ་ལྟར་བྱང་ཆུབ་སེམས་དཔའ་སྐྱེ་བ་ལས་ཤིན་ཏུ་བཟླ་བའི་ཕྱིར་ཡང་དག་པར་སྤྱོད་པའི་བཟོད་པ་བསྒོམ་པར་བྱའོ། །",
    "d263:1960": "དེ་ལ་རིགས་ཀྱི་བུ་གང་གཏི་མུག་སྐྱེ་བའི་རྐྱེན་གྱིས་རྒ་ཤི་ལ་རྟོག་པར་འགྱུར། ",
    "d263:1961": "སྐད་ཅིག་མ་དང་ལྡན་པའི་སྐྱེ་བས་རྒལ་བ་ལ་འཚེ་བར་བྱེད། །",
    "d263:1962": "སྐྱེས་བུ་གཏི་མུག་པ་འདིའི་འདུ་བྱེད་རྣམས་ཕྱི་དང་ནང་གི་སླུ་བ་དང་། ",
    "d263:1963": "གཞན་ཡང་གཉིས་སུ་མེད་པའི་ཚོར་བ་ཇི་སྙེད་པ་རྣམ་པར་ཤེས་པས་རྒ་ཤི་དང་བྲལ་བ་ནས་འཁྲུག་པ་དང་བྲལ་བའི་བར་དུ་རྟོག་པ་མེད། ",
    "d263:1964": "རྣམ་པར་རྟོག་པ་མེད་ཅིང་སླུ་བ་མེད་པ་དེ་ལྟར་དེ་བཞིན་དུ་ཚེའི་རླངས་པ་ཡང་རྣམ་པར་ཤེས་པ་ནམ་མཁའ་འདྲ་བར་མཉམ་པ་རྣམ་པར་རྟོག་པ་མེད་པའི་མཉམ་པ་ཉིད་དང་། ",
    "d263:1965": "གཉིས་སུ་མེད་པའི་ལུས་ལ་སླུ་བ་མེད་པས་འཕགས་པ་མ་ཡིན་པའི་བརྫུན་གཉིས་དང་བྲལ་བའོ། །",
    "d263:1966": "ཇི་ལྟར་ཆོས་ཐམས་ཅད་ཀྱི་དབྱིངས་རང་བཞིན་གྱིས་ཉོན་མོངས་པ་མེད་པའི་རྒ་ཤི་འདྲེས་པ་མེད་པ་དེ་བཞིན་དུ་མིག་གི་རྣམ་པར་ཤེས་པ་རྒ་ཤི་སླུ་བའི་འདོད་ཆགས་ལ་ཐུག་པ་ནས་འཁྲུག་པའི་བར་དུའོ། །",
    "d263:1967": "དེ་བཞིན་དུ་རྣ་བའི་རྣམ་པར་ཤེས་པ་ཇི་སྙེད་པ་ནས། ཡིད་ཀྱི་རྣམ་པར་ཤེས་པ་རྒ་ཤི་སླུ་བ་ནས་འདོད་ཆགས་འཁྲུག་པ་ལ་ཐུག་པའི་བར་དུ་དེ་ལྟར་འདྲེས་པ་མེད་དོ། །",
    "d263:1968": "ཡང་མིག་གི་རྣམ་པར་ཤེས་པ་རྒ་ཤི་སླུ་བ་འདོད་ཆགས་མེད་པའི་མཐའ་ནས་འཁྲུག་པའི་བར་དུའོ། །",
    "d263:1969": "དེ་བཞིན་དུ་ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ལ་འདྲེས་པ་མེད་པ་དེ་བཞིན་དུ་རྒ་ཤི་སླུ་བའི་མཐའ་ནས། འཁྲུག་པའི་བར་དུའོ། །",
    "d263:1970": "ཡང་མིག་རྒ་བ་ནས། འཁྲུག་པའི་བར་དུ་ཡང་དག་པར་འདུས་པ་མེད་དོ། །",
    "d263:1971": "དེ་ཁོ་ན་ཉིད་ལ་དམིགས་པས་ན་དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་རྒ་ཤི་ནས་འཁྲུག་པའི་བར་དུ་ཡང་དག་པར་འདུས་པ་མེད་དོ། །",
    "d263:1972": "དེ་ཁོ་ན་ཉིད་ལ་དམིགས་པས་ན་གཟུགས་ཀྱི་རྒ་ཤི་ནས་འཁྲུག་པའི་བར་དུ་ཡང་དག་པར་འདུས་པ་མེད་དོ། །",
    "d263:1973": "དེ་ཁོ་ན་ཉིད་ལ་དམིགས་པས་ན་རྣམ་པར་ཤེས་པའི་རྒ་ཤི་འདི་ཇི་སྙེད་པ་ནས། འཁྲུག་པའི་བར་དུ་ཀུན་ཏུ་ཆད་པའི་འདོད་ཆགས་དང་བྲལ་བའི་མཐའ་དད་པ་མེད་དོ། །",
    "d263:1974": "ཚེའི་རླངས་པ་ཡང་རྣམ་པར་ཤེས་པའི་རྒ་ཤི་ནས་འཁྲུགས་པའི་བར་དུ་འདོད་ཆགས་དང་བྲལ་བའི་མཐའ་ཀུན་ཏུ་ཆད་པའོ། །",
    "d263:1975": "རིགས་ཀྱི་བུ་འདི་ལ་ཡང་ཚོར་བའི་ཕུང་པོ་རྣམས་དེ་བཞིན་དུ་བྱང་ཆུབ་སེམས་དཔས་ཚོར་བའི་ཕུང་པོ་བསྒོམ་པར་བྱའོ། །",
    "d263:1976": "གང་ཁམས་གསུམ་ན་དུས་གསུམ་གྱི་ཚོར་བ་མེད་པ་འབྱུང་བ་ཟད་པ་ལ་མི་རྟག་པ་དང་། སྡུག་བསྔལ་བ་དང་། སྟོང་པའི་བཟོད་པ་འདི་སྒོམ་པར་བྱེད་པ་འདི་ལ་ཡང་བྱང་ཆུབ་སེམས་དཔའ་སེམས་ཅན་ཐམས་ཅད་ཡོངས་སུ་སྨིན་པ་ཉེ་བར་འཚོ་བའི་བཟོད་པ་ལ་བལྟ་བར་བྱའོ། །",
    "d263:1977": "གཞན་ཡང་རིགས་ཀྱི་བུ་བྱང་ཆུབ་སེམས་དཔས་འདུ་ཤེས་ཀྱི་ཕུང་པོ་ལ་ཡང་ཚུལ་བཞིན་དུ་བརྟག་པའི་ཕྱིར་བཟོད་པ་བསྒོམ་པར་བྱའོ། །",
    "d263:1978": "དེ་ལ་འདུ་ཤེས་ཀྱི་ཕུང་པོ་གང་ཞེ་ན། ",
    "d263:1979": "འདུ་ཤེས་ཀྱི་ཚོགས་དྲུག་སྟེ། མིག་གི་འདུས་ཏེ་རེག་པ་དང་། རྣ་བ་དང་། སྣ་དང་། ལྕེ་དང་། ",
    "d263:1980": "ལུས་དང་། ཡིད་ཀྱི་འདུས་ཏེ་རེག་པའི་འདུ་ཤེས་སོ། །དེ་ལ་མིག་གི་འདུས་ཏེ་རེག་པ་ནི་གསུམ་འདུས་པའི་རེག་པ་སྟེ། གང་མིག་དང་། རྣམ་པར་ཤེས་པ་དང་། ",
    "d263:1981": "གཟུགས་ཀྱི་འདུ་ཤེས་འབྱུང་བར་བྱེད་པ་འདི་ནི་གསུམ་འདུས་པ་རེག་པའི་རྐྱེན་གྱིས་འདུ་ཤེས་ཀུན་འབྱུང་བར་འགྱུར་རོ། །",
    "d263:1982": "གང་མིག་གི་གཟུགས་ལ་ཡང་བྱེད་པ་མེད་པ་དང་། རྣམ་པ་མེད་པ་དང་། ལྦུ་བའི་ཕུང་པོ་ལྟ་བུར་དུས་གསུམ་ཐམས་ཅད་ཀྱི་འདུ་བྱེད་སྟོང་པ་ཇི་ལྟ་བ་བཞིན་དུ་རབ་ཏུ་སྦྱོར་བ་གསུངས་སོ། །",
    "d263:1983": "གང་མིག་གི་རྣམ་པར་ཤེས་པ་ནི་ཅི་ལའང་འོང་བ་དང་འགྲོ་བ་སྙེམས་པར་རབ་ཏུ་མི་ཤེས་སོ། །",
    "d263:1984": "ཁམས་གསུམ་ཐམས་ཅད་ཡུལ་དང་གནས་མེད་པ་མིག་གི་རྣམ་པར་ཤེས་པ་དེས་སྟོང་པ་ནས། ཡིད་ཀྱི་རྣམ་པར་ཤེས་པས་སྟོང་པའི་བར་དུ་ཤེས་པར་བྱའོ། །",
    "d263:1985": "གང་སྐྱེ་མཆེད་དྲུག་གི་འདུ་ཤེས་འབྱུང་བ་དེ་ཚོར་བའོ། །",
    "d263:1986": "གང་ཚོར་བ་དེ་རྟོག་པའོ། །",
    "d263:1987": "གང་རྟོག་པ་དེ་སྙེམས་པའོ། །",
    "d263:1988": "གང་སྙེམས་པ་དེ་ཉེ་བར་ལེན་པའོ། །",
    "d263:1989": "གང་ཉེ་བར་ལེན་པ་འབྱུང་བ་ནས། འཁྲུག་པའི་བར་དུ་ཀུན་ནས་ལྡང་སྟེ། ",
    "d263:1990": "དེ་བས་ན་བྱང་ཆུབ་སེམས་དཔས་འདུ་ཤེས་ཚུལ་བཞིན་དུ་བརྟག་པའི་ཕྱིར་བཟོད་པ་བསྒོམ་པར་བྱའོ། །",
    "d263:1991": "བཟོད་པ་བསྒོམ་པའི་རེག་པ་ཡོངས་སུ་ཤེས་པའི་ཕྱིར་འདུ་ཤེས་ཡོངས་སུ་ཤེས་པ་ཡིན་ནོ། །",
    "d263:1992": "ཡིད་ཀྱི་འདུ་ཤེས་ཀྱི་བར་དུ་བཟོད་པ་དེ་བསྒོམས་པས་འདུ་ཤེས་ཀྱི་ཚོགས་དྲུག་བཟོད་པ་དེ་བསྒོམ་པ་ཡོངས་སུ་ཤེས་པ་ལ་རྟོག་པ་མེད། རྣམ་པར་རྟོག་པ་མེད། ཉེ་བར་མི་འགྲོ། ཉེ་བར་ལེན་པ་མེད། བྱིན་གྱིས་རློབ་པ་མེད། ",
    "d263:1993": "མངོན་པར་ཆགས་པའང་མེད་དོ། །འདུ་ཤེས་ཐམས་ཅད་རང་བཞིན་མེད་པ་ཡོངས་སུ་ཆད་པའི་བཟོད་པ་དེ་བསྒོམས་པའི་རྗེས་སུ་འབྱུང་བ་ཇི་ལྟ་བ་བཞིན་ཡོངས་སུ་ཤེས་པ་ཅི་ལ་ཡང་ཆགས་པ་མེད་དོ། ཁམས་གསུམ་ཐམས་ཅད་ཀྱི་དུས་གསུམ་གནས་པ་མེད་པ་དང་། གནས་མེད་པ་དང་། ",
    "d263:1994": "འཁྲུལ་པ་མེད་པ་དང་། ཞིག་པ་མེད་པ་དང་། བླང་བ་མེད་པ་དང་། དོར་བ་མེད་པ་དང་། གཉིས་སུ་བྱ་བ་མེད་པའི་ཆོས་ཀྱི་དབྱིངས་ལ་ཡང་དག་པར་གཞོལ་བའི་འདུ་ཤེས་ཐམས་ཅད་ཤེས་པ་ནི་ཅིས་ཀྱང་དབྱེ་བ་མེད་དོ། །",
    "d263:1995": "དེ་འདུ་ཤེས་ཐམས་ཅད་ཉེ་བར་ལེན་པ་མེད་པའི་ཡིད་ཅི་ལའང་དམིགས་པ་མེད་པ་ནི་སོ་སོ་ཡང་དག་པར་སྤྱོད་པའི་ཚུལ་གྱི་བཟོད་པ་ལ་བསྒོམ་པ་ཞེས་བྱའོ། །",
    "d263:1996": "འདུ་ཤེས་ཐམས་ཅད་ནི་མི་རྟག་པ་དང་། སྡུག་བསྔལ་བ་དང་། སྟོང་པའི་བཟོད་པ་སྒོམ་པར་བྱེད་པ་འདི་ལ་ཡང་བྱང་ཆུབ་སེམས་དཔའ་སེམས་ཅན་ཐམས་ཅད་ཡོངས་སུ་སྨིན་པ་ཉེ་བར་འཚོ་བའི་བཟོད་པ་ལ་བལྟ་བར་བྱའོ། །",
    "d263:1997": "རིགས་ཀྱི་བུ་བྱང་ཆུབ་སེམས་དཔས་ཡང་འདུ་བྱེད་ཡོངས་སུ་ཤེས་པའི་བཟོད་པ་བསྒོམ་པར་བྱའོ། །",
    "d263:1998": "དེ་ལ་འདུ་བྱེད་གང་ཞེ་ན་འདི་ལྟ་སྟེ། ",
    "d263:1999": "འདུ་བྱེད་རྣམ་པ་གསུམ་མོ། །གསུམ་གང་ཞེ་ན། ལུས་ཀྱི་འདུ་བྱེད་དང་། ངག་གི་འདུ་བྱེད་དང་། ཡིད་ཀྱི་འདུ་བྱེད་དོ། །",
    "d263:2000": "ལུས་ཀྱི་འདུ་བྱེད་ནི་དབུགས་ཕྱི་ནང་དུ་རྒྱུ་བའོ། །",
    "d263:2001": "ངག་གི་འདུ་བྱེད་ནི་རྣམ་པར་རྟོག་པ་དང་། ",
    "d263:2002": "རྣམ་པར་དཔྱོད་པའོ། །ཡིད་ཀྱི་འདུ་བྱེད་ནི་འདུ་ཤེས་དང་སེམས་པའོ། །",
    "d263:2003": "དེ་ལ་རིགས་ཀྱི་བུ་ལུས་ཀྱི་འདུ་བྱེད་དབུགས་ཕྱི་ནང་དུ་རྒྱུ་བ་ཚུལ་བཞིན་དུ་བརྟག་པར་བྱའོ། །",
    "d263:2004": "ལུས་ཐམས་ཅད་སྟོང་ཕྲག་དགུ་བཅུ་རྩ་གཉིས་སམ། །",
    "d263:2005": "བ་སྤུའི་ཁུང་བུ་བྱེ་བ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་དགུ་ལྷག་ཙམ་གྱི་ལུས་ཐམས་ཅད་ཤིན་ཏུ་ཕྲ་བའི་རྡུལ་དགུ་བཅུ་རྩ་དགུའི་ཁའི་སྒོ་ནས་ཤིན་ཏུ་ཕྲ་བའི་རྡུལ་བརྒྱ་སྟོང་ཕྲག་བཅུ་སོགས་སོ། །",
    "d263:2006": "ཉེས་པ་མེད་པའི་མིའི་བ་སྤུའི་ཁུང་བུ་འདི་གཅིག་འགྲངས་བས་ལུས་ཐམས་ཅད་ཀྱི་བ་སྤུའི་ཁུང་བུ་ཐམས་ཅད་ཀྱི་སྒོ་སྟོང་ཕྲག་དགུ་བཅུ་རྩ་དགུ་ཇི་ལྟ་བུར་ཁའི་སྒོ་ནས་དབུགས་རྒྱུ་བ་དེ་ལྟ་བུར་བ་སྤུའི་ཁུང་བུ་ཐམས་ཅད་ནས་དབུགས་རྒྱུའོ་ཞེས་དབུགས་ཕྱི་ནང་དུ་རྒྱུ་བ་ཐམས་ཅད་ཤེས་པར་བྱའོ། །",
    "d263:2007": "ཁའི་སྒོ་ཐམས་ཅད་ནས་དབུགས་ཕྱི་ནང་དུ་རྒྱུ་བའི་ཕུང་པོ་ལྔ་དག་འབྱུང་བ་དང་ཟད་པ་བརྟག་པའི་ཕྱིར་བཟོད་པ་བསྒོམ་པར་བྱའོ། །",
    "d263:2008": "དེ་ལ་ངག་གི་འདུ་བྱེད་གང་ཞེ་ན། གང་རྣམ་པར་རྟོག་པ་དང་། ",
    "d263:2009": "རྣམ་པར་དཔྱོད་པ་སྐད་ཅིག་མར་འབྱུང་ཞིང་འགོག་པ་འདི་ལ་ཡང་སྐད་ཅིག་མ་ཉི་མ་གཅིག་ལ་ཡང་མི་བརྒྱ་སྟོང་ཕྲག་དྲུག་ཅུ་རྩ་ལྔ་སྐད་ཅིག་མར་འོང་བར་འགྱུར་རོ། །",
    "d263:2010": "དེ་རེ་རེ་ལ་ཡང་རྣམ་པར་རྟོག་པ་དང་། རྣམ་པར་དཔྱོད་པ་སྐད་ཅིག་མ་འབྱུང་བའི་ཕུང་པོ་ལྔ་ཐམས་ཅད་འབྱུང་ངོ་། །འགོག་གོ། །",
    "d263:2011": "ཕུང་པོ་དེ་རེ་རེ་ལའང་ཚོར་བ་རྣམ་གསུམ་འབྱུང་ངོ་། །འགོག་གོ། །",
    "d263:2012": "ཚོར་བ་དེ་རེ་རེ་ལ་ཡང་འབྱུང་བའི་ཡན་ལག་བཅུ་གཉིས་ཐམས་ཅད་འབྱུང་ངོ་། །འགོག་གོ། །",
    "d263:2013": "འབྱུང་བའི་ཡན་ལག་དེ་རེ་རེ་ལ་ཡང་བག་ལ་ཉལ་བ་དགུ་བཅུ་རྩ་བརྒྱད་འབྱུང་བར་འགྱུར་རོ། །",
    "d263:2014": "བག་ལ་ཉལ་བ་དེ་རེ་རེ་ལ་ཡང་ཁམས་གསུམ་ཐམས་ཅད་ན་སྤྱོད་པ་ཉོན་མོངས་པ་ཀུན་འབྱུང་བ་ལ་བལྟ་བར་བྱའོ། །",
    "d263:2015": "འདི་དག་ནི་ངག་གི་འདུ་བྱེད་དོ། །",
    "d263:2016": "དེ་ལ་འདུ་ཤེས་གང་ཞེ་ན། ",
    "d263:2017": "དབུགས་ཕྱི་ནང་དུ་རྒྱུ་བ་ལ་རྣམ་པར་རྟོག་པ་དང་། ཀུན་ཏུ་ཉོན་མོངས་པ་དང་། དེ་ཕྱིན་ཅི་ལོག་ཐམས་ཅད་ཀྱི་མཚན་མས་ཀུན་ཏུ་ཉོན་མོངས་པ་འདི་ཡང་འདུ་ཤེས་སོ། །",
    "d263:2018": "དེ་ལ་སེམས་པ་གང་ཞེ་ན། གང་སེམས་པ་དང་། ",
    "d263:2019": "ཚོར་བ་དང་། ཕུང་པོ་དང་། རྣམ་པར་དཔྱོད་པ་དང་། དབང་པོ་དྲུག་དང་། རྣམ་པར་འཕེལ་བ་འདི་ནི་སེ་གོལ་གཏོགས་པ་ཙམ་གྱིས་ཀྱང་འདོད་ཆགས་ཀྱི་ཀུན་གཞི་ཉོན་མོངས་པའི་དབང་པོ་བརྒྱ་ལས་འདས་པ་འབྱུང་བར་འགྱུར། ",
    "d263:2020": "ཞེ་སྡང་གི་ཀུན་གཞི་བརྒྱ་ལས་འདས་པ་འབྱུང་བར་འགྱུར། གཏི་མུག་གི་ཀུན་གཞི་བརྒྱ་ལས་འདས་པ་འབྱུང་བར་འགྱུར། ",
    "d263:2021": "ཆ་ཤས་སྤྱོད་པའི་ཉོན་མོངས་པ་བརྒྱ་ལས་འདས་པ་འབྱུང་བར་འགྱུར་བ་འདི་ནི་རིགས་ཀྱི་བུ་ལུས་དང་། ངག་དང་། ཡིད་དོ། །",
    "d263:2022": "འདུ་བྱེད་དང་། དཔྱོད་པ་དང་། རྣམ་པར་དཔྱོད་པ་དང་། དབུགས་ཕྱི་ནང་དུ་རྒྱུ་བ་འདི་དག་ལ་རྣམ་པར་རྟོག་པས་འདུ་ཤེས་སུ་སེམས་པ་དང་། བསམ་པའི་རྗེས་སུ་སོང་བ་ལ་བྱིན་གྱིས་བརླབས་པ་དེ་ལ། ",
    "d263:2023": "བྱང་ཆུབ་སེམས་དཔའི་དངོས་པོ་དེ་ལྟར་རང་བཞིན་དང་དུས་གསུམ་ནི་ལུས་དང་། ངག་དང་། ཡིད་དོ། །",
    "d263:2024": "འདུ་བྱེད་ལ་དངོས་པོ་མེད་པ་དང་། མི་ཟད་པ་ནི་ཆོས་ཀྱི་དབྱིངས་ལ་ཉོན་མོངས་པ་མེད་པ་དང་། ཆོས་ཀྱི་དབྱིངས་ཡོངས་སུ་ཤེས་པ་ནི་རྣམ་པར་དག་པ་རྗེས་སུ་འོང་བ་དེ་ཅིར་དགོས་ཤེ་ན། ",
    "d263:2025": "ཆོས་ཀྱི་མཚན་ཉིད་རྣམ་པར་དག་པ་དེ་མཚན་ཉིད་མི་རྙེད་པ་དང་། མི་འཛིན་པ་དང་། ",
    "d263:2026": "ཆོས་ཀྱི་དབྱིངས་སུ་མི་འབྱུང་བར་འགྱུར་བ་དེ་ཡང་དག་པའི་མཐའ་མི་སོགས་སོ། །",
    "d263:2027": "འདུ་བྱེད་ཀྱི་མཐར་མི་རྙེད་པ་དང་། མི་འཛིན་པ་མི་འགོག་པར་འགྱུར་བ་དེ་བཞིན་དུ་འདུ་བྱེད་ཀྱི་མཐའ་དང་། ",
    "d263:2028": "དེ་ཆོས་ཀྱི་དབྱིངས་སུ་སྙེམས་པ་ཡང་དག་པའི་མཐའ་དང་། ",
    "d263:2029": "དེ་ཆོས་ཐམས་ཅད་ཀྱི་མཐའ་དང་། གང་ཆོས་ཐམས་ཅད་ཀྱི་མཐའ་དང་། དེ་འདུ་བྱེད་གསུམ་དང་། དུས་གསུམ་ཡོངས་སུ་གཅོད་པའི་མཐའ་དང་། ",
    "d263:2030": "དེ་མཐའ་ཡས་པ་མི་གཅོད་པའི་མཐའ་དང་། རྗེས་སུ་མི་གཅོད་པའི་མཐའ་དང་། མི་རྟག་པའི་མཐའ་དང་། ",
    "d263:2031": "དེ་ལྟ་བུའི་མཐའ་ནི་དུས་གསུམ་དང་མཉམ་པའི་མཐའ་དང་། མཐར་འགྲོ་བ་དང་། དུས་གསུམ་དང་། ལུས་དང་ངག་དང་། ཡིད་གཉིས་སུ་མེད་པའི་མཐའ་དང་། ",
    "d263:2032": "དུས་གསུམ་ཐམས་ཅད་ཀྱི་མཐའ་ནི་འདུ་བྱེད་གསུམ་ཡང་དག་པའི་མཐའ་ལ་གཉིས་སུ་མེད་པའི་མཐའ་དང་། ",
    "d263:2033": "ཅིའང་མ་ཡིན་པའི་མཐའ་དང་། ",
    "d263:2034": "རེག་པ་ཡོངས་སུ་ཤེས་པ་གཉིས་སུ་མེད་པའི་མཐའ་དང་། ",
    "d263:2035": "འཇིག་པ་དང་བྲལ་བའི་མཐའ་དང་། ",
    "d263:2036": "དེ་བཞིན་དུ་དབུགས་ཕྱི་ནང་དུ་རྒྱུ་བ་ཡོངས་སུ་ཤེས་པའི་མཐའ་དང་། ",
    "d263:2037": "དེ་བཞིན་དུ་ཉི་ཤུའི་མཐའ་དང་། རྣམ་པར་རྟོག་པ་དང་། རྣམ་པར་དཔྱོད་པ་དང་། ཤིང་ཏ་ལའི་མགོ་བཅད་པའི་མཐའ་དང་། ",
    "d263:2038": "འདུ་ཤེས་སུ་མི་ཆགས་པར་སེམས་པ་དང་། སྐད་ཅིག་མའི་མཐའ་སེམས་པའི་མཐའ་དང་། ",
    "d263:2039": "དེ་ལྟར་ཡོངས་སུ་ཤེས་པ་ནི་འདུ་བྱེད་གསུམ་ལ་རྣམ་པར་མི་གཅོད་པའི་མཐར་ཡོངས་སུ་ཤེས་པ་ནི་འདི་ལ་དངོས་པོ་དང་། དངོས་པོ་མ་ཡིན་པར་སྐྱེ་བའོ། །",
    "d263:2040": "ཡང་དངོས་པོ་ལས་འདས་པ་ཞེས་བྱ་བ་ནི་འདུ་བྱེད་ཐམས་ཅད་ལ་རྣམ་པར་ཤེས་པ་མེད་པ་དང་། འདུ་བྱེད་ཐམས་ཅད་ལ་གཉིས་དང་། གཉིས་སུ་མེད་པ་ནི་ཡང་དག་པའི་མཐའི་ཆོས་ཀྱི་དབྱིངས་ལ་འཇུག་པ་དང་། སོགས་པ་དང་། ཉེ་བར་སོགས་པ་དང་བྲལ་བར་འགྱུར་རོ། །",
    "d263:2041": "འདི་ལ་འདུ་བྱེད་ཐམས་ཅད་ལ་བྱིན་གྱིས་མི་རློབ་པའི་མཐའ་དང་། དུས་གསུམ་དུ་ཕྱག་འཚལ་བ་དང་བྲལ་བ་དེ་ཡང་དག་པར་ཡོངས་སུ་ཤེས་པ་དང་། ",
    "d263:2042": "ཡང་དག་པའི་མཐར་ཡོངས་སུ་ཤེས་པ་དེ་ནི་ཆོས་ཐམས་ཅད་ཡོངས་སུ་ཤེས་པ་ཞེས་བྱའོ། །",
    "d263:2043": "ཡོངས་སུ་བསྐོར་བའི་འདུ་བྱེད་གསུམ་ཡོངས་སུ་ཆད་པའོ། །",
    "d263:2044": "རིགས་ཀྱི་བུ་གང་དུས་གསུམ་གྱི་འདུ་བྱེད་གསུམ་མི་གཅོད་པའི་མཚན་མ་ལ་དམིགས་པས་བཟོད་པ་སྒོམ་པ་ཡོངས་སུ་འཛིན་ཏོ། །",
    "d263:2045": "རིགས་ཀྱི་བུ་འདུ་བྱེད་གསུམ་དང་། མཚན་མ་མི་གཅོད་པ་དམིགས་པ་སྤངས་པས་གཉིས་སུ་མེད་པའི་བཟོད་པ་བསྒོམ་མོ། །",
    "d263:2046": "རིགས་ཀྱི་བུ་དེའི་ཕྱིར་དུས་གསུམ་དང་། འདུ་བྱེད་གསུམ་པོ་ཡོངས་སུ་ཤེས་པའི་བཟོད་པ་འདི་ནི་སོ་སོ་ཡང་དག་པར་སྤྱོད་པའི་ཚུལ་གྱིས་བཟོད་པ་བསྒོམ་པར་བྱའོ། །",
    "d263:2047": "རིགས་ཀྱི་བུ་གང་འདུ་བྱེད་ནི་མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པར་བཟོད་པ་བསྒོམ་པར་བྱའོ། །",
    "d263:2048": "འདི་ཡང་བྱང་ཆུབ་སེམས་དཔའི་ཉེ་བར་འཚོ་བས་སེམས་ཅན་ཡོངས་སུ་སྨིན་པའི་བཟོད་པ་བསྒོམ་པར་བལྟ་བར་བྱའོ། །",
    "d263:2049": "དེ་ལ་རིགས་ཀྱི་བུ་རྣམ་པར་ཤེས་པ་འབྱུང་བའི་ཕུང་པོ་གང་ཞེ་ན། ",
    "d263:2050": "རྣམ་པར་ཤེས་པ་དྲུག་གི་ལུས་དང་། མིག་དང་། རེག་པའི་རྣམ་པར་ཤེས་པ་ཞེས་བྱའོ། །",
    "d263:2051": "གང་ཡང་རྣམ་པར་ཤེས་པའི་ལུས་དྲུག་དག་དུས་གསུམ་གྱི་རེག་པས་རྣམ་པར་གནས་པ་དང་། དུས་གསུམ་འབྱུང་བས་རྣམ་པར་ཤེས་པ་དང་། དུས་གསུམ་གྱི་རྣམ་པར་ཤེས་པས་རྣམ་པར་གནས་པ་དེ་ཕན་ཚུན་དུ་རྟོག་པ་དང་། རྣམ་པར་རྟོག་པ་དང་། ཀུན་ནས་ལྡང་བར་འགྱུར་རོ། །",
    "d263:2052": "གང་ཡུལ་གྱི་སྲེད་པ་ལ་རྟོག་པ་དང་། དམིགས་པས་བཟོད་པར་སྨྲ་བ་ཡོངས་སུ་འཁྲུག་པའོ། །",
    "d263:2053": "གང་མིག་དང་གཟུགས་ཀྱི་ཡུལ་ལ་སྲེད་པ་ལ་རྣམ་པར་རྟོག་པས་བཟོད་པ་ཡོངས་སུ་སྤངས་པའོ། །འཁྲུག་པའོ། །",
    "d263:2054": "རེག་པ་དང་ཚོར་བ་ལ་རྗེས་སུ་གདུངས་པས་དེ་ཡུལ་ལ་སྲེད་པའི་བཟོད་པ་ཡོངས་སུ་སྤངས་པའོ། །རྣམ་པར་འཇིག་པའོ། །",
    "d263:2055": "ཡིད་ལ་རྣམ་པར་དམིགས་པས་འདུ་ཤེས་ཀྱི་ཞིང་ལ་སྲེད་པའི་བཟོད་པ་ཡོངས་སུ་སྤངས་པའོ། །འཁྲུག་པའོ། །",
    "d263:2056": "དུས་གསུམ་དང་། འདུ་བྱེད་གསུམ་ལ་ཉེ་བར་ཆད་པའི་ཡུལ་ལ་སྲེད་པའི་བཟོད་པ་ཡོངས་སུ་སྤངས་པའོ། །འཁྲུག་པའོ། །",
    "d263:2057": "འདུ་བྱེད་གསུམ་དག་མཚན་མར་ཉེ་བར་འཛིན་པ་དང་། རང་གི་ཡུལ་གྱི་སྲེད་པའི་བཟོད་པ་ཡོངས་སུ་སྤངས་པའོ། །",
    "d263:2058": "འཁྲུག་པའོ། །འདུ་བྱེད་དག་ཀུན་ནས་ལྡང་ལ་དམིགས་པ་རང་གི་ཡུལ་ལ་སྲེད་པའི་བཟོད་པ་ཡོངས་སུ་སྤངས་པ་ནི་ཆོས་ཀྱི་དབྱིངས་ལ་ཅིའང་མ་ཡིན་པའི་ཉོན་མོངས་པའི་བཟོད་པ་ཐམས་ཅད་ཡོངས་སུ་སྤངས་པའོ། །",
    "d263:2059": "རིགས་ཀྱི་བུ་ཆོས་ཀྱི་དབྱིངས་ལ་ཀུན་ཏུ་ཉོན་མོངས་པ་མེད་པའི་བཟོད་པ་དེ་སྒོམ་པ་དང་། རྣམ་པར་ཤེས་པའི་ལུས་དྲུག་གི་ཡུལ་དུ་ཡིད་ལ་མི་བྱེད་དོ། །",
    "d263:2060": "དེ་བཟོད་པ་བསྒོམས་པའི་རང་བཞིན་དང་། སྒྱུ་མ་ལྟ་བུའི་སེམས་ཀྱི་ཡུལ་ལ་ཡང་དག་པར་གཞོལ་བས་ཡུལ་ཐམས་ཅད་ལ་རྟོག་པར་འགྱུར་རོ། །",
    "d263:2061": "དེ་ལ་སོ་སོ་ཡང་དག་པར་སྤྱོད་པའི་ཚུལ་གྱི་བཟོད་པ་བསྒོམས་པས་དེ་ལ་བྱང་ཆུབ་སེམས་དཔའི་སྔོན་གྱི་ལས་ལ་བརྩོན་པར་བྱའོ། །གང་ཡང་བྱང་ཆུབ་སེམས་དཔས་རྣམ་པར་དབྱེ་བ་ཡོངས་སུ་བྱས་པ་དང་། ",
    "d263:2062": "མཆོག་གི་དགེ་བའི་རྩ་བ་ཡོངས་སུ་ལྡང་བ་འདི་ནི་ནམ་མཁའ་ལ་འགྲོ་བས་འདུལ་བའི་བཟོད་པ་ཡོངས་སུ་རྒྱས་པར་བསྒོམ་པའི་ཕྱིར་འདི་ནི་དུས་གསུམ་དང་། འདུ་བྱེད་ཐམས་ཅད་ཀྱི་ཡུལ་དུ་ཡིད་ལ་མི་བྱེད་དོ། །",
    "d263:2063": "སྙེམས་པ་མེད་དོ། །",
    "d263:2064": "དུས་གསུམ་དང་། འདུ་བྱེད་ཐམས་ཅད་དག་ཀུན་ནས་ལྡང་བའི་ལམ་ཐམས་ཅད་དུ་ཡིད་ཀྱི་རྣམ་པར་ཤེས་པ་ཡང་དག་པར་སྤྱོད་དོ། །",
    "d263:2065": "དེ་བཞིན་ཉིད་ནི་དངོས་པོ་མེད་པའོ། །",
    "d263:2066": "དུས་གསུམ་དང་། འདུ་བྱེད་ཀྱི་རྗེས་སུ་འཇུག་པ་དང་། ཆོས་ཐམས་ཅད་མི་བསྒོམ་པར་རབ་ཏུ་ཤེས་པ་དང་། ",
    "d263:2067": "བསྒོམ་པ་དང་བྲལ་བ་དང་། དབྱངས་མ་ཡིན་པ་དང་། ངག་གི་ལམ་མ་ཡིན་པ་དང་། ཡི་གེ་མ་ཡིན་པ་དང་། ",
    "d263:2068": "རྗེས་སུ་འབྱུང་བ་མེད་པ་དང་། འགོག་པ་མེད་པ་དང་། མཚན་ཉིད་མེད་པ་དང་། ",
    "d263:2069": "སོ་སོའི་ཐེག་པ་མ་ཡིན་པ་དང་། དམིགས་པ་མེད་པ་དང་། མཚན་མ་མེད་པ་དང་། ཤིན་ཏུ་དབེན་པ་མ་ཡིན་པ་དང་། བརྗོད་པ་མེད་པ་དང་། ཤིན་ཏུ་འཇུངས་པ་མེད་པ་དང་། ",
    "d263:2070": "ཤིན་ཏུ་ཞི་བ་དང་། སྐད་ཅིག་མར་ཤིན་ཏུ་དམིགས་པས་རྣམ་པར་བྲལ་བ་དང་། ཤིན་ཏུ་ཟད་པ་དང་། ཀུན་གཞི་ལས་ཤིན་ཏུ་བྲལ་བ་དང་། ཤིན་ཏུ་རྣམ་པར་གནས་པ་དང་། ཡུལ་ཤིན་ཏུ་མེད་པ་དང་། གཏོང་བའི་སེམས་ཤིན་ཏུ་མེད་པ་དང་། རྩ་བ་ཤིན་ཏུ་མེད་པ་དང་། ",
    "d263:2071": "དབང་པོ་ཤིན་ཏུ་མ་ཡིན་པ་དང་། ཤིན་ཏུ་རྣམ་པར་མ་དག་པ་དང་། ཤིན་ཏུ་བྲལ་བ་དང་། གཉེན་པོ་ཤིན་ཏུ་མེད་པ་དང་། མཚན་མ་དང་དངོས་པོ་མེད་པ་དང་། ",
    "d263:2072": "ཤིན་ཏུ་འཕྲོག་པ་མེད་པ་དང་། ཤིན་ཏུ་འཐོར་བ་དང་། ཆོས་ཐམས་ཅད་ལ་ཤིན་ཏུ་དངོས་པོ་མེད་པར་རབ་ཏུ་ཤེས་པ་ནི་བྱེད་པ་པོ་མེད་པ་དང་། ཚོར་བ་པོ་མེད་པ་དང་། ཉན་པ་མེད་པ་དང་། ",
    "d263:2073": "འཛིན་པ་མེད་པ་དང་། སྨིག་རྒྱུ་བ་ལྟ་བུར་སོ་སོར་སྣང་བ་དང་། ཆུ་ཟླ་ལྟ་བུ་དང་། གཟུགས་བརྙན་ལྟ་བུ་ནམ་མཁའི་རང་བཞིན་ཆུང་ཟད་ཀྱང་མེད་པ་དང་། ",
    "d263:2074": "ཆོས་ཐམས་ཅད་ལ་བདག་མེད་པ་ནི་མཚན་ཉིད་ཀྱི་གཞི་དང་མཉམ་པའི་མཚན་ཉིད་དང་། ",
    "d263:2075": "མཚན་ཉིད་གཅིག་པ་དང་། ",
    "d263:2076": "མཚན་ཉིད་མེད་པ་ལ་བརྟེན་པ་དེ་ཆོས་ཐམས་ཅད་ལ་ཀུན་དུ་ལྟའོ། །དེ་ལྟར་ཤིན་ཏུ་འདུ་བྱེད་ཐམས་ཅད་ནི་དེ་བཞིན་དུ་དུས་གསུམ་ལ་ཀུན་ཏུ་སྤྱོད་པའི་དངོས་པོ་དེའི་བར་དུ་ཆོས་ཐམས་ཅད་ལ་དེ་བཞིན་ཉིད་དུ་རྟེན་པ་ལ་ཀུན་ཏུ་ལྟའོ། །",
    "d263:2077": "འདི་ལ་ཡང་བྱང་ཆུབ་སེམས་དཔའི་ཉེ་བར་འཚོ་བས་སེམས་ཅན་ཐམས་ཅད་ཡོངས་སུ་རྒྱས་པ་ནི་སོ་སོ་ཡང་དག་པར་སྤྱོད་པའི་ཚུལ་ནམ་མཁའ་ལ་འགྲོ་བའི་འོད་ཀྱིས་འདུལ་བའི་བཟོད་པར་བལྟ་བར་བྱའོ། །",
    "d263:2078": "རིགས་ཀྱི་བུ་བྱང་ཆུབ་སེམས་དཔའ་དེ་བཞིན་དུ་གཟུགས་ཀྱི་བཟོད་པ་བསྒོམ་པའི་ཕྱིར་ཕྱི་ནང་གི་འཇམ་པ་དབུང་ཙམ་ཐམས་ཅད་ཀྱིས་ཉོན་མོངས་པ་རྣམ་པར་སེལ་བར་ཐམས་ཅད་དུ་སེམས་པ་དང་། ཡིད་བཞིན་ཡོངས་སུ་རྒྱས་པར་འགྱུར་རོ། །",
    "d263:2079": "འདི་ལ་བཟོད་པ་ཐམས་ཅད་ནི་ཉན་ཐོས་དང་རང་སངས་རྒྱས་ཀྱི་ཆོས་ལས་ཀུན་ཏུ་འདས་པའོ། །",
    "d263:2080": "འདི་ལ་བཟོད་པ་ཐམས་ཅད་ནི་བྱང་ཆུབ་སེམས་དཔའི་སྤྱོད་པའི་ཡོན་ཏན་ཡོངས་སུ་རྫོགས་པར་བྱེད་དོ། །",
    "d263:2081": "འདི་ལ་བཟོད་པ་ཐམས་ཅད་ནི་སངས་རྒྱས་ཀྱི་ཆོས་ཀྱི་ཡོན་ཏན་ཀུན་ནས་སྡུད་དོ། །",
    "d263:2082": "འདི་ལ་བཟོད་པ་ཐམས་ཅད་ནི་གཞན་གྱི་རྒོལ་བའི་ཆོས་དང་ལྷན་ཅིག་པར་འཛིན་ཏོ། །",
    "d263:2083": "འདི་ལ་བཟོད་པ་ཐམས་ཅད་ནི་གཏི་མུག་གི་མུན་པ་མུན་ནག་འཇིག་པའི་ཡིད་དོ། །སངས་རྒྱས་ཀྱི་ཆོས་ལ་དགའ་བར་བྱེད། བསྒྲིབས་པ་དང་། ",
    "d263:2084": "སྒྲིབ་པ་ཐམས་ཅད་ཀུན་ཏུ་ཟད་པར་བྱེད་དེ། སངས་རྒྱས་ཀྱི་ཞིང་ཐམས་ཅད་སྣང་བར་བྱེད། སངས་རྒྱས་ཐམས་ཅད་ལ་དད་པར་བྱེད། ཕ་རོལ་ཏུ་ཕྱིན་པ་ཐམས་ཅད་ཀྱི་ཕ་རོལ་ཏུ་འགྲོ་བ། མངོན་པར་ཤེས་པ་ཐམས་ཅད་ལ་རྣམ་པར་རོལ་པར་བྱེད་པ། ",
    "d263:2085": "ཏིང་ངེ་འཛིན་གྱི་གཟུངས་ཀྱི་བཟོད་པ་སྒྲུབ་པར་བྱེད་པ་འདི་ནི་སོ་སོར་ཡང་དག་པར་སྤྱོད་པའི་ཚུལ་ནམ་མཁའ་ལ་འགྲོ་བའི་འོད་ཀྱིས་འདུལ་བའི་བཟོད་པའོ། །",
    "d263:2086": "དེ་ལ་ཡང་དྲང་སྲོང་ཐུབ་པ་ལ་སོ་སོར་ཡང་དག་པར་སྤྱོད་པའི་ཚུལ་ནམ་མཁའ་ལ་འགྲོ་བའི་འོད་ཀྱིས་འདུལ་བའི་བཟོད་པ་བརྗོད་པ་དང་། འཆད་པ་ནི་བརྒྱ་སྟོང་ཕྲག་དྲུག་ཅུ་རྩ་བརྒྱད་ཀྱི་ཆུ་བོ་གང་གཱའི་བྱེ་མ་སྙེད་ཀྱི་ཕྱོགས་བཅུའི་ཁུང་བུར་མཉམ་པར་འགྲོ་བ་ནི་བྱང་ཆུབ་སེམས་དཔའི་གོམས་པས་སོ་སོར་ཡང་དག་པར་སྤྱོད་པའི་ཚུལ་ནམ་མཁའ་ལ་འགྲོ་བའི་འོད་ཀྱིས་འདུལ་བའི་བཟོད་པ་སོ་སོར་ཐོབ་པར་འགྱུར་རོ། །",
    "d263:2087": "བྱང་ཆུབ་སེམས་དཔའ་མེ་བཅུ་རྡུལ་ཡལ་སུམ་ཅུ་རྩ་གཅིག་གི་ཏིང་ངེ་འཛིན་གྱི་སྐར་མདའི་བདག་པོ་སོ་སོར་ཐོབ་པར་འགྱུར་རོ། །བྱང་ཆུབ་སེམས་དཔའ་ས་ཡ་ཕྲག་དགུ་བཅུ་རྩ་གཉིས་རྣམས་དཔའ་བར་འགྲོ་བའི་ཏིང་ངེ་འཛིན་སོ་སོར་ཐོབ་པར་འགྱུར་རོ། །",
    "d263:2088": "བྱང་ཆུབ་སེམས་དཔའ་མདོར་ན་དེའི་བར་དུ་ཆུ་བོ་གང་གཱའི་བྱེ་མ་སྙེད་ཀྱི་བར་དུ་རྣམ་པ་སྣ་ཚོགས་དང་། རྣམ་པ་ཐ་དད་པ་ཐམས་ཅད་ཀྱི་ཏིང་ངེ་འཛིན་གྱི་གཟུངས་ཀྱི་བཟོད་པའི་ཆོས་ཀྱི་སྒོ་སོ་སོར་ཐོབ་པར་འགྱུར་རོ། །དེ་ནས་ཡང་བཅོམ་ལྡན་འདས་ཀྱིས་སྔགས་ཀྱི་ཚིག་འདི་བརྗོད་དོ། །པྲ་མ་ཏ་ཏེ། བིཛྲཱྀམ་བྷ་ཨུཏ་པཏ་ཏེ། ཨུཏ་པཏ་ཏ། ",
    "d263:2089": "ཨུད་མ་ཏ་ཏེ། ཛ་སམ་བིཛྲཱྀམ་བྷ་སྭཱ་ཧཱ། ལྷ་ས་ཡ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་བརྒྱད་འདིས་སོ་སོར་ཡང་དག་པར་སྤྱོད་པའི་ཚུལ་ནམ་མཁའ་ལ་འགྲོ་བའི་འོད་ཀྱིས་འདུལ་བའི་བཟོད་པ་སོ་སོར་ཐོབ་པར་འགྱུར་རོ། །ཆུ་བོ་གང་གཱའི་བྱེ་མ་དང་མཉམ་པའི་ལྷ་རྣམས་ཀྱིས་ཕྱིར་མི་ལྡོག་པའི་བྱང་ཆུབ་སོ་སོར་ཐོབ་པར་འགྱུར་རོ། །ཡང་བཅོམ་ལྡན་འདས་ཀྱིས་སྔགས་འདི་བརྗོད་དོ། །ཏད་ཡ་ཐཱ། ས་མུ་དྲ་བ་ཏེ། མ་རུ་བ་ཏེ་ན་པི་ནི། ",
    "d263:2090": "ན་པི་ནི། གཽ་ར་བེ་ཥ་དེ་ནི་ཥ་དེ་ནི། ཨི་བི་ཛ་སོ་ཧ་ཛ་བྷི་བྷེ་ད་སང་སྐ་རཱ་བྷྲ་སྭཱ་ཧཱ། ས་ཡ་ཕྲག་བདུན་ཅུ་རྩ་བདུན་གྱི་ཀླུ་རྣམས་ལ་འདི་དག་བཤད་པ་འཆད་པས་བཟོད་པ་སོ་སོར་ཐོབ་པར་འགྱུར་རོ། །ཆུ་བོ་གང་གཱའི་བྱེ་མ་དང་མཉམ་པའི་ཀླུ་རྣམས་ཀྱིས་བྱང་ཆུབ་ཀྱིས་ཕྱིར་མི་ལྡོག་པ་སོ་སོར་ཐོབ་པར་འགྱུར་རོ། །",
    "d263:2091": "དེ་ལ་བཅོམ་ལྡན་འདས་ཀྱིས་སྔགས་ཀྱི་ཚིག་འདི་བརྗོད་དོ། །ཏད་ཡ་ཐཱ། ཛ་ན་མི་བྷཱ་བ་སུ་བྷཱ་བ་སུ་བྷཱ་བ་སུ་བྷཱ་བོ། བྷ་བ་བོ། བྲ་བོ་བ་བ་ཁ། ག་བ་ཨ་ཁ་ག་བ་བི་བྷ་ཛ་ཡ་བྷྱོ་སྭཱ་ཧཱ། ས་ཡ་སྟོང་ཕྲག་ཉི་ཤུ་རྩ་གཉིས་ཀྱི་གནོད་སྦྱིན་རྣམས་ལ་བཤད་པ་འཆད་པས་ཕྱིར་མི་ལྡོག་པའི་ས་ལ་འཇུག་པར་འགྱུར་རོ། །",
    "d263:2092": "སྟོང་ཕྲག་བརྒྱའི་གནོད་སྦྱིན་རྣམས་ཚད་མེད་པ་ཕྱིར་མི་ལྡོག་པའི་ས་ཐོབ་པར་འགྱུར་རོ། །བྱེ་བ་ཁྲག་ཁྲིག་བརྒྱ་ཕྲག་སྟོང་གི་ལྷ་མ་ཡིན་རྣམས་ཚད་མེད་པ་ཕྱིར་མི་ལྡོག་པའི་ས་ལ་ཞུགས་སོ། །ས་ཡ་ཕྲག་བརྒྱ་སྟོང་གི་ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོ་རྣམས་ཚད་མེད་པ་ཕྱིར་མི་ལྡོག་པའི་ས་ལ་འཇུག་པར་འགྱུར་རོ། །",
    "d263:2093": "འདི་ལ་བཅོམ་ལྡན་འདས་ཀྱིས་འཆད་པ་བཤད་ནས་ཕྱོགས་བཅུ་མཐའ་ཡས་པའི་ས་ཆེན་པོ་རྣམ་པ་དྲུག་ཏུ་གཡོས་སོ། །ལྷ་བྲན་བྱེ་བ་ཁྲག་ཁྲིག་བརྒྱ་ཕྲག་སྟོང་ཚད་མེད་གྲངས་མེད་པ་རྣམས་ནམ་མཁའ་ལས་ལྷ་རྫས་ཀྱི་མེ་ཏོག་གི་ཆར་འབེབས་སོ། །",
    "d263:2094": "གང་ཕྱོགས་བཅུ་ཚད་མེད་གྲངས་མེད་པའི་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་གི་སངས་རྒྱས་ཀྱི་ཞིང་འདིར་དེ་འོངས་ཤིང་ལྷ་དང་། ཀླུ་དང་། གནོད་སྦྱིན་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོ་དང་། མི་དང་མི་མ་ཡིན་པའི་འཁོར་ཐམས་ཅད་དང་ལྡན་པ་དེ་ཡང་དག་པར་འོངས་ནས། དེ་ཐམས་ཅད་ཀྱིས་དབྱངས་གཅིག་ཏུ་ལེགས་སོ་ཞེས་བྱ་བ་བྱས་ཏེ། ",
    "d263:2095": "དེ་བཞིན་དུ་ཚིག་འདི་རྗོད་པར་བྱེད་དོ། །ལེགས་སོ་ལེགས་སོ། །བཅོམ་ལྡན་འདས་ལུས་ཐམས་ཅད་རྣམ་པར་འཇིག་པ་དང་། ཡུལ་ཐམས་ཅད་རབ་ཏུ་འཇིག་པའི་བཟོད་པ་བཤད་པ་དང་། གཞན་ལ་རག་མ་ལས་པ་བདུད་བཞིའི་ཆོས་ཀྱི་བཟོད་པ་ལྷག་པར་བཤད་པ་ངོ་མཚར་ཆེན་པོ་འདི་སྔོན་མ་ཐོས་སོ། །",
    "d263:2096": "འདི་ལ་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་དག་གི་སྤྱོད་པ་དང་། བྱ་བའི་གནས་ཀྱིས་ལས་ཤིན་ཏུ་འདས་པའི་ཚོགས་འདྲེན་པར་བྱེད་དོ། །",
    "d263:2097": "བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་རིན་པོ་ཆེའི་གཏེར་ཐམས་ཅད་ཐོབ་པར་བྱེད་པའི་བཟོད་པ་སྟོན་པ་དང་། ",
    "d263:2098": "ཐམས་ཅད་མཁྱེན་པའི་ཡེ་ཤེས་ཐམས་ཅད་ཤེས་པར་བྱེད་པ་དང་། ",
    "d263:2099": "རྣམ་པ་ཐམས་ཅད་ཀྱི་བཟོད་པ་བསྒོམ་པ་འདི་བཤད་པ་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་བརྗོད་དུ་མེད་པའི་དོན་སྙིང་རྗེ་ཆེན་པོ་ཐོབ་པ་ལ་འཇུག་གོ། །",
    "d263:2100": "ཐབས་ལ་མཁས་པ་སེམས་ཅན་ཐམས་ཅད་ཡོངས་སུ་སྨིན་པའི་ཡེ་ཤེས་ཆེན་པོ་ཀུན་ཏུ་བསགས་པའི་བརྩོན་འགྲུས་དང་། སྟོབས་ཀྱི་བཟོད་པ་རབ་ཏུ་བསྟན་ཏོ། །",
    "d263:2101": "སོ་སོར་ཡང་དག་པར་སྤྱོད་པའི་ཚུལ་ནམ་མཁའ་ལ་འགྲོ་བའི་འོད་ཀྱིས་འདུལ་བའི་བཟོད་པ་ཞེས་བྱ་བ་ཐེག་པ་ཆེན་པོའི་མདོ་ལེའུ་དྲུག་གོ།། །།",
    "d263:2102": "དེ་ནས་དེ་ཉིད་ཀྱི་ཚེ་ན་ཤཱཀྱ་ཐུབ་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་སྐར་མདའ་ཉི་ཤུ་བའི་རྒྱུན་བཅད་དེ། དེ་བཞིན་གཤེགས་པའི་གཟུགས་སུ་བརྩམས་ནས་སེམས་ཅན་རྣམས་ལ་ཆོས་སྟོན་ཏོ། །",
    "d263:2103": "ལྷ་དང་། དྲི་ཟ་དང་། མིའི་འཁོར་དེ་ཐམས་ཅད་དང་ལྡན་པ་དེ་ཇི་ལྟ་བུར་སྔོན་གྱི་གཟུགས་ཀྱི་ལུས་ཀྱིས་གནས་པར་གྱུར་ཏོ། །",
    "d263:2104": "དེ་ནས་བཅོམ་ལྡན་འདས་ཡང་འཁོར་བའི་དཀྱིལ་འཁོར་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་སྟེ། ཡང་བཅོམ་ལྡན་འདས་འཁོར་བའི་དཀྱིལ་འཁོར་གྱི་ཏིང་ངེ་འཛིན་ལ་མཉམ་པར་ཞུགས་མ་ཐག་ཏུ་དེ་ནས་དེ་ཉིད་ཀྱི་ཚེ་བཅོམ་ལྡན་འདས་ཀྱི་སྨིན་མཚམས་ཀྱི་མཛོད་སྤུ་ནས་ཁ་དོག་དུ་མ་ཁ་དོག་སྣ་ཚོགས་ཀྱི་འོད་ཟེར་བྱུང་སྟེ། ",
    "d263:2105": "འོད་ཟེར་དེས་ཕྱོགས་བཅུ་ཆུ་བོ་གང་གཱའི་བྱེ་མ་སྙེད་ཀྱི་རྙོག་པ་ལྔའི་སངས་རྒྱས་ཀྱི་ཞིང་གི་རང་སངས་རྒྱས་ཀྱི་ཐེག་པ་པ་ཀུན་སྣང་བར་བྱས་སོ། །",
    "d263:2106": "ཇི་ལྟར་སེམས་ཅན་རྣམས་འོད་ཟེར་དེ་ལུས་ལ་རེག་པ་དེ་ལྟར་འདོད་ཆགས་དང་། ཞེ་སྡང་དང་། གཏི་མུག་གི་ཀུན་གཞི་སྤངས་པས་དེ་ཡང་དེ་ལྟར་ལུས་ཀྱི་གཟུགས་བདེ་བ་དང་ལྡན་པར་འགྱུར་རོ། །",
    "d263:2107": "འདི་ལྟ་སྟེ། དཔེར་ན། བསམ་གཏན་གཉིས་ལ་ཡང་དག་པར་ཞུགས་པའི་དགེ་སློང་དག་དེ་ཡང་ཕྱོགས་བཞིའི་རྣམ་པར་སྣང་བའི་ཕྱིར་བདག་གང་དུ་རྣམ་པ་འདི་འདྲ་བའི་བདེ་བ་དང་། ཚོར་བ་འབྱུང་བར་འགྱུར་བ་དེ་ཡང་སངས་རྒྱས་ཀྱི་མཐུས་ན། ",
    "d263:2108": "དཔག་ཚད་ཕྱེད་ཙམ་ན་ཤཱཀྱ་ཐུབ་པ་དེ་བཞིན་གཤེགས་པ་འཁོར་དང་བཅས་པ་མི་རིང་བར་མཐོང་ངོ་། །",
    "d263:2109": "མཆོག་ཏུ་དང་བ་ཐོབ་པ་དེ་སངས་རྒྱས་ཀྱི་མཐུས་ཆུང་ཟད་ཙམ་གྱིས་ཀྱང་བཅོམ་ལྡན་འདས་ཀྱི་དྲུང་དུ་ཉེ་བར་ཕྱིན་ཏོ། །",
    "d263:2110": "དེ་ནས་དེའི་དུས་ན་ཡང་ཕྱོགས་བཅུའི་རྙོག་པ་ལྔའི་སངས་རྒྱས་ཀྱི་ཞིང་སྟོང་པ་མེ་བཅུ་རྡུལ་ཡལ་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་ཅུ་རྩ་བཞིའི་རང་སངས་རྒྱས་ཀྱི་ཐེག་པ་པའི་སེམས་ཅན་འདི་དག་དེ་ལྟར་ཤཱཀྱ་ཐུབ་པ་དེ་བཞིན་གཤེགས་པའི་དྲུང་དུ་ཉེ་བར་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་སྤྱི་བོས་ཕྱག་འཚལ་ཏེ། བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ། །",
    "d263:2111": "དེ་ལ་བཅོམ་ལྡན་འདས་ཀྱིས་ཡང་བྱང་ཆུབ་སེམས་དཔའ་གདུལ་དཀའ་བ་བོས་སོ། །ཡུལ་ལ་ཆགས་པའི་རིགས་ཀྱི་བུ། །རྟག་ཏུ་དགའ་བའི་བྱ་བ་བྱེད། །ཤིན་ཏུ་ཤེས་མེད་བྱིས་པ་དག །བདེ་བའི་ལམ་དུ་དེ་མི་ཤེས། །",
    "d263:2112": "མུན་པའི་ཕུང་པོས་དེ་གཡོགས་སོ། །འཁོར་བ་ཡང་ནི་མི་འདོར་རོ། །ཆུང་བའི་འདུ་བྱེད་སྤྱོད་ཡུལ་ལ། །འདོད་པའི་ཡོན་ཏན་ལྔ་ལ་ཞེན། །",
    "d263:2113": "དེ་དག་ཚེ་ཡང་མངོན་པར་འདོད། །དུག་གི་ཆུ་ཡང་དེ་ལྟར་འཐུངས། །",
    "d263:2114": "སྡུག་བསྔལ་ཚོར་བ་རྗེས་སུ་མྱོང་། །འཁོར་བ་ལ་ཡང་མངོན་པར་འདོད། །",
    "d263:2115": "ཤ་དང་ཁྲག་ལ་ཡང་ནི་ཟ། །འཁོར་ལོ་དེ་ལྟར་རྣམ་པར་གནས། །ཡང་དང་ཡང་དུ་འཁོར་བ་ནི། །མི་ཟད་ཡོན་ཏན་དུ་ནི་ཤེས། །",
    "d263:2116": "ལོངས་སྤྱོད་རྙེད་མེད་མི་ཟད་པ། །འདི་ལ་གཏེར་གྱི་མཐའ་ཡང་མེད། །",
    "d263:2117": "མི་དགེ་མཛའ་བོ་སྤངས་པ་ནི། །མཚོན་པའི་སྡུག་བསྔལ་རབ་ཏུ་ཞི། །",
    "d263:2118": "བཟོད་པ་བསྒོམ་ལ་མཁས་པ་ནི། །ཉོན་མོངས་ཐམས་ཅད་རབ་ཏུ་ཞི། །སྲོག་ཆགས་བྱེ་བ་འདུལ་བྱེད་པ། །གཏེར་བཞི་ཡང་ནི་ཐོབ་པའོ། །",
    "d263:2119": "སེམས་ཅན་སྡུག་བསྔལ་བདེ་བར་བཀོད། །དེ་ནི་ཆུ་ཟླ་འདྲ་བར་འགྱུར། །",
    "d263:2120": "འགྲོ་བའི་མཆོག་ནི་མྱ་ངན་འདས། །དེ་ནས་ཡང་བྱང་ཆུབ་སེམས་དཔའ་སྤོས་ཤེས་པས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། རིགས་ཀྱི་བུ་ཕོའམ། ",
    "d263:2121": "རིགས་ཀྱི་བུ་མོ་དག །མི་འཇིགས་པའི་ལོངས་སྤྱོད་སོ་སོར་ཐོབ་བམ། མི་འཇིགས་པའི་བསོད་ནམས་དང་། མི་ཟད་པའི་ཤེས་རབ་དང་། མི་ཟད་པའི་སྤོབས་པ་སོ་སོར་ཐོབ་བམ་ཞེས་དེ་སྐད་ཅེས་གསོལ་པ་དང་། ",
    "d263:2122": "བཅོམ་ལྡན་འདས་ཀྱིས་བྱང་ཆུབ་སེམས་དཔའ་སྤོས་ཤེས་པ་ལ་འདི་སྐད་ཅེས་བཀའ་སྩལ་ཏོ། །གང་རིགས་ཀྱི་བུ་ཕོའམ། རིགས་ཀྱི་བུ་མོ་སུ་ཞིག་འདུ་བྱེད་ཐམས་ཅད་ལ་མི་འགྲོ་བ་དང་མི་འཛིན་པར་ཤེས་པ་དེ་ལྟར་འདུ་བྱེད་ཐམས་ཅད་ལ་བདག་པོ་དང་། རྒྱུ་དང་རྐྱེན་མེད་པ། མི་སྒྲུབ་པ། ",
    "d263:2123": "བྱེད་པ་ཉེ་བར་ལྟ་བར་འགྱུར་རོ། །དེ་ལ་དངོས་པོ་མེད་པའི་ཆོས་ཡོད་པ་དེ་འདུ་བྱེད་ཐམས་ཅད་ལ་རྟོག་པ། རྣམ་པར་རྟོག་པ། མཚན་མར་འཛིན་པ་མ་ཡིན་པར་འགྱུར། དཔེ་བྱད་བཟང་པོས་མ་ཡིན། ",
    "d263:2124": "འཇིག་རྟེན་ལ་ཆུང་ཟད་ཀྱང་འཛིན་པ་མ་ཡིན། གཟུགས་ལ་འཛིན་པ་མ་ཡིན། ",
    "d263:2125": "དེ་ནི་སྒྲ་དང་། དྲི་དང་། རོ་དང་། རེག་ལ་འཛིན་པ་མ་ཡིན། འདོད་པའི་ཡོན་ཏན་ལྔ་ཉེ་བར་མི་ལེན། ",
    "d263:2126": "སྲིད་པ་ཐམས་ཅད་སྐྱེ་བ་མ་ཡིན། ",
    "d263:2127": "གང་ཆགས་པ་དང་བྲལ་བ་ཐམས་ཅད་སྐྱེ་བ་མ་ཡིན། ",
    "d263:2128": "དེ་དངོས་པོ་མ་ཡིན། ཡིད་ལ་བྱེད་པ་མ་ཡིན། ",
    "d263:2129": "གང་དངོས་པོ་མེད་པ་དང་། ཡིད་ལ་མི་བྱེད་པ་དེ་ནི་ཆགས་པ་མེད་པའོ། །",
    "d263:2130": "གང་ཆགས་པ་མེད་པ་དེ་ནི་ཡི་གེ་དང་བྲལ་བའོ། །",
    "d263:2131": "གང་ཡི་གེ་དང་བྲལ་བ་དེ་ནི་ཕྱིར་མི་འོང་བའོ། །",
    "d263:2132": "དེ་ཁམས་གསུམ་ཐམས་ཅད་གྲངས་མེད་པའི་དུས་གསུམ་དང་བྲལ་བའི་སེམས་སོ། །",
    "d263:2133": "གང་དེ་ལྟར་ཆོས་ནི་འོང་བ་ཡང་མེད། ཉེ་བར་འོང་བ་མེད་པ་ཐོབ་པ་ནི་གང་ཚུལ་གཅིག་གི་ཆོས་ཀྱི་ཚུལ་རབ་ཏུ་ཤེས་སོ། །",
    "d263:2134": "འགྲོ་བ་དང་འོང་བ་མེད་པ། ཉེ་བར་ཐོབ་པ་མེད་དོ། །",
    "d263:2135": "ཆུང་ཟད་ཀྱང་ཆགས་པར་མི་བྱེད་དོ། །",
    "d263:2136": "བཅིངས་པའང་མེད། གྲོལ་བའང་མེད། འདུག་པའང་མེད། ",
    "d263:2137": "གནས་པའང་མེད་པ་དེ་ཆོས་ཐམས་ཅད་སོ་སོར་མི་གནས་པའི་སྒོར་རབ་ཏུ་ཤེས་སོ། །གང་ཆོས་ཐམས་ཅད་སོ་སོར་གནས་པའི་སྒོར་རབ་ཏུ་ཤེས་སོ། །",
    "d263:2138": "འཆི་འཕོ་མེད་པ་དང་། སྐྱེ་བ་མེད་པ་གང་དེ་ལྟར་ཆོས་ཉེ་བར་ཐོབ་པ་ལ་རྟེན་པར་རབ་ཏུ་ཤེས་སོ། །",
    "d263:2139": "གང་ཆོས་ཐམས་ཅད་ལ་རྟེན་པ་མེད་པས་རྣམ་པ་སྣ་ཚོགས་ཐམས་ཅད་དང་བྲལ་ལོ། །",
    "d263:2140": "གང་རྣམ་པ་སྣ་ཚོགས་ཐམས་ཅད་དང་བྲལ་བས་དེ་འཚོ་བ་དང་། གསོ་བ་དང་། གང་ཟག་དང་། ཤེད་ཅན་དང་། ཤེད་བདག་དང་བྲལ་ལོ། །",
    "d263:2141": "གང་འཚོ་བ་དང་། ",
    "d263:2142": "གསོ་བ་དང་། གང་ཟག་དང་། ཤེད་ཅན་དང་། ཤེད་བདག་དང་བྲལ་བས་དེ་གསོག་དང་། སྟོང་པ་ལས་མ་འདས་པ་ནི་ཚད་མེད་པའི་སྟོང་པ་འདུ་བྱེད་ཐམས་ཅད་དུ་ལྟའོ། །",
    "d263:2143": "གང་རིགས་ཀྱི་བུ་ཚད་མེད་པའི་སྟོང་པའི་ཕྱིར་དེ་སེམས་ལ་ཤིན་ཏུ་སྒོམ་པར་བྱེད་དོ། །འདི་ལ་ཟད་པ་མེད་པའི་གོ་ཆ་བཞི་སོ་སོར་ཐོབ་བོ། །",
    "d263:2144": "དེ་ཟད་པ་མེད་པས་མཉམ་པར་ལེན་པའི་ལོངས་སྤྱོད་དུ་འགྱུར་རོ། །",
    "d263:2145": "སེམས་ཅན་ཡོངས་སུ་སྨིན་པས་བསོད་ནམས་མི་ཟད་པར་འགྱུར་རོ། །",
    "d263:2146": "སྤོབས་པ་ཟད་པ་མེད་པས་ཆོས་སྟོན་པར་འགྱུར་རོ། །",
    "d263:2147": "ཐབས་མི་ཟད་པས་ཡེ་ཤེས་ལ་མཁས་པར་འགྱུར་རོ། །",
    "d263:2148": "སེམས་ཅན་ཡོངས་སུ་སྨིན་པའི་དོན་གྱིས་སེམས་ཅན་རྣམ་པར་ཐར་པའི་སྒོ་ཡོངས་སུ་བསགས་པས་ཡང་དག་པའི་མཐའ་མངོན་སུམ་དུ་བྱེད་དོ། །",
    "d263:2149": "ཆོས་ཐམས་ཅད་ལ་བདག་མེད་པར་རབ་ཏུ་ཤེས་སོ། །སྙིང་རྗེ་ཆེན་པོའི་གོ་ཆས་སེམས་ཅན་ཡོངས་སུ་སྨིན་པ་མི་འདོར་རོ། །",
    "d263:2150": "སངས་རྒྱས་ཀྱི་ཞིང་ཐམས་ཅད་ཆུ་ཟླ་དང་མཉམ་པ་སེམས་ཅན་ཡོངས་སུ་སྨིན་པའི་དོན་ལ་འཇུག་གོ། །",
    "d263:2151": "ཆོས་ཐམས་ཅད་ལ་བདག་མེད་པས་སེམས་ཅན་གྱི་ཚུལ་ཁྲིམས་ཏིང་ངེ་འཛིན་དུ་སྒྲུབ་པ་ལ་མཁས་པས་སེམས་ཅན་ཡོངས་སུ་སྨིན་ཏོ། །",
    "d263:2152": "འཚོ་བར་འགྲོ་བ་དང་། གསོ་བ་དང་། གང་ཟག་ལ་རྟག་ཏུ་གཅོད་པའི་ཆུ་བོ་ལས་རྒལ་བར་འགྱུར་རོ། །",
    "d263:2153": "དུས་གསུམ་ཐམས་ཅད་ཀྱི་ལུས་དང་། ངག་དང་ཡིད་ཀྱི་འདུ་བྱེད་མེད་པས་སེམས་ཅན་གྱི་ཚེ་རྒྱ་མཚོ་ལས་རྒལ་བར་འགྱུར་བ་འདི་ནི་བྱང་ཆུབ་སེམས་དཔའ་སྒྲིབ་པ་མེད་པའི་ཡེ་ཤེས་སྟོན་པ་ཞེས་བྱའོ། །",
    "d263:2154": "བྱང་ཆུབ་སེམས་དཔའ་བརྒྱ་སྟོང་ཕྲག་ས་ཡ་དྲུག་ཅུ་རྩ་བརྒྱད་ལ་འདི་དག་འཆད་པ་བཤད་པས་ཆོས་ཀྱི་རྗེས་སུ་བཟོད་པ་ཐོབ་པར་འགྱུར་རོ། །རང་སངས་རྒྱས་ཀྱི་ཐེག་པ་ལ་སེམས་ཅན་བརྒྱ་སྟོང་ཕྲག་བྱེ་བ་བརྒྱད་ཅུ་རྩ་བཞི་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །ཕྱིར་མི་ལྡོག་པའི་སར་སེམས་བསྐྱེད་དོ། །ཕྱིར་མི་ལྡོག་པའི་ས་ལ་སོ་སོར་གནས་པར་འགྱུར་རོ། །",
    "d263:2155": "བཅོམ་ལྡན་འདས་ཀྱིས་ཡང་བྱང་ཆུབ་སེམས་དཔའ་གཉེན་དུ་ལྟ་བ་དེ་ལ་བོས་སོ། །རིགས་ཀྱི་བུ་དེ་བཞིན་གཤེགས་པ་འབྱུང་བ་དང་། མི་འབྱུང་བ་ལ་གནས་པའི་ཆོས་ཉིད་དང་། ཆོས་ཀྱི་དབྱིངས་དང་། ཆོས་ལ་གནས་པ་ནི་འདི་ལྟ་སྟེ། ",
    "d263:2156": "མ་རིག་པའི་རྐྱེན་དང་། འདུ་བྱེད་དེའི་བར་དུ་འབའ་ཞིག་ཏུ་སྡུག་བསྔལ་གྱི་ཕུང་པོ་ཆེན་པོ་ཀུན་ཏུ་འབྱུང་བར་འགྱུར་རོ། །འདི་ལྟ་སྟེ། མ་རིག་པ་འགགས་པས་འདུ་བྱེད་འགགས་པ་དེའི་བར་དུ་སྡུག་བསྔལ་གྱི་ཕུང་པོ་འགགས་པར་འགྱུར་རོ། །",
    "d263:2157": "དེ་ལྟར་དེ་བཞིན་གཤེགས་པའི་རྗེས་སུ་འབྱུང་བས། སེམས་ཅན་མངོན་སུམ་དུ་བྱས་པ་འདི་དག་ཆོས་ཀྱི་རྐྱེན་གྱིས་བྱང་ཆུབ་ཐོབ་བོ། །འདི་ལ་ཆོས་གཞན་དག་རྣམ་པར་རྒྱས་པར་ཀུན་ཏུ་མི་སྒྲོགས་པར་འགྱུར་རོ། །",
    "d263:2158": "གང་ལ་ཡང་དེ་བཞིན་གཤེགས་པ་འཇིག་རྟེན་དུ་འབྱུང་བས་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་དེའི་དུས་ན་སེམས་ཅན་རྣམ་པར་རྒྱས་པར་རབ་ཏུ་སྒྲོག་གོ། །སྟོན་ཏོ། །",
    "d263:2159": "ཡང་དག་པ་དེ་ལྟར་གཞན་མ་ཡིན་པའི་སེམས་ཅན་འཁོར་བའི་ཆུ་བོ་ལས་རྒལ་བར་འགྱུར་རོ། །ཞི་བ་དང་བདེ་བ་དང་མྱ་ངན་ལས་འདས་པའི་ལམ་ལ་སོ་སོར་གནས་སོ། །",
    "d263:2160": "འདི་ལ་ཡང་ལུང་བསྟན་བཤད་པས་མེ་བཅུ་རྡུལ་ཡལ་ཁྲག་ཁྲིག་བརྒྱ་སྟོང་ཕྲག་བརྒྱད་ཅུའི་སེམས་ཅན་དག་རང་སངས་རྒྱས་ཀྱི་རྡུལ་དང་བྲལ་བའི་ཏིང་ངེ་འཛིན་སོ་སོར་ཐོབ་པར་འགྱུར་རོ། །རང་སངས་རྒྱས་ཀྱི་ཐེག་པ་སོ་སོར་ཐོབ་པར་འགྱུར་རོ། །",
    "d263:2161": "སོ་སོར་ཡང་དག་པར་སྤྱོད་པའི་ཚུལ་ནམ་མཁའ་ལ་འགྲོ་བའི་འོད་ཀྱིས་འདུལ་བའི་བཟོད་པ་ཞེས་བྱ་བ་ཐེག་པ་ཆེན་པོའི་མདོ། ལེའུ་བདུན་ནོ།། །།",
    "d263:2162": "བམ་པོ་བརྒྱད་པ། དེ་ནས་བཅོམ་ལྡན་འདས་ཀྱིས་མི་སྣང་བའི་རྒྱན་གྱི་ཏིང་ངེ་འཛིན་དུ་ཞུགས་སོ། །དེའི་ཕྱིར་དེ་བཞིན་གཤེགས་པ་ཏིང་ངེ་འཛིན་དུ་ཞུགས་ནས། ",
    "d263:2163": "བཅོམ་ལྡན་འདས་ཀྱི་ཞལ་གྱི་སྒོར་ཁ་དོག་སྣ་ཚོགས་ཀྱི་འོད་བྱུང་ངོ་། །ཕྱོགས་བཅུ་ཀུན་ནས་ཆུ་བོ་གང་གཱའི་བྱེ་མ་དང་མཉམ་པའི་རྙོག་པ་ལྔ་ན་སངས་རྒྱས་ཀྱི་ཞིང་ལས་འོད་བྱུང་ངོ་། །ཕྱོགས་བཅུ་ཀུན་ནས་ཆུ་བོ་གང་གཱའི་བྱེ་མ་དང་མཉམ་པའི་རྙོག་པ་ལྔ་ན་སངས་རྒྱས་ཀྱི་ཞིང་གི་འོད་དུ་འགྲོའོ། །གང་དེ་ལ་ཉན་ཐོས་དང་། ",
    "d263:2164": "ཉན་ཐོས་ཀྱི་ཐེག་པ་ལ་འགྲོ་བའི་སེམས་ཅན་འོད་ལ་རེག་ནས། ཉན་ཐོས་དང་། ཉན་ཐོས་ཀྱི་ཐེག་པ་དེ་ལ་སེམས་ཅན་དེ་བཞིན་དུ་གཟུགས་དང་། ལུས་དང་། བདེ་བའི་ཚོར་བ་འབྱུང་བར་འགྱུར་རོ། །",
    "d263:2165": "འདི་ལྟ་སྟེ། བསམ་གཏན་གསུམ་པའི་ཏིང་ངེ་འཛིན་དུ་འཇུག་པ་དགའ་བ་མེད་པའི་དགེ་སློང་དེས་ཕྱོགས་བཞིར་བལྟས་ནས། བཅོམ་ལྡན་འདས་ཤཱཀྱ་ཐུབ་པས་དཔག་ཚད་ཕྱེད་ཚུན་ཆད་དུ་བལྟས་ན་སྤོས་ཀྱི་ངད་ལྡང་བའི་རི་བརྒྱན་པ་ཐམས་ཅད་ལྟ་བར་དེ་ལྟར་སྔོན་གསུངས་སོ། །",
    "d263:2166": "རིན་པོ་ཆེ་བདུན་གྱི་རང་བཞིན་གྱི་སྤོས་ཀྱི་ངད་ལྡང་བའི་རི་བྱང་ཆུབ་སེམས་དཔས་གང་བ་ལ་བལྟའོ། །",
    "d263:2167": "བཅོམ་ལྡན་འདས་ཀྱི་མཐུས་དེ་དག་བཅོམ་ལྡན་འདས་ཤཱཀྱ་ཐུབ་པ་གང་ན་བ་དེར་དོང་སྟེ། སྐད་ཅིག་ཡུད་ཙམ་གྱིས་སྐབས་ཕྱེ་ནས་བྱང་ཆུབ་སེམས་དཔའ་རྣམས་བཅོམ་ལྡན་འདས་ཀྱི་སྤྱན་སྔར་འཁོད་པར་གྱུར་ཏོ། །",
    "d263:2168": "ཉན་ཐོས་པ་རྣམས་དང་། ཉན་ཐོས་པའི་ཐེག་པ་ཅན་རྣམས་ཀྱི་སེམས་ཅན་རྣམས་ཀྱང་། བཅོམ་ལྡན་འདས་གང་ན་བ་དེར་དོང་སྟེ་ཕྱིན་ནས་ཆོས་མཉན་པའི་ཕྱིར། བཅོམ་ལྡན་འདས་ཀྱི་སྤྱན་སྔར་འཁོད་དོ། །",
    "d263:2169": "གང་ཡང་ཉན་ཐོས་ཆེན་པོའི་ཐེག་པ་དེ་ཀུ་རུའི་གྲོང་རྡལ་དུ་སོ་སོ་ནས་བསྡུས་ཏེ་ཐིམ་པར་གནས་སོ། །",
    "d263:2170": "དེ་ཡང་འོད་དེ་ཡང་དག་པར་ཤེས་པ་དང་། དེ་ཡང་ཟང་ཟིང་མེད་པའི་དགའ་བ་དང་བདེ་བས་ཚིམ་པར་བྱས་པ་ཡོད་པ་དེ་ལས་ལྷན་ཅིག་ཏུ་ལངས་ཏེ་བཅོམ་ལྡན་འདས་སྤོས་ཀྱི་ངད་ལྡང་བའི་རི་ལ་བཞུགས་པ་མཐོང་ངོ་། །",
    "d263:2171": "བྱང་ཆུབ་སེམས་དཔའི་ཚོགས་དང་། ཉན་ཐོས་ཀྱི་ཚོགས་ཀྱིས་བསྐོར་ཅིང་མདུན་དུ་བྱས་ཏེ། རྒྱན་ཆེན་པོ་མཐོང་ནས་དེ་དག་གཞན་ཡང་ཡང་དག་པར་ཤེས་སོ། །",
    "d263:2172": "བཙུན་པ་དགོངས་ཤིག། །བདག་ནི་ད་ལྟར་དེ་བཞིན་གཤེགས་པ་སྤོས་ཀྱི་ངད་ལྡང་བའི་རི་ལ་བཞུགས་ཤིང་རྒྱན་ཆེན་པོ་དང་ཚོགས་ཆེན་པོའི་འཁོར་གྱིས་བདག་ཀྱང་ཆོས་མཉན་པའི་ཕྱིར་བཅོམ་ལྡན་འདས་གང་ན་བ་དེར་ཉེ་བར་སོང་ངོ་། །",
    "d263:2173": "དེ་ནས་མི་མཇེད་ཀྱི་སངས་རྒྱས་ཀྱི་ཞིང་འདིའི་ཉན་ཐོས་ཆེན་པོ་ཇི་སྙེད་པ་དང་། ",
    "d263:2174": "ཉན་ཐོས་དང་ཉན་ཐོས་ཀྱི་ཐེག་པ་པ་ཇི་སྙེད་པ་དེ་དག་ཀྱང་བཅོམ་ལྡན་འདས་ལ་ཆོས་མཉན་པའི་ཕྱིར་འཁོད་དོ། །",
    "d263:2175": "ཚད་མེད་གྲངས་མེད་དཔག་ཏུ་མེད་པའི་ཉན་ཐོས་དང་། ཚད་མེད་གྲངས་མེད་དཔག་ཏུ་མེད་པའི་ཉན་ཐོས་ཀྱི་ཐེག་པ་པའི་སེམས་ཅན་རྣམས་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འཁོད་དོ། །",
    "d263:2176": "དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་བོས་ཏེ་རབ་འབྱོར་འདི་ནི་སྨིན་པ་དང་རྣམ་པར་སྨིན་པ་ཞེས་བྱའོ། །",
    "d263:2177": "རབ་འབྱོར་དེ་ཙམ་གྱི་བར་དུ་རྣམ་པར་སྨིན་པ་ཞེས་བྱའོ། ",
    "d263:2178": "རབ་འབྱོར་གྱིས་གསོལ་པ། གང་བཅོམ་ལྡན་འདས་རྣམ་པར་སྨིན་པའི་མཚན་ཉིད་འབྱུང་བ་དེ་བཞིན་དུ་དེ་བཞིན་གཤེགས་པའི་མཚན་ཉིད་རྣམ་པར་སྨིན་པ་ནམ་མཁའི་མཛོད་རྒྱས་པ་སེམས་ཅན་གཅིག་ཀྱང་མྱ་ངན་ལས་འདས་པར་མི་འགྱུར་རོ། །",
    "d263:2179": "དེ་ཅིའི་ཕྱིར་ཞེ་ན། ",
    "d263:2180": "སེམས་ཅན་དེ་ཐམས་ཅད་ཀྱང་འཇིགས་ཤིང་འཇིགས་པར་འགྱུར་བས་གཅིག་གིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་ཆུང་ཟད་ཀྱང་མེད་དོ། །",
    "d263:2181": "དེ་ལྟར་དེ་བཞིན་གཤེགས་པ་ཚད་མེད་པའི་མཚན་ཉིད་དེ་རེ་རེ་ལ་ཡང་མཚན་ཉིད་རྣམ་པར་སྨིན་པ་ལ་གཟུགས་མེད་པ་དང་། ",
    "d263:2182": "མཚན་ཉིད་མེད་པ་དང་། ",
    "d263:2183": "དངོས་པོ་མེད་པའི་ལུས་ཐམས་ཅད་མཚན་ཉིད་དང་བྲལ་ཞིང་སངས་རྒྱས་ཀྱི་ཆོས་ཐམས་ཅད་ནམ་མཁའ་དང་འདྲ་བར་མཉམ་ཞིང་གཟུགས་མེད་པ་ལ་སོ་སོར་དགོད་པ་མེད་པ་ནི་སངས་རྒྱས་ཀྱི་ཆོས་ཀྱི་བར་དུ་རྣམ་པར་ཤེས་པ་ལ་སོ་སོར་དགོད་དོ། །",
    "d263:2184": "སངས་རྒྱས་ཀྱི་ཆོས་ལ་མིག་གི་ཁམས་དགོད་པ་མེད་པ་ནི་སངས་རྒྱས་ཀྱི་ཆོས་རྣམ་པར་སྨིན་པ་དེའི་བར་དུ་ཡིད་ཀྱི་ཁམས་ལ་དགོད་པ་མེད་པས་སངས་རྒྱས་ཀྱི་ཆོས་རྣམ་པར་སྨིན་པའོ། །",
    "d263:2185": "གཟུགས་ཀྱི་ཁམས་ལ་དགོད་པ་མེད་པས་སངས་རྒྱས་ཀྱི་ཆོས་རྣམ་པར་སྨིན་པ་དེའི་བར་དུ་རེག་པ་སོ་སོར་དགོད་པ་མེད་པའོ། །",
    "d263:2186": "ཡང་སའི་ཁམས་སོ་སོར་དགོད་པ་མེད་པས་སངས་རྒྱས་ཀྱི་ཆོས་རྣམ་པར་སྨིན་པ་དེའི་བར་དུ་རླུང་སོ་སོར་དགོད་དུ་མེད་པས་སངས་རྒྱས་ཀྱི་ཞིང་རྣམ་པར་སྨིན་པའོ། །",
    "d263:2187": "འདོད་པའི་ཁམས་སོ་སོར་དགོད་པ་མེད་པས་སངས་རྒྱས་ཀྱི་ཆོས་རྣམ་པར་སྨིན་པ་དེའི་བར་དུ་གཟུགས་ཀྱི་ཁམས་སོ་སོར་དགོད་པ་མེད་པས་སངས་རྒྱས་ཀྱི་ཆོས་རྣམ་པར་སྨིན་པའོ། །",
    "d263:2188": "བདག་དང་གཞན་དུ་མི་རྟེན་པ་དང་། ང་རྒྱལ་ལ་མི་རྟེན་པ་དང་། ཡིད་ལ་བྱེད་པ་ལ་མི་རྟེན་པ་དང་། རྟག་པ་ལ་མི་རྟེན་པ་དང་། ཆད་པ་ལ་མི་རྟེན་པས་སངས་རྒྱས་ཀྱི་ཆོས་རྣམ་པར་སྨིན་པའོ། །",
    "d263:2189": "ཡི་གེའི་ཕྱི་མོ་དང་། མཚན་མ་ལ་མི་རྟེན་པས་སངས་རྒྱས་ཀྱི་ཆོས་རྣམ་པར་སྨིན་པའོ། །",
    "d263:2190": "དེ་ཅིའི་ཕྱིར་ཞེ་ན། ",
    "d263:2191": "བཅོམ་ལྡན་འདས་མཚན་ཉིད་མེད་པས་བཅོམ་ལྡན་འདས་ཀྱིས་ཆོས་ཐམས་ཅད་བཤད་པ་ནི་རང་གི་མཚན་ཉིད་དང་བྲལ་བ་སྟོང་པའི་ཚུལ་གྱི་སྤྱོད་ཡུལ་ལོ། །",
    "d263:2192": "བཅོམ་ལྡན་འདས་ཀྱིས་བཀའ་སྩལ་པ། ལེགས་སོ་ལེགས་སོ། །",
    "d263:2193": "རབ་འབྱོར་ཁྱོད་དེ་ལྟར་དེ་བཞིན་དུ་ཤིན་ཏུ་སྨྲས་པ་ནི་རབ་འབྱོར་གང་ཡང་དེ་བཞིན་གཤེགས་པའི་རྣམ་པར་སྨིན་པ་སྒྲུབ་པ་ནི་མཚན་ཉིད་མེད་པར་འགྱུར་རོ། །",
    "d263:2194": "དེ་ཡང་དེ་བཞིན་གཤེགས་པའི་སེམས་ཅན་དུ་འཛིན་པར་འགྱུར་རོ། །སྲོག་ཏུ་འཛིན་པ་དང་། གསོ་བར་འཛིན་པ་དང་། ",
    "d263:2195": "གང་ཟག་ཏུ་འཛིན་པ་དེ་ཡང་རབ་འབྱོར་དེ་བཞིན་གཤེགས་པའི་སེམས་ཅན་དུ་འཛིན་པའི་མཚན་ཉིད་དུ་འགྱུར་རོ། །དེའི་བར་དུ་གང་ཟག་ཏུ་འཛིན་པར་འགྱུར་རོ། །",
    "d263:2196": "ཡང་དེ་བཞིན་གཤེགས་པ་དང་། ཉན་ཐོས་དང་། རང་སངས་རྒྱས་ཀྱི་ཁྱད་པར་དུ་འཕགས་པ་མ་ཡིན། ",
    "d263:2197": "ཡེ་ཤེས་ལ་མཁས་པར་འགྱུར་རོ། །",
    "d263:2198": "གང་རབ་འབྱོར་བྱང་ཆུབ་སེམས་དཔའི་ཐོག་མར་སེམས་བསྐྱེད་པས་དགེ་བའི་རྩ་བའི་མཚན་ཉིད་རྣམ་པར་སྨིན་པ་དབེན་པའི་མཚན་ཉིད་ལ་རྣམ་པར་རྟོག་པར་བྱང་ཆུབ་སེམས་དཔས་བརྗོད་དོ། །",
    "d263:2199": "དེ་ཅིའི་ཕྱིར་ཞེ་ན། ",
    "d263:2200": "གང་དེ་ལ་རབ་འབྱོར་བྱང་ཆུབ་སེམས་དཔའི་མཚན་ཉིད་ཀྱི་འདུ་ཤེས་དང་། དེ་ལ་སྤྲོས་པ་ཡོངས་སུ་འཛིན་པའི་འདུ་ཤེས་དང་། ",
    "d263:2201": "གང་ལས་སྤྲོས་པ་ཡོངས་སུ་འཛིན་པའི་འདུ་ཤེས་དང་། ང་རྒྱལ་གྱི་འདུ་ཤེས་དང་། མི་རྟག་པའི་འདུ་ཤེས་དང་། ",
    "d263:2202": "དེ་ལ་ཐམས་ཅད་བདེ་བར་འདོད་པའི་འདུ་ཤེས་དང་། གང་ལ་བདེ་བར་འདོད་པའི་འདུ་ཤེས་དེ་ལ་བྱམས་པ་ཆེན་པོ་དང་སྙིང་རྗེ་ཆེན་པོར་མི་འགྱུར་རོ། །",
    "d263:2203": "རབ་འབྱོར་གང་ལ་བྱམས་པ་ཆེན་པོ་དང་སྙིང་རྗེ་ཆེན་པོར་བསམ་པ་དང་སེམས་པར་མི་འགྱུར་རོ། །",
    "d263:2204": "དེ་ལ་ཐར་བར་ཡོངས་སུ་བསྔོས་པས་དགེ་བའི་རྩ་བ་མི་ལྡང་བ་ལས་ཀྱང་ཐར་ཏོ། །",
    "d263:2205": "དེ་བས་ན་རབ་འབྱོར་འཁོར་གསུམ་ཡོངས་སུ་དག་པ་དང་ཕ་རོལ་ཏུ་ཕྱིན་པ་དྲུག་ལ་མ་འཁྲུགས་པས་ཐར་བར་ཡོངས་སུ་བསྔོས་པ་དགེ་བའི་རྩ་བར་བརྗོད་དོ། །",
    "d263:2206": "དེ་ལྟར་ནམ་མཁའ་ལ་མི་རྟོག་གོ། །རྣམ་པར་མི་རྟོག་པ་དེ་ལྟར་དེ་བཞིན་དུ་རྟོག་པ་དང་རྣམ་པར་རྟོག་པ་ཐམས་ཅད་སྤོང་བར་བྱང་ཆུབ་སེམས་དཔས་བརྗོད་དོ། །",
    "d263:2207": "འདི་ལྟ་སྟེ། ཡང་རབ་འབྱོར་ཟླ་བ་འཕེལ་བ་ཞེས་བྱ་བའི་སྨན་གྱི་རྒྱལ་པོས་ནད་དང་ན་བ་ཐམས་ཅད་སེལ་བ་ལ་ཟླ་བ་འཕེལ་བའི་སྨན་གྱི་རྒྱལ་པོས་དེ་བཞིན་དུ་མི་རྟོག་པར་འགྱུར་རོ། །",
    "d263:2208": "བདག་གིས་ནད་ཐམས་ཅད་བསལ་བས་ཡང་དེའི་ནད་དེ་བཞིན་དུ་རྟོག་པར་ཡང་མི་འགྱུར་རོ། །",
    "d263:2209": "བདག་གི་ལུས་འདི་ལ་སྨན་གྱིས་སེལ་བར་འགྱུར་རོ། །",
    "d263:2210": "ཕན་ཚུན་དུ་རྣམ་པར་རྟོག་པ་མེད་ཅིང་མི་རྟོག་པས་ནད་ཐམས་ཅད་ཞི་བ་དེ་ལྟར་དེ་བཞིན་དུ་རབ་འབྱོར་གང་བྱང་ཆུབ་སེམས་དཔས་ཆུང་ངུ་ནའང་ཕ་རོལ་ཏུ་ཕྱིན་པ་དྲུག་ཀུན་ཏུ་སྤྱོད་དོ། །",
    "d263:2211": "གལ་ཏེ་སྦྱིན་པ་བྱིན་པ་དང་ཤེས་རབ་ཇི་སྙེད་པ་སྒོམ་མོ། །དངོས་པོ་དེ་ལ་རྟོག་པའང་མེད། ལེན་པའང་མེད། ",
    "d263:2212": "དེ་བས་རྣམ་པར་སྨིན་པ་ལ་རྟོག་པའང་མེད། ",
    "d263:2213": "ཡང་གཟུགས་ལ་རྟེན་པ་ཀུན་ཏུ་སྤྱོད་པ་ཡང་མེད་པ་ནས་རྣམ་པར་ཤེས་པའི་བར་དུ་རྟེན་ཅིང་ཀུན་ཏུ་སྤྱོད་པའང་མེད། ",
    "d263:2214": "ཡང་གཟུགས་ལ་རྟེན་ཅིང་ཀུན་ཏུ་སྤྱོད་པ་མེད་པ་ནས། རེག་པའི་བར་དུ་རྟེན་ཅིང་ཀུན་ཏུ་སྤྱོད་པའང་མེད་དོ། །",
    "d263:2215": "དེའི་མིང་དུ་ཡང་འཛིན་པར་མི་འགྱུར་བ་ནས་གང་ཟག་གི་བར་དུ་ཡང་འཛིན་པར་མི་འགྱུར་རོ། །",
    "d263:2216": "གང་ཁམས་གསུམ་ཐམས་ཅད་ཡུལ་མེད་པ་དང་། གཡོ་བ་དང་ཆུང་ངུ་ཞེས་བྱ་བ་ནི་ཕ་རོལ་ཏུ་ཕྱིན་པ་དྲུག་སྤྱོད་དོ། །",
    "d263:2217": "འདི་ལ་ཡང་བྱང་ཆུབ་སེམས་དཔའ་རྟོག་པ་མེད་ཅིང་རྣམ་པར་རྟོག་པ་མེད་པ་ནམ་མཁའ་ཇི་ལྟ་བ་དེ་བཞིན་དུ་ཚད་མེད་པའི་ཤེས་རབ་ཀྱི་ཕུང་པོར་འགྱུར་རོ། ",
    "d263:2218": "ཁམས་གསུམ་ཐམས་ཅད་ན་ཉོན་མོངས་པ་སྤངས་པས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱའོ། །",
    "d263:2219": "རབ་འབྱོར་དེ་བས་ན་ཐར་པའི་ལམ་ལ་འདོད་པས་སེམས་ཅན་གྱི་འདུ་ཤེས་ཀྱི་དགེ་བ་ཀུན་ཏུ་སྤྱོད་པར་མི་བྱ་བ་ནས་གང་ཟག་གི་འདུ་ཤེས་ཀྱིས་དགེ་བ་ཀུན་ཏུ་སྤྱོད་པར་མི་བྱའོ། །",
    "d263:2220": "ཕུང་པོའི་འདུ་ཤེས་དང་། ཁམས་དང་། སྐྱེ་མཆེད་ཀྱི་འདུ་ཤེས་ཀྱིས་དགེ་བ་ཀུན་ཏུ་སྤྱོད་པར་མི་བྱའོ། །",
    "d263:2221": "ང་ཡིར་བྱ་བ་དང་བདག་གིར་བྱ་བའི་འདུ་ཤེས་ཀྱིས་དགེ་བ་ཀུན་ཏུ་སྤྱོད་པར་མི་བྱའོ། །",
    "d263:2222": "འདོད་པའི་འདུ་ཤེས་དང་། གཟུགས་ཡོད་པའི་འདུ་ཤེས་དང་། གཟུགས་མེད་པའི་འདུ་ཤེས་ཀྱིས་དགེ་བ་ཀུན་ཏུ་སྤྱོད་པར་མི་བྱའོ། །",
    "d263:2223": "དེ་ཅིའི་ཕྱིར་ཞེ་ན། ",
    "d263:2224": "རབ་འབྱོར་དེ་ལྟར་སེམས་ཅན་དང་ནམ་མཁའ་དང་། ཐར་པ་དང་། རྣམ་པར་སྨིན་པའི་མཚན་ཉིད་ལ་བདག་མེད་པ་ཞེས་བྱ་བ་ནི་མ་ལུས་པ་དང་ཐ་མི་དད་པར་སྟོང་པ་མྱ་ངན་ལས་འདས་པ་ཞེས་བྱའོ། །",
    "d263:2225": "འདི་ལ་བཅོམ་ལྡན་འདས་ཀྱིས་ལུང་བསྟན་པ་འདི་སྨྲས་པའི་ཚེ་ཉན་ཐོས་དང་། ཉན་ཐོས་ཀྱི་ཐེག་པ་པའི་སེམས་ཅན་མེ་བཅུ་རྡུལ་ཡལ་བྱེ་བ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་གཉིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་པར་གྱུར་ཏོ། །ཕྱིར་མི་ལྡོག་པའི་ས་སོ་སོར་ཐོབ་པར་གྱུར་ཏོ། །",
    "d263:2226": "དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་བཀའ་སྩལ་པ། རབ་འབྱོར་རྐྱེན་གྱི་འདུ་ཤེས་ལྟ་བུས་ཆོས་ཐམས་ཅད་ཤེས་ཏེ། ",
    "d263:2227": "འཇིག་རྟེན་གྱི་སེམས་ཅན་རྣམས་རྐྱེན་དང་འདུ་བ་ཚོགས་ཏེ་བྱུང་བའི་ཤེས་རབ་ཏུ་ཤེས་པས་ཚེ་རྒྱ་མཚོ་ལས་འདས་སོ། །མུན་པའི་ཕུང་པོ་ཐམས་ཅད་འཇིག་གོ། །འདི་ལྟ་སྟེ། མུན་པའི་ཟླ་བ་རྣམས་མུན་པའི་མཐའ་ཟད་དོ། །",
    "d263:2228": "སྣང་བ་ནི་ཟླ་བའི་རྐྱེན་ཏོ། །སྣང་བའི་རྐྱེན་ནི་འདུ་ཤེས་སོ། །འདུ་ཤེས་ཀྱི་རྐྱེན་ནི་འདུ་བྱེད་དོ། །འདུ་བྱེད་ཀྱི་རྐྱེན་ནི་རྣམ་པར་ཤེས་པ་སྟེ། ",
    "d263:2229": "དེའི་བར་དུ་སྡུག་བསྔལ་གྱི་ཕུང་པོ་འབྱུང་བར་འགྱུར་རོ། །",
    "d263:2230": "དེ་ལ་ནམ་མཁའ་སྣང་བར་མི་རྟོག་གོ། །",
    "d263:2231": "ནམ་མཁའ་སྣང་བ་མ་ཡིན། ",
    "d263:2232": "འདུ་ཤེས་སྣང་བ་མ་ཡིན་པར་མི་ཤེས་སོ། །",
    "d263:2233": "འདུ་ཤེས་སྣང་བར་མི་རྟོག་གོ། །",
    "d263:2234": "འདི་ལ་སྣང་བ་འགོག་པས་འདུ་ཤེས་འགོག་གོ། །",
    "d263:2235": "འདུ་ཤེས་འགོག་པས་འདུ་བྱེད་འགོག་པ་དེའི་བར་དུ་སྡུག་བསྔལ་གྱི་ཕུང་པོ་ཆེན་པོ་ཡང་འགོག་པར་འགྱུར་རོ། །",
    "d263:2236": "དེའི་དུས་གཅིག་ན་ཡང་བཅོམ་ལྡན་འདས་ཀྱིས་ལུང་བསྟན་པ་བཤད་པ་ན་ས་ཡ་བརྒྱ་སྟོང་ཕྲག་བརྒྱད་ཅུའི་ཉན་ཐོས་ཀྱི་ཐེག་པའི་སེམས་ཅན་རྣམས་རང་སངས་རྒྱས་ཀྱི་ཐེག་པ་ལ་སེམས་བསྐྱེད་དོ། །",
    "d263:2237": "རྡུལ་དང་བྲལ་བའི་ཏིང་ངེ་འཛིན་སོ་སོར་ཐོབ་པར་གྱུར་ཏོ། །རང་སངས་རྒྱས་ཀྱི་ཐེག་པ་ལས་ཕྱིར་མི་ལྡོག་པར་གྱུར་ཏོ། །",
    "d263:2238": "དེ་ནས་བཅོམ་ལྡན་འདས་ཀྱིས་ཡང་ཚེ་དང་ལྡན་པ་རབ་འབྱོར་ལ་བཀའ་སྩལ་པ། རབ་འབྱོར་དགེ་སྦྱོང་གི་ཆོས་ལ་དགེ་སྦྱོང་གི་ཆོས་ཞེས་བྱ་བ་ཇི་ཙམ་གྱི་བར་དུ་དགེ་སྦྱོང་ཞེས་བྱ། ",
    "d263:2239": "རབ་འབྱོར་གྱིས་གསོལ་པ། བཅོམ་ལྡན་འདས་དགེ་སྦྱོང་གི་ཆོས་ཞེས་བགྱི་བ་ནི་བསླབ་པ་གསུམ་ནི་བཅོམ་ལྡན་འདས་དགེ་སྦྱོང་གི་ཆོས་ཞེས་བགྱིའོ། །",
    "d263:2240": "བཅོམ་ལྡན་འདས་ཀྱིས་བཀའ་སྩལ་པ། དེ་ལྟར་དེ་བཞིན་ནོ། །",
    "d263:2241": "རབ་འབྱོར་ལྷག་པའི་ཚུལ་ཁྲིམས་དང་། ལྷག་པའི་སེམས་དང་། ལྷག་པའི་ཤེས་རབ་ཏུ་སློབ་པ་ནི་དགེ་སྦྱོང་གི་ཆོས་ཞེས་བྱའོ། །",
    "d263:2242": "འདི་ལ་ལྷག་པའི་ཚུལ་ཁྲིམས་ཀྱི་བསླབ་པ་གང་ཞེ་ན། ",
    "d263:2243": "དགེ་སྦྱོང་སོ་སོར་ཐར་པ་ལ་བསྡམ་པ་སྡོམ་པར་འགྱུར་བ་དང་། སྤྱོད་པའི་སྤྱོད་ཡུལ་གྱི་རྡུལ་ཕུན་སུམ་ཚོགས་པ་ཁ་ན་མ་ཐོ་བས་འཇིགས་པ་ལ་བལྟ་བ་དང་། ཀུན་ནས་འབྱུང་བ་ལ་བསླབ་པ་ལ་སློབ་པའི་ཚིག་འདི་དག་ནི་རབ་འབྱོར་ལྷག་པའི་ཚུལ་ཁྲིམས་སློབ་པ་ཞེས་བྱའོ། །",
    "d263:2244": "ལྷག་པའི་སེམས་སློབ་པ་ནི་ཚངས་པའི་གནས་བཞི་ལ་གནས་པ་འདིའི་ཕྱིར་བྱམས་པའི་སེམས་དང་ལྡན་པ་འཇིག་རྟེན་ཐམས་ཅད་འགེངས་པ་དེའི་བར་དུ་རྣམ་པར་རྒྱས་པར་བརྗོད་པ་འདི་ནི་ལྷག་པའི་སེམས་སློབ་པ་ཞེས་བྱའོ། །",
    "d263:2245": "ལྷག་པའི་ཤེས་རབ་སློབ་པ་གང་ཞེ་ན། ",
    "d263:2246": "འདི་ནི་འཕགས་པའི་བདེན་པ་བཞི་སྟེ། ",
    "d263:2247": "བཞི་གང་ཞེ་ན། འདི་ལྟ་སྟེ་འཕགས་པའི་བདེན་པའི་སྡུག་བསྔལ་དང་། ཀུན་འབྱུང་བའི་སྡུག་བསྔལ་དང་། ",
    "d263:2248": "འགོག་པའི་སྡུག་བསྔལ་དང་། འགོག་པ་ལ་ནན་ཏན་དུ་འགྲོ་བའི་འཕགས་པའི་བདེན་པའི་སྡུག་བསྔལ་ལོ། །",
    "d263:2249": "འཕགས་པའི་བདེན་པའི་སྡུག་བསྔལ་གང་ཞེ་ན། འདི་ལྟ་སྟེ་སྐྱེ་བའི་སྡུག་བསྔལ་དང་། རྒས་པའི་སྡུག་བསྔལ་དང་། ",
    "d263:2250": "ནད་ཀྱི་སྡུག་བསྔལ་དང་། འཆི་བའི་སྡུག་བསྔལ་དང་། མི་མཛའ་བ་དང་ཕྲད་པའི་སྡུག་བསྔལ་དང་། མཛའ་བ་དང་བྲལ་བའི་སྡུག་བསྔལ་དང་། འདོད་པ་མི་རྙེད་པའི་སྡུག་བསྔལ་དང་། ",
    "d263:2251": "མདོར་ན་ཉེ་བར་ལེན་པའི་ཕུང་པོའི་སྡུག་བསྔལ་འདི་ནི་འཕགས་པའི་བདེན་པའི་སྡུག་བསྔལ་ཞེས་བྱའོ། །",
    "d263:2252": "ཀུན་ནས་འབྱུང་བའི་སྡུག་བསྔལ་གང་ཞེ་ན། ",
    "d263:2253": "གང་ལ་ལ་སྨོན་པའི་འདོད་ཆགས་དང་ལྡན་པ་དེ་དང་དེར་འགྱུར་རོ། །",
    "d263:2254": "འགོག་པའི་སྡུག་བསྔལ་གང་ཞེ་ན། ",
    "d263:2255": "སྨོན་པ་མངོན་པར་འགྱུར་བ་འདི་མ་ལུས་པར་སོ་སོར་སྤོང་བ། ཤིན་ཏུ་མི་འབྱུང་བ། ཟད་པ་མེད་པ། འདོད་ཆགས་དང་བྲལ་བ། ཉེ་བར་ཞི་བ་འདི་ཞེས་བྱའོ། །",
    "d263:2256": "སྡུག་བསྔལ་འགོག་པར་འགྲོ་བ་ལ་ནན་ཏན་བྱེད་པའི་འཕགས་པའི་བདེན་པ་གང་ཞེ་ན། འདི་ལྟ་སྟེ་དེ་བཞིན་དུ་འཕགས་པའི་ལམ་གྱི་ཡན་ལག་ནི་འདི་ལྟ་སྟེ། ",
    "d263:2257": "ཡང་དག་པའི་ལྟ་བ་དང་། ཡང་དག་པའི་རྟོག་པ་དང་། ཡང་དག་པའི་ངག་དང་། ཡང་དག་པའི་ལས་ཀྱི་མཐའ་དང་། ཡང་དག་པའི་འཚོ་བ་དང་། ",
    "d263:2258": "ཡང་དག་པའི་རྩོལ་བ་དང་། ཡང་དག་པའི་དྲན་པ་དང་། ཡང་དག་པའི་ཏིང་ངེ་འཛིན་འདི་ནི་བདེན་པའི་གཏམ་བརྒྱད་ཅེས་བྱའོ། །",
    "d263:2259": "གང་ཅུང་ཟད་ཀྱང་འདས་པའི་དུས་སུ་འགྱུར་བ་འདི་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་དེ་བཞིན་གཤེགས་པའི་ཡང་དེ་བཞིན་དུ་ཉན་ཐོས་ཀྱིས་ཡང་དག་པའི་ཕུལ་བཤད་པ་ནི་འདི་ལྟ་སྟེ། འཕགས་པའི་བདེན་པ་བཞིའོ། །",
    "d263:2260": "དེ་བས་ན་གང་ཅུང་ཟད་ཀྱང་ཕྱོགས་བཅུའི་སངས་རྒྱས་ཀྱི་ཞིང་ཚད་མེད་གྲངས་མེད་པ་ལ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཞུགས་སོ། །འཚོའོ། སྐྱོང་ངོ་། །རྙོག་པ་ལྔའི་སངས་རྒྱས་ཀྱི་ཞིང་གི་སེམས་ཅན་ལ་ཆོས་འཆད་དོ། །",
    "d263:2261": "དེ་དག་དེ་བཞིན་གཤེགས་པས་གཟུགས་དེ་བཞིན་དུ་ཉན་ཐོས་ཀྱིས་ཡང་དག་པའི་ཕུལ་གྱི་ཆོས་བཤད་པ་ནི་འདི་ལྟ་སྟེ། འཕགས་པའི་བདེན་པ་བཞིའོ། །",
    "d263:2262": "གང་ཅུང་ཟད་ཀྱང་འདས་པའི་དུས་སུ་འགྱུར་བ་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་ཀྱང་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་གཟུགས་དེ་བཞིན་དུ་ཉན་ཐོས་ཀྱིས་ཡང་དག་པའི་ཕུལ་གྱི་ཆོས་བཤད་པར་འགྱུར་བ་ནི་འདི་ལྟ་སྟེ། འདི་ནི་འཕགས་པའི་བདེན་པ་བཞིའོ། །",
    "d263:2263": "གང་གི་ཚེ་འདས་པ་དང་། མ་འོངས་པ་དང་། ད་ལྟར་བྱུང་བ་ཐམས་ཅད་དེ་བཞིན་གཤེགས་བ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འདི་ནི་བདེན་པའི་ཚིག་གོ། །",
    "d263:2264": "དེ་བས་ན་འདི་ནི་འཕགས་པའི་བདེན་པ་བཞིའི་བར་དུ་ལྷག་པའི་ཤེས་རབ་བསླབ་པ་འདི་ལ་ཡང་བཅོམ་ལྡན་འདས་ཀྱིས་འཕགས་པའི་བདེན་པ་ལུང་བསྟན་པར་བཤད་པས་གང་སེམས་ཅན་བྱེ་བ་ཁྲག་ཁྲིག་སྟོང་ཕྲག་བརྒྱ་ཚད་མེད་གྲངས་མེད་པའི་ཉན་ཐོས་ཀྱི་ཐེག་པའི་སེམས་ཅན་དག་མི་སྐྱེ་བའི་རྗེས་སུ་ས་ཐོབ་པ་ཁ་ཅིག་གིས་ནི་སྤྱི་བོ། ",
    "d263:2265": "ཁ་ཅིག་གིས་ནི་བཟོད་པ། ཁ་ཅིག་གིས་ནི་འཇིག་རྟེན་གྱི་མཆོག་གི་ཆོས་རྣམས་ཁོང་དུ་ཆུད་དོ། །",
    "d263:2266": "ཁ་ཅིག་གིས་ནི་རྒྱུན་དུ་ཞུགས་པའི་འབྲས་བུ་ཐོབ་བོ། །ཁ་ཅིག་གིས་ནི་ལན་ཅིག་ཕྱིར་འོང་བའི་འབྲས་བུ་དང་། ཁ་ཅིག་གིས་ནི་ཕྱིར་མི་འོང་བའི་འབྲས་བུ་དང་། ཁ་ཅིག་གིས་ནི་ཉོན་མོངས་པ་ཐམས་ཅད་དང་བྲལ་བ་དགྲ་བཅོམ་པའི་འབྲས་བུ་ཐོབ་པར་རྫོགས་སོ། །",
    "d263:2267": "སོ་སོར་ཡང་དག་པར་སྤྱོད་པའི་ཚུལ་ནམ་མཁའ་ལ་འགྲོ་བའི་འོད་ཀྱིས་འདུལ་བའི་བཟོད་པ་ཞེས་བྱ་བ་ཐེག་པ་ཆེན་པོའི་མདོ་ལེའུ་བརྒྱད་དོ།། །།",
    "d263:2268": "དེ་ནས་བཅོམ་ལྡན་འདས་ཀྱིས་ཤིན་ཏུ་རྣམ་པར་ཕྱེ་བ་སྤྱོད་པ་དང་ལྡན་པའི་ཏིང་ངེ་འཛིན་དུ་ཞུགས་ནས་ཏིང་ངེ་འཛིན་ལོགས་སུ་བཅོམ་ལྡན་འདས་ཀྱི་སྤུའི་བ་སྤུའི་ཁུང་བུ་ཐམས་ཅད་ནས་ཁ་དོག་སྣ་ཚོགས་དང་། ཁ་དོག་དུ་མ་དང་། བརྒྱ་སྟོང་དུ་མའི་ཁ་དོག་གི་འོད་ཟེར་དུ་མ་སྐུ་ལས་བྱུང་ངོ་། །",
    "d263:2269": "དེ་ནས་ཡང་བཅོམ་ལྡན་འདས་ཀྱིས་རྣམ་པ་སྣ་ཚོགས་ལ་དཀའ་ཐུབ་དང་། བརྟུལ་ཞུགས་ངན་པ་དག་དྲང་སྲོང་གི་ཆ་བྱད་ལ་ཀུན་ཏུ་ལྟའོ། ",
    "d263:2270": "དེ་ལ་འོད་བྱུང་བས་ཕྱོགས་བཅུའི་སངས་རྒྱས་ཀྱི་ཞིང་ཆུ་བོ་གང་གཱའི་བྱེ་མ་དང་མཉམ་པའི་འཇིག་རྟེན་གྱི་རྙོག་པ་ལྔའི་སངས་རྒྱས་ཀྱི་ཞིང་སྣང་བར་བྱེད་དོ། །",
    "d263:2271": "གང་ཡང་ཆུ་བོ་གང་གཱའི་བྱེ་མ་ལྟ་བུའི་རྙོག་པ་ལྔའི་སངས་རྒྱས་ཀྱི་ཞིང་བརྟུལ་ཞུགས་དང་། དཀའ་ཐུབ་ངན་པ་དང་། མུ་སྟེགས་ཅན་གཞན་རྣམས་གང་དེ་དག་བྲམ་ཟེ་ལ་དད་པར་འཇུག་པས་གང་སངས་རྒྱས་བྲམ་ཟེར་སྤྲུལ་ཏེ་གནས་སོ། །",
    "d263:2272": "དེ་ནས་བྲམ་ཟེ་ལ་དད་པར་སྨྲས་པ་དེ་བཞིན་ནོ། །བདག་ཅག་སློབ་པ་འདི་ནི་བྲམ་ཟེ་ལ་དད་པས་བདག་ཀྱང་བྲམ་ཟེ་ལ་ལྟའོ། །",
    "d263:2273": "དགའ་བ་དང་ཡིད་བདེ་བ་སྐྱེས་ནས་མྱུར་དུ་ལངས་ཏེ་བྲམ་ཟེའི་རྐང་པ་ལ་སྤྱི་བོས་ཕྱག་འཚལ་ཏེ་བྲམ་ཟེ་ལ་ཐལ་མོ་སྦྱར་ཏེ་ཕྱག་བྱས་ནས་འདི་སྐད་ཅེས་སྨྲས་སོ། །བཅོམ་ལྡན་འདས་ལ་བལྟ་བ་དང་། ཕྱག་བགྱི་བ་དང་། བསྙེན་བཀུར་བའི་ཕྱིར་བདག་ཅག་གི་འཁོར་དེ་བཞིན་དུ་ཡུན་རིང་པོ་ནས་ཁྱོད་ཀྱི་སློབ་མར་འདྲེན་ཏོ། །",
    "d263:2274": "བྲམ་ཟེ་སྤྲུལ་པ་དེས་སྨྲས་པ། བདག་ཀྱང་གཞན་ཚངས་པ་ཆེན་པོ་བདག་གི་བླ་མར་ཡོད་པའི་ལག་པ་བསྟན་པའི་ཕྱིར་བཅོམ་ལྡན་འདས་ཤཱཀྱ་ཐུབ་པ་དེ་བཞིན་དུ་མི་རིང་བར་ཞུགས་སོ། །སྨྲས་པ། ",
    "d263:2275": "བཅོམ་ལྡན་འདས་ཀྱི་མཐུས་ན་སེམས་ཅན་དེ་ཡང་བཅོམ་ལྡན་འདས་ཤཱཀྱ་ཐུབ་པ་བྲམ་ཟེ་ཆེན་པོ་སྤོས་ཀྱི་ངད་ལྡང་བའི་རི་ལ་དཔག་ཚད་ཕྱེད་ཙམ་ན་བཞུགས་པ་ལ་ལྟའོ། །",
    "d263:2276": "དེ་ཡང་མཆོག་ཏུ་དགའ་བ་དང་། ཡིད་བདེ་བ་སྐྱེད་པ་དེས་ཡུད་ཙམ་གྱིས་ན་སྤོས་ཀྱི་ངད་ལྡང་བའི་རི་ལ་གནས་པ་དག་ཤཱཀྱ་ཐུབ་པ་བྲམ་ཟེ་ཆེན་པོའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འཁོད་དོ། །གང་དབང་ཕྱུག་ལ་དད་པ་དང་། ",
    "d263:2277": "གང་བརྒྱ་བྱིན་ལ་དད་པ་དང་། གང་རྒྱལ་ཆེན་བཞི་ལ་དད་པ་དང་། གང་ཉི་མ་དང་ཟླ་བ་ལ་དད་པ་དང་། གང་ནག་པོ་དང་། ནག་པོ་ཆེན་པོ་གཞོན་ནུ་ལ་དད་པ་ནས་མེ་ལ་དད་པའི་བར་དུ་བསྡུས་ཏེ་དེ་ལྟར་མདུན་དུ་འོད་འཕྲོ་བའི་ཕུང་པོ་བྱུང་བར་གྱུར་ཏོ། །",
    "d263:2278": "འོད་འཕྲོ་བའི་ཕུང་པོ་དེ་ལས་ལྷའི་བུ་ལུས་དང་གོས་ཀྱི་ཁ་དོག་དཀར་པོ་གཟུགས་བཟང་པོ་མཆོག་གི་ཁ་དོག་རྒྱས་པ་དང་ལྡན་པ་བྱུང་བར་གྱུར་ཏེ། ",
    "d263:2279": "མེའི་ལྷའི་བུས་འདི་སྐད་ཅེས་སྨྲས་སོ། ཁྱོད་ནི་བདག་གི་སློབ་མར་གོར་མ་ཆག །",
    "d263:2280": "དེས་སྨྲས་པ། བཅོམ་ལྡན་འདས་དེ་བཞིན་ནོ། །",
    "d263:2281": "ལྷའི་བུས་སྨྲས་པ། ",
    "d263:2282": "བདག་ལ་ཡང་མེའི་བདག་པོ་གཞན་བླ་མར་བྱེད་པ་ཡོད་པས་དེ་ལྟར་ལགས་པས་སྟོན་པར་བྱེད་དོ། །",
    "d263:2283": "བཅོམ་ལྡན་འདས་ཀྱི་མཐུས་ན་སེམས་ཅན་དེ་ཡང་བཅོམ་ལྡན་འདས་ཤཱཀྱ་ཐུབ་པ་སྤོས་ཀྱི་ངད་ལྡང་བའི་རི་ལ་དཔག་ཚད་ཕྱེད་ཙམ་ནས་དེ་བཞིན་དུ་མི་རིང་བར་བཞུགས་པ་ལ་ལྟའོ། །",
    "d263:2284": "མེའི་ཕུང་པོ་ཆེན་པོ་དེའི་ནང་ནས་ལུས་དང་སྐྲ་དང་། གོས་ཀྱི་ཁ་དོག་དཀར་པོ་གཟུགས་བཟང་པོ་བལྟ་ན་མཛེས་པ། ཁ་དོག་མཆོག་ཏུ་རྒྱས་པ་དང་ལྡན་པའི་སྤྱན་སྔར་དེའང་ཇི་སྙེད་པ་ཆོས་མཉན་པའི་སླད་དུ་འཁོད་དོ། །",
    "d263:2285": "དེ་ནས་ཡང་དེའི་ཚེ་དེའི་དུས་ན་ཚད་མེད་གྲངས་མེད་པའི་ཆུ་བོ་གང་གཱའི་བྱེ་མ་སྙེད་ཀྱི་མུ་སྟེགས་ཅན་ཚུལ་ཁྲིམས་དང་བརྟུལ་ཞུགས་ངན་པ་རྣམས་བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འཁོད་དོ། །",
    "d263:2286": "དེ་ལ་གང་བྲམ་ཟེ་ལ་དད་པ་དེ་བྲམ་ཟེ་ལ་དད་པའི་བྲམ་ཟེའི་གཟུགས་ཀྱིས་བཅོམ་ལྡན་འདས་ལ་བལྟའོ། །",
    "d263:2287": "དེ་ལྟར་དེ་བཞིན་དུ་སེམས་དང་སེམས་ལས་སྐྱེས་པས་གལ་ཏེ་བྲམ་ཟེ་ཆེན་པོ་དང་བདག་གཏམ་བྱའོ། །",
    "d263:2288": "གང་བདག་གི་ཐེ་ཙོམ་དང་ནེམ་ནུར་དག་བཅོམ་ལྡན་འདས་བྲམ་ཟེ་ཆེན་པོ་ལ་བདག་ཡོངས་སུ་ཞུའོ། །",
    "d263:2289": "ཇི་ལྟར་འཁོར་ཐམས་ཅད་དང་ལྡན་པ་འདི་བྲམ་ཟེ་ཆེན་པོ་ལ་དད་པར་འགྱུར་རོ། །",
    "d263:2290": "གང་དེ་མེའི་བརྟུལ་ཞུགས་ཅན་ནས་མེའི་ཕུང་པོ་ཆེན་པོའི་ནང་ནས་ལྷའི་བུ་ལུས་དང་། སྐྲ་དང་། གོས་དཀར་པོ་གཟུགས་བཟང་པོ་བལྟ་ན་སྡུག་པ་ཁ་དོག་མཆོག་ཏུ་རྒྱས་པས་ལྡན་པའི་བར་དུ་བལྟའོ། །",
    "d263:2291": "དེ་ལྟར་དེ་བཞིན་དུ་སེམས་དང་སེམས་ལས་སྐྱེས་པ་ནས། ཇི་ལྟར་འཁོར་ཐམས་ཅད་དང་ལྡན་པའི་བར་དུ་མེའི་བརྟུལ་ཞུགས་ཅན་དུ་འགྱུར་རོ། །",
    "d263:2292": "དེ་ནས་དྲི་མ་མེད་པའི་གོས་གཞོན་ནུར་གྱུར་པས་འཁོར་ཐམས་ཅད་དང་ལྡན་པ་ལ་སྐད་ཀྱི་དབྱངས་ཀྱིས་གསོལ་པ། བཟང་པོའི་ཞལ་འདིར་བྲམ་ཟེ་ཆེན་པོ་ཇི་སྙེད་ཡང་དག་པར་བྱོན་པ་རྣམས་གསོན་ཅིག །",
    "d263:2293": "དེ་ལྟར་དྲང་སྲོང་ཆེན་པོ་ཤཱཀྱ་ཐུབ་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་པ་དང་ཞབས་སུ་ལྡན་པ། ",
    "d263:2294": "བདེ་བར་གཤེགས་པ། འཇིག་རྟེན་མཁྱེན་པ་བླ་ན་མེད་པ་སྐྱེས་བུ་འདུལ་བའི་ཁ་ལོ་སྒྱུར་བ། ལྷ་དང་མིའི་མཁན་པོ། སངས་རྒྱས་བཅོམ་ལྡན་འདས་ཚོལ་བ། ",
    "d263:2295": "སེམས་ཅན་ཐམས་ཅད་དང་ཆོས་ཐམས་ཅད་ཀྱི་ཕ་རོལ་ཏུ་འགྲོ་བ། ",
    "d263:2296": "བྱང་ཆུབ་སེམས་དཔའ་རྣམས་ཀྱི་ཕ། དཀའ་ཐུབ་དང་བརྟུལ་ཞུགས་དང་ཚངས་པར་སྤྱོད་པ་ཐམས་ཅད་སྟོན་པ། ",
    "d263:2297": "ཟག་པ་ཐམས་ཅད་ཡོངས་སུ་ཟད་པ། འཕགས་པའི་གང་ཟག་གི་རྒྱལ་པོ། སེམས་ཅན་ཐམས་ཅད་དེར་སེམས་པ་མེད་པ། དེད་དཔོན་མྱ་ངན་ལས་འདས་པར་འགྲོ་བ། དུས་གསུམ་གྱི་སངས་རྒྱས་ཐམས་ཅད་ཡོངས་སུ་ཤེས་པ། ",
    "d263:2298": "བསོད་ནམས་སུ་འགྲོ་བའི་བསོད་ནམས་ཀྱི་མཛོད་ཚད་མེད་པའི་ཡེ་ཤེས་ཀྱིས་སེམས་ཅན་ཐམས་ཅད་ཀྱི་བསམ་པ་རྣམ་པར་ཤེས་པ། ",
    "d263:2299": "གྲངས་མེད་པའི་སྤོབས་པས་མ་རིག་པའི་མུན་པ་ཐམས་ཅད་སེལ་བར་བྱེད་པ། ",
    "d263:2300": "རྣམ་པར་དག་པའི་ང་རོ་དང་དབྱངས་ཡོད་པས་བཟོད་པས་བརྒྱན་པ། མེ་ཏོག་གི་མཚན་ཉིད་ཅན་ལུས་དཔེ་བྱད་བཟང་པོས་བྲིས་པ། ",
    "d263:2301": "གཏང་དུ་མི་བྲ་བའི་གཟུགས་སྟོན་པ། རིགས་དང་མི་འཐུན་པར་སྟོན་པ། ",
    "d263:2302": "གཟུགས་ཀྱི་སྤྱོད་ཡུལ་དག་དགའ་བར་བྱེད་པ། ",
    "d263:2303": "དགེ་བར་མོས་པ་ལ་མངོན་པར་དགའ་བ། ",
    "d263:2304": "ཤེས་རབ་མངོན་དུ་བྱུང་བ་མེད་པ། སྲིད་པའི་འགྲོ་བ་ཐམས་ཅད་སྐམ་པར་བྱེད་པ། ",
    "d263:2305": "གཙུག་ལག་ཐམས་ཅད་ཀྱི་དམ་ཚིག་དུལ་བ་མེད་པ། ",
    "d263:2306": "སྐུ་མཉམ་པ་མེད་པ། ",
    "d263:2307": "འདོད་པས་གོས་པ་མེད་པ། གཟུགས་དང་། མཚན་མ་དང་། མཚན་ཉིད་ཐམས་ཅད་ལ་གོས་པ་མེད་པ། ",
    "d263:2308": "གཟུགས་མེད་པ་ལས་ཡང་དག་པར་ཤིན་ཏུ་འདས་པ། སྡུག་བསྔལ་ཐམས་ཅད་གྲོལ་བ། མདུད་པ་སྤངས་པ། འཆི་འཕོ་དང་སྐྱེ་བ་ཐམས་ཅད་ལས་ཕྱིར་ལྡོག་པ། ",
    "d263:2309": "སེམས་ཅན་ཐམས་ཅད་ལ་སྨན་པར་གྱུར་ཅིང་སྡུག་བསྔལ་རབ་ཏུ་གཏོང་བར་བྱེད་པ། དུས་གསུམ་གྱི་ཕུང་པོ་རྣམ་པར་གྲོལ་བ། ",
    "d263:2310": "སྐྱེ་མཆེད་དང་། སྲེད་པ་ཟད་པ་ལ་ཆགས་པ་མེད་པ། ",
    "d263:2311": "ཆུ་བོ་བཞི་ལས་རྒལ་བ། ཡེ་ཤེས་ཀྱིས་ངོམས་པ་མེད་པ། ཡང་དག་པའི་མཐའ་ལ་སོ་སོར་གནས་པ། ",
    "d263:2312": "རིག་པ་བསྒྲུབས་པས་རིག་པ་ཐམས་ཅད་དང་ལྡན་པ། ",
    "d263:2313": "གཏོང་བ། སྙིང་རྗེ་ཆེན་པོ་ཅན། སེམས་ཅན་རྣམས་མྱ་ངན་ལས་འདས་པའི་ལམ་ལ་འགོད་པ། བདུད་བཞིའི་ཡུལ་ལས་ཡང་དག་པར་ཤིན་ཏུ་འདས་པ། ",
    "d263:2314": "སེམས་ཅན་ཆེན་པོ་བརྗོད་དུ་མེད་པར་ཁོང་དུ་ཆུད་པ་དེ་ཐམས་ཅད་ཁྱོད་དགའ་བ་སྐྱེད་ཅིང་བྱམས་པ་འབྱུང་བར་བྱོས་ཤིག །",
    "d263:2315": "མི་ཐོབ་པ་རྙེད་དཀའ་བ་དང་། སྐད་ཅིག་མའི་དུས་རྙེད་དཀའ་བ་དང་། ",
    "d263:2316": "དགེ་བ་ལ་མོས་པ་རྙེད་དཀའ་བ་དང་། དགེ་བའི་གྲོགས་པོ་རྙེད་དཀའ་བ་དང་། ",
    "d263:2317": "ཚངས་པར་སྤྱོད་པའི་གནས་རྙེད་དཀའ་བ་དང་། དབང་པོ་ཡོངས་སུ་རྒྱས་པ་རྙེད་དཀའ་བ་དང་། ",
    "d263:2318": "ཆོས་འདོད་པའི་འཁོར་འདི་འདྲ་བ་རྙེད་དཀའ་བ་དང་། དགེ་བའི་གྲོགས་པོ་ལ་དམིགས་པའི་གཙུག་ལག་འདི་འདྲ་བ་རྙེད་དཀའ་བ་དང་། ",
    "d263:2319": "ཆོས་མཉན་པ་ལ་དམིགས་པ་འདི་འདྲ་བ་རྙེད་དཀའ་བ་ཁྱོད་ཀྱིས་ཐོབ་པ་ཇི་ལྟར་སྔོན་མ་ཐོས་པ་ད་ཉོན་ཅིག །",
    "d263:2320": "སུས་ཡོངས་སུ་མ་ཤེས་པ་ཡོངས་སུ་ཤེས་པར་འགྱུར་རོ། །ལམ་སྔོན་ཁོང་དུ་མ་ཆུད་པ་ཁོང་དུ་ཆུད་པར་གྱུར་ཅིག །",
    "d263:2321": "ཁྱོད་སྔོན་ཕུང་པོ་དང་། ཁམས་དང་། སྐྱེ་མཆེད་མངོན་སུམ་དུ་མ་ཡིན་པ་དེ་ད་མངོན་སུམ་དུ་བྱུང་བར་གྱུར་ཅིག །",
    "d263:2322": "ཁྱོད་སྔོན་འཕགས་པའི་ལམ་གྱི་ཡན་ལག་བརྒྱད་མ་བསྒོམས་པ་དེ་ད་སེམས་བསྒོམས་པར་གྱུར་ཅིག །",
    "d263:2323": "ཁྱོད་ཟག་པ་མ་ཟད་པ་ཟད་པར་འགྱུར་བ་དང་མུན་པ་མུན་ནག་ཏུ་གྱུར་པའི་འཁོར་བ་རྣམས་ཤེས་རབ་ཆེན་པོའི་སྣང་བ་དང་ལྡན་པར་གྱུར་ཅིག །",
    "d263:2324": "དེ་ནས་ཁྱོད་དེ་མ་ཐག་ཏུ་དཀའ་ཐུབ་དང་། བརྟུལ་ཞུགས་དང་། ཚངས་པར་སྤྱོད་པ་ཐམས་ཅད་ཀྱི་འབྲས་བུ་རྣམ་པར་སྨིན་པ་དེ་བཞིན་དུ་ཉོན་ཅིག །",
    "d263:2325": "ཇི་ལྟར་བཅོམ་ལྡན་འདས་དྲང་སྲོང་ཆེན་པོ་ད་ལྟར་སེམས་རྩེ་གཅིག་ཏུ་སྟོན་ཏོ། །",
    "d263:2326": "དེ་ནས་མུ་སྟེགས་ཅན་དེ་དག་ཐམས་ཅད་མགུ་ཞིང་རངས་པ་དང་། རབ་ཏུ་དགའ་བའི་སེམས་ཀྱིས་སེམས་རྩེ་གཅིག་ཏུ་ཐལ་མོ་སྦྱར་ཏེ། བཅོམ་ལྡན་འདས་ལ་མིག་མི་འཛུམས་པར་ལྟ་བར་གྱུར་ཏོ། །",
    "d263:2327": "བཅོམ་ལྡན་འདས་ཀྱིས་དྲི་མ་མེད་པའི་གོས་གཞོན་ནུར་གྱུར་པ་ལ་བཀའ་སྩལ་པ། །རིགས་ཀྱི་བུ་ཅི་འདྲ་བའི་ཚུལ་གྱིས་ན་བཟོད་པ་སོ་སོར་ཐོབ། ",
    "d263:2328": "དམ་པའི་ཆོས་ཅི་འདྲ་བའི་ཚུལ་གང་དང་གང་གིས་ན་སེམས་ཅན་སྙིང་པོར་གནས་པ་ལ་གྲོལ་བར་འགྱུར་རམ། ",
    "d263:2329": "ཚུལ་ཐམས་ཅད་ཟད་པའི་ཕ་རོལ་ཏུ་འགྲོ་བར་འགྱུར་རམ། ",
    "d263:2330": "ཅི་རལ་པས་ཡོངས་སུ་གྲོལ་བར་འགྱུར་རམ། ",
    "d263:2331": "འོན་ཏེ་རུས་པས་སམ། ལུད་ཀྱིས་བྱུག་པ་དང་། ཐལ་བའི་མལ་གྱིས་ཡོངས་སུ་གྲོལ་བར་འགྱུར་རམ། ",
    "d263:2332": "འོན་ཏེ་བརྒྱ་བྱིན་དང་། ཚངས་པ་དང་། ཟླ་བ་དང་། ཉི་མ་དང་། མེ་དང་སྟེན་པའི་བར་དུ་སྙིང་པོར་གནས་པ་ལ་ཡོངས་སུ་གྲོལ་བར་འགྱུར་རམ། ",
    "d263:2333": "འཇིགས་པ་རྣམ་པ་ཐམས་ཅད་ཟད་པའི་ཕ་རོལ་ཏུ་འགྲོ་བར་འགྱུར་རམ། དེ་སྐད་ཅེས་བཀའ་སྩལ་པ་དང་། ",
    "d263:2334": "དྲི་མ་མེད་པའི་གོས་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་སེམས་ཅན་ལྟ་བའི་རྙེད་པ་འདིས་སྙིང་པོར་གནས་པ་ལ་འགྲོ་བར་མི་འགྱུར་རོ། །",
    "d263:2335": "འཆི་འཕོ་དང་སྐྱེ་བ་ཤིན་ཏུ་སྲིད་པ་འགྲོ་བ་ལ་བརྟག་པ་ན་སྲིད་པ་ཀུན་ཏུ་སྦྱོར་བའི་ཕ་རོལ་ཏུ་འགྲོ་བར་མི་འགྱུར་རོ། །",
    "d263:2336": "སེམས་ཅན་གྱི་མཐའ་འདི་གཉིས་ཀྱིས་གང་སོ་སོར་ཡང་དག་པར་སྤྱོད་པའི་ཚུལ་ནམ་མཁའ་ལ་འགྲོ་བའི་འོད་ཀྱིས་འདུལ་བའི་བཟོད་པ་འདི་ཡོངས་སུ་ཉམས་པར་འགྱུར་རོ། །",
    "d263:2337": "གང་ཡང་འདོད་པ་དང་འདོད་པ་བདེ་བའི་རྗེས་སུ་སྦྱོར་བ་རང་བཞིན་གྱིས་འགྲོ་བ་ངན་པའི་མི་ལ་བརྩོན་ནོ། །གང་ཡང་བདག་ལ་གནོད་པར་སྦྱོར་བའི་ཞགས་པ་འཐུབ་པ་དགུ་བཅུ་རྩ་ལྔ་ཚུལ་ཁྲིམས་དང་བརྟུལ་ཞུགས་ངན་པ་འཕགས་པ་མ་ཡིན་པ་དང་། དོན་དུ་མི་འགྱུར་བ་འདི་གཉིས་ཀྱི་བཟོད་པ་ཡོངས་སུ་ཉམས་པའི་ཕྱིར་འཇིག་པར་འགྱུར་རོ། །",
    "d263:2338": "ཉོན་མོངས་པའི་ཕུང་པོ་ཆེན་པོ་འབྱུང་བར་འགྱུར་རོ། །",
    "d263:2339": "བཙུན་པ་བཅོམ་ལྡན་འདས་དེ་འདི་བཟོད་པ་སྒོམ་པ་དག །གང་གིས་བཟོད་པ་ཐོབ་བ་མི་ཤེས་སོ། །",
    "d263:2340": "གང་ལ་འདོད་ཆགས་ཞེ་སྡང་དང་། ང་རྒྱལ་འཆབ་པ་རབ་ཏུ་གནས། །ཕུང་པོ་ལྔ་དང་མི་ལྡན་པས། །བྱས་པ་ཤེས་ལ་མེད་པར་འགྲོལ། །",
    "d263:2341": "ཕ་མ་དགྲ་བཅོམ་སྟོང་པ་སྟེ། །སྟོང་པའི་ཆོས་ལ་བསྟེན་པས་ན། །དངོས་པོ་མེད་ཅིང་འདྲེས་མེད་པ། །ཚུལ་གཅིག་གིས་ནི་གྲོལ་བར་འགྱུར། །",
    "d263:2342": "ཚོར་བ་རྣམ་གསུམ་འདྲེས་མེད་ཅིང་། །འདུ་བྱེད་གསུམ་ཡང་སྙེམས་པ་མེད། །ཇི་ལྟར་ཤེས་པ་མཆོག་གི་ཕྱིར། །སྲིད་པ་ཟད་ལ་འགྲོལ་བར་འགྱུར། ",
    "d263:2343": "ཁམས་གསུམ་དག་ནི་སྙེམས་མེད་པ། །རིག་པ་གསུམ་ནི་རབ་ཏུ་བསླབས། །ཚོར་བ་རྣམ་གསུམ་ཡོངས་ཤེས་ཤིང་། །དུས་གསུམ་ལ་ནི་ཆགས་པ་མེད། །",
    "d263:2344": "སྨོན་པའི་འདོད་ཆགས་ཟད་པ་དང་། །བརྗོད་དུ་མེད་ལ་གྲོལ་བར་འགྱུར། །",
    "d263:2345": "ཇི་ལྟར་ཉི་ཟླ་ནམ་མཁའ་རྣམས། །རྒྱུ་བ་ལ་ནི་ཆགས་པ་མེད། །མཐའ་གཉིས་རྣམ་པར་སྤངས་ནས་ནི། །སྐྱེ་བ་ཟད་ལ་འགྲོལ་བར་འགྱུར། །",
    "d263:2346": "སྙིང་རྗེ་ཆེན་པོ་རྣམ་གཉིས་སྤོང་། །སྡུག་བསྔལ་ཐམས་ཅད་རབ་ཏུ་བཀྲོལ། །",
    "d263:2347": "བློ་གྲོས་རྟོག་པ་སྤངས་པས་ན། །སྙིང་པོར་གནས་པ་རྣམ་པར་བཀྲོལ། །",
    "d263:2348": "རྟོག་དང་རྣམ་རྟོག་སྤངས་པ་ནི། །བསོད་ནམས་ཆགས་པའི་སྡིག་པ་མེད། །",
    "d263:2349": "སེམས་ཅན་རྣམས་ནི་སྙིང་བརྩེའི་ཕྱིར། །སྤྱོད་ལ་ཆགས་པ་འགྲོལ་བར་འགྱུར། །ལྷ་དང་དྲི་ཟ་མི་རྣམས་ཀྱིས། །དྲང་པོའི་ལམ་ནི་མི་ཤེས་སོ། །",
    "d263:2350": "དེ་ལྟར་ཤིན་ཏུ་རྟོགས་པའི་ཕྱིར། །སྤྱོད་ལ་ཆགས་པ་འགྲོལ་བར་འགྱུར། །",
    "d263:2351": "སྙིང་རྗེ་དང་ལྡན་ཡིད་གཞུངས་པ། །སེམས་ཅན་སྤྱོད་པ་རབ་མི་ཤེས། །",
    "d263:2352": "ཡེ་ཤེས་མཆོག་དང་ལྡན་པས་ན། །སེམས་ཅན་སངས་རྒྱས་རབ་ཏུ་འགྲོལ། །",
    "d263:2353": "ཡང་དྲི་མ་མེད་པའི་གོས་གཞོན་ནུར་གྱུར་པས་འདི་བསྟན་པའི་ཚེ་ཡོངས་སུ་སྦྱང་བ་སྔོན་བྱས་པའི་མུ་སྟེགས་ཅན་གཞན་ཁྲག་ཁྲིག་ཕྲག་དགུ་བཅུ་རྩ་བརྒྱད་ཀྱིས་སོ་སོར་ཡང་དག་པར་སྤྱོད་པའི་ཚུལ་ནམ་མཁའ་ལ་འགྲོ་བའི་འོད་ཀྱིས་འདུལ་བའི་བཟོད་པ་འདི་སོ་སོར་ཐོབ་པར་གྱུར་ཏོ། །",
    "d263:2354": "མུ་སྟེགས་ཅན་གཞན་མེ་བཅུ་རྡུལ་ཡལ་སྟོང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་པར་གྱུར་ཏོ། །",
    "d263:2355": "ཕྱིར་མི་ལྡོག་པའི་ས་ཐོབ་པར་གྱུར་ནས་ལྷ་དང་། དྲི་ཟ་དང་། མིའི་འཁོར་ཐམས་ཅད་དང་ལྡན་པ་དེས་དྲི་མ་མེད་པའི་གོས་གཞོན་ནུར་གྱུར་པ་ལ་ལེགས་སོ་ཞེས་བྱ་བ་བྱིན་ནོ། །སྐྱེས་བུ་དམ་པས་ཤིན་ཏུ་ལེགས་པར་བཤད་པ་ལེགས་སོ་ལེགས་སོ། །",
    "d263:2356": "བཅོམ་ལྡན་འདས་དེས་ཀྱང་དྲི་མ་མེད་པའི་གོས་གཞོན་ནུར་གྱུར་པ་ལ་ལེགས་སོ་ཞེས་བྱ་བ་བྱིན་ནོ། །སྐྱེས་བུ་དམ་པ་ཁྱོད་ཀྱིས་སེམས་ཅན་མང་པོ་ཡོངས་སུ་སྨིན་པར་བྱས་པ་དང་ལེགས་པར་བཤད་པ་ལེགས་སོ་ལེགས་སོ། །",
    "d263:2357": "དེ་ནས་བཅོམ་ལྡན་འདས་ཀྱིས་སྒྲ་ཀུན་ཏུ་འཚོ་བའི་མེའི་བརྟུལ་ཞུགས་ཅན་ལ་བཀའ་སྩལ་པ། སྒྲ་ཀུན་ཏུ་འཚོ་བ་ལས་ཀྱི་སྒྲིབ་པ་རྣམ་པར་དག་པ་ལས་ཀྱི་སྒྲིབ་པ་རྣམ་པར་དག་པ་ཞེས་བྱ་བ་ནི་ལས་ཀྱི་རྣམ་པར་སྨིན་པ་ཡིད་ཀྱིས་བྱ་བ་ལ་ཆགས་པ་མེད་པའོ། །",
    "d263:2358": "ཆོས་ཐམས་ཅད་ལ་སྙེམས་པ་མེད་པའོ། །",
    "d263:2359": "འདོད་ཆགས་ཀྱི་མཐའ་ལ་སོགས་པ་མེད་པའོ། །",
    "d263:2360": "ཞེ་སྡང་དང་། གཏི་མུག་གི་མཐའ་ལ་སོགས་པ་མེད་པའོ། །སྙེམས་པ་མེད་པའོ། །ཉེ་བར་འགྲོ་བ་མེད་པའོ། །ཉེ་བར་ལེན་པ་མེད་པའོ། །",
    "d263:2361": "དེ་ཡང་དག་པའི་མཐའ་མངོན་སུམ་དུ་མི་བྱེད་པའོ། །",
    "d263:2362": "གང་མངོན་སུམ་དུ་མི་བྱེད་པ་དེ་རློམ་ཞིང་སེམས་པ་མེད་པའོ། །",
    "d263:2363": "གང་རློམ་ཞིང་སེམས་པ་མེད་པ་དེ་གཟུང་བ་མེད་པའོ། །",
    "d263:2364": "གང་གཟུང་བ་མེད་པ་དེ་ཆགས་པ་མེད་པའོ། །",
    "d263:2365": "གང་ཆགས་པ་མེད་པ་དེ་དངོས་པོ་མེད་པའོ། །",
    "d263:2366": "གང་དངོས་པོ་མེད་པ་དེ་ཤེས་པ་མེད་པའོ། །",
    "d263:2367": "གང་ཤེས་པ་མེད་པ་དེ་ཚུ་རོལ་དང་ཕ་རོལ་དུའོ། །",
    "d263:2368": "གང་ཚུ་རོལ་དང་ཕ་རོལ་པོ་དེ་བརྗོད་དུ་མེད་པའོ། །",
    "d263:2369": "གང་བརྗོད་དུ་མེད་པ་དེ་དངོས་པོ་མེད་པའོ། །",
    "d263:2370": "གང་དངོས་པོ་མེད་པ་དེ་འབྱུང་བ་མེད་པའོ། །",
    "d263:2371": "གང་འབྱུང་བ་མེད་པ་དེ་འགོག་པ་མེད་པའོ། །",
    "d263:2372": "གང་འགོག་པ་མེད་པ་དེ་ཡི་གེ་མེད་པའོ། །",
    "d263:2373": "གང་ཡི་གེ་མེད་པ་དེ་དུས་གསུམ་དང་སྐད་ཅིག་མར་བྲལ་བའོ། །",
    "d263:2374": "གང་དུས་གསུམ་དང་སྐད་ཅིག་མར་བྲལ་བ་དེ་སོ་སོར་ཡང་དག་པར་སྤྱོད་པའི་ཚུལ་ནམ་མཁའ་ལ་འགྲོ་བའི་འོད་ཀྱིས་འདུལ་བའི་བཟོད་པ་དང་ལྡན་པའི་གང་བྱང་ཆུབ་སེམས་དཔས་བདུད་ཐམས་ཅད་ཀྱི་ལམ་ལ་ཡོངས་སུ་སྦྱོར་བར་བྱེད་དོ། །",
    "d263:2375": "གཞན་ཡང་སྒྲ་ཀུན་ཏུ་འཚོ་བ་གང་བྱང་ཆུབ་སེམས་དཔའ་ཉན་ཐོས་དང་། རང་སངས་རྒྱས་ཀྱི་ཐེག་པ་ལ་རེག་པར་མི་བྱེད། ",
    "d263:2376": "འདུས་བྱས་ཀྱི་ཆོས་ལ་སྙེམས་པ་མེད་ཅིང་རེག་པར་མི་བྱེད། འདི་ལྟ་སྟེ། ",
    "d263:2377": "དཔེར་ན་ནམ་མཁའ་དང་ཆོས་ཐམས་ཅད་ལ་སྙེམས་པ་མེད་ཅིང་རེག་པ་མེད་པ་དེ་ལྟར་དེ་བཞིན་དུ་བྱང་ཆུབ་སེམས་དཔའི་ཆོས་ལ་སྙེམས་པ་མེད་ཅིང་རེག་པ་མེད་དེ། དེ་ནས་ལས་ཀྱི་སྒྲིབ་པ་རྣམ་པར་སྦྱོང་བར་བྱེད་དོ། །",
    "d263:2378": "འདི་སྟོན་པ་བསྟན་པའི་ཚེ་ཆུ་བོ་གང་གཱའི་བྱེ་མ་སྙེད་ཀྱི་ལས་སྔོན་བྱས་པའི་མུ་སྟེགས་ཅན་གཞན་སོ་སོར་ཡང་དག་པར་སྤྱོད་པའི་ཚུལ་ནམ་མཁའ་ལ་འགྲོ་བའི་འོད་ཀྱིས་འདུལ་བའི་བཟོད་པ་ཞེས་བྱ་བ་སོ་སོར་ཐོབ་པར་གྱུར་ཏོ། །",
    "d263:2379": "ཆུ་བོ་གང་གཱ་བདུན་གྱི་བྱེ་མ་སྙེད་ཀྱི་མུ་སྟེགས་ཅན་གཞན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་པར་གྱུར་ཏོ། །ཕྱིར་མི་ལྡོག་པའི་ས་ཐོབ་པར་གྱུར་ཏོ། །",
    "d263:2380": "དེ་ནས་བཅོམ་ལྡན་འདས་ཀྱིས་བདུད་སྤོང་བ་ཀུན་ཏུ་རྒྱུ་ལ་བཀའ་སྩལ་པ། བདུད་སྤོང་བ་གང་ཁྱིམ་གྱི་གནས་ནས་བྱུང་སྟེ་ཐར་པ་ལ་མངོན་པར་བརྩོན་པའི་རྐྱེན་གྱིས་ཆོས་དང་ཆོས་ཉིད་ཀྱི་རྗེས་སུ་རབ་ཏུ་མི་ཤེས་སོ། །ཡོངས་སུ་གྲོལ་བ་མེད་དོ། །སྐྱེ་བ་དང་། རྒ་ཤི་དང་། ",
    "d263:2381": "མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་ཡོངས་སུ་ཐར་པ་མེད་དོ། །",
    "d263:2382": "ཕུང་པོ་དང་། ཁམས་དང་། སྐྱེ་མཆེད་རྣམས་རྟག་ཏུ་ཕྱི་མའི་མཐའ་འཁོར་བའི་ཆུ་ཀླུང་རྟག་ཏུ་འབབ་བོ། །",
    "d263:2383": "ཅི་འདྲ་བའི་ཡིད་མ་བགྱིས་ན་རྐྱེན་གྱིས་རབ་ཏུ་མི་ཤེས། འདི་ལྟ་སྟེ། ",
    "d263:2384": "དེ་བཞིན་དུ་ཁྱོད་ཀྱི་གཟུགས་དཀའ་ཐུབ་དང་། བརྟུལ་ཞུགས་དང་། ཚངས་པར་སྤྱོད་པའི་འབྲས་བུ་མེད་པ། འཕགས་པ་ལ་དམོད་པ་ནི་ཇི་ལྟར་ལ་ལ་གོས་མེད་པ་དང་། ལ་ལ་གོས་བོར་བ་དང་། ",
    "d263:2385": "ལ་ལ་རུས་པའི་རྡུལ་གྱིས་བྱུགས་པ་དང་། ལ་ལ་ཐལ་བས་བྱུགས་པ་དང་། ལ་ལ་སྣག་ཚས་བྱུགས་པ་དང་། ལ་ལ་ཁུ་ཆུ་བྱུང་བས་བྱུགས་པ་དང་། ལ་ལ་བད་ཀན་གྱིས་བྱུགས་པ་དང་། ལ་ལ་ཉལ་ཉིལ་གྱིས་བྱུགས་པས་འཁོད་དོ། །ལ་ལ་སྐྲའི་སྣམ་བུ་གྱོན་ཏོ། །ལ་ལ་བལ་གྱི་སྣམ་བུ་དང་། ལ་ལ་སྨྱིག་མའི་གོས་དང་། ",
    "d263:2386": "ལ་ལ་རྩྭའི་འདབ་མའི་གོས་དང་། ལ་ལ་དུར་ཁྲོད་པའི་གོས་དང་། ལ་ལ་མིང་མཁན་ཙམ་གྱི་གོས་དང་། ལ་ལ་བྱའི་གོས་དང་། ལ་ལ་བ་ལང་གི་སླུད་བུ་དང་། ལ་ལ་ཕྱག་དར་ཁྲོད་ཀྱི་གོས་དང་། ལ་ལ་པགས་པ་དང་། རྙིང་པའི་གོས་གྱོན་ཏོ། །ལ་ལ་ཚོད་མ་ཟ་བར་འགྱུར་རོ། །ལ་ལ་ནས་ཟ་བ་དང་། ནས་ལས་བྱས་པ་ཟ་བ་དང་། སྦུན་པ་ཟ་བ་དང་། བྱ་ཟ་བ་དང་། རི་དགས་ཟ་བ་དང་། དུག་ཟ་བ་དང་། མར་ཟ་བ་དང་། འབྲས་བུ་ཟ་བ་དང་། རྩ་བ་ཟ་བ་དང་། ཤུན་ཕྲགས་ཟ་བ་དང་། ",
    "d263:2387": "འདབ་མ་ཟ་བ་དང་། མེ་ཏོག་ཟ་བ་དང་། ལ་ལ་ཡང་འབྲས་བུའི་རོ་ཟ་བ་དང་། ལ་ལ་ཡང་པད་མོའི་རྩ་བའི་ཚལ་པ་ཟ་བ་དང་། རླུང་ཟ་བ་དང་། ",
    "d263:2388": "པགས་པ་ཟ་བ་དང་། ཁྲག་ཟ་བ་དང་། ལ་ལ་ཡང་ངན་སྐྱུགས་སྐམ་པོ་ཟ་བར་འགྱུར་བ་དེ་ཉིན་མཚན་ཤིན་ཏུ་གཏོང་བར་བྱེད་དོ། །ལ་ལ་དེ་བཞིན་དུ་ས་ཁར་ཟ་བ་ལེན་པ་མེད་ཅིང་ལག་པས་མ་ཡིན། ",
    "d263:2389": "ཁས་མ་ཡིན། ལྷུང་བཟེད་ལས་མ་ཡིན། འབྲེང་བུས་མ་ཡིན། གཏུན་བུའི་བར་ལས་མ་ཡིན། རྩྭ་ལས་མ་ཡིན་ཞིང་ཉིང་རུམ་ལས་ཟ་བ་སོ་སོར་ལེན་པ་མེད་དོ། །",
    "d263:2390": "རྗེའུ་རིགས་ཀྱི་ལག་པ་ནས་ཟ་བ་སོ་སོར་ལེན་པ་མེད་དོ། །བྲམ་ཟེའི་ལག་པ་ནས་མ་ཡིན། མཐའ་མེད་པའི་ལག་པ་ནས་མ་ཡིན། བྱོལ་སོང་བའི་སྐྱེ་གནས་ཀྱི་ཁ་ནས་མ་ཡིན། ",
    "d263:2391": "ཆུར་བོར་བ་ལས་མ་ཡིན། ས་ལ་བཞག་པ་ལས་མ་ཡིན། རིའི་ཁ་ལས་མ་ཡིན། སྣོད་གཅིག་ཏུ་གཉིས་ཟ་ཟ་བ་མ་ཡིན། བཟའ་བ་ལག་པས་ལེན་པ་མེད་དོ། །",
    "d263:2392": "ལ་ལ་གཤེར་བ་ལས་ཟ་བ་མེད་དོ། །གང་ལ་བུད་མེད་སྦྲུམ་པ་མེད་པ་དང་། གང་ན་ཁྱིམ་གནས་པ་མེད་པ་དང་། གང་ན་ཆོ་ག་མེད་པ་དང་། གང་ན་སྦྲང་མ་རྒྱུ་བ་འདི་ལ་ཟ་བ་མེད་དོ། །",
    "d263:2393": "བཙུན་པ་ཁྱོད་ཀྱི་ཕྱིར་གང་སུ་ཞིག་གིས་མཆོད་སྟོན་དེ་ལྟར་བྱས་སོ་ཞེས་དེ་བཞིན་སྨྲས་པ་འདི་ཟོས་པ་མེད་དོ། །",
    "d263:2394": "མར་མེད་པ་དང་། ཤ་མེད་པ་དང་། སྒོག་པ་མེད་པ་ཆེད་ཀར་བྱས་ཏེ་ཟོས་པ་མེད་དོ། །",
    "d263:2395": "ཆང་འཐུངས་པ་མེད་དོ། །",
    "d263:2396": "སྦྲང་རྩི་དང་། བུ་རམ་དང་། དགུན་ཆང་དང་། མར་འཐུང་ཞིང་ཟས་དང་སྐོམ་གཞན་ལེན་པའང་མེད་དོ། །",
    "d263:2397": "ཁྱིམ་གཅིག་ཏུ་ཐམས་ཅད་ཟའོ། །",
    "d263:2398": "ལ་ལ་ཡང་རིལ་པོ་གཅིག་གིས་ཉིན་མཚན་ཤིན་ཏུ་གཏོང་བར་བྱེད། ",
    "d263:2399": "ལ་ལ་རིལ་པོ་གཉིས་ལས་བདུན་གྱི་བར་དུ་ཉིན་མཚན་ཤིན་ཏུ་གཏོང་བར་བྱེད། ལ་ལ་ཡང་རིལ་པོ་གཅིག་གིས་ཉིན་མཚན་ཤིན་ཏུ་གཏོང་བར་བྱེད། ",
    "d263:2400": "ལ་ལ་ཉིན་མཚན་གསུམ་དང་། ལ་ལ་བཞི་དང་། ལ་ལ་ལྔ་དང་། ལ་ལ་དྲུག་དང་། ལ་ལ་ཡང་ཉིན་མཚན་བདུན་གྱིས་ཤིན་ཏུ་གཏོང་བར་བྱེད། ",
    "d263:2401": "ལ་ལ་ཡང་སློང་བ་གཅིག་གིས་ཉིན་མཚན་ཤིན་ཏུ་གཏོང་བར་བྱེད། ལ་ལ་གཉིས་དང་གསུམ་ནས་བདུན་གྱི་བར་དུ་སློང་བས་ཉིན་མཚན་ཤིན་ཏུ་གཏོང་བར་བྱེད། ལ་ལ་ཚེར་མའི་ནང་དུ་མལ་བྱེད་པ་དང་། ལ་ལ་ཞིང་གི་རོལ་དང་། ",
    "d263:2402": "ལ་ལ་རུས་པ་དང་། ལ་ལ་ཐལ་བ་དང་། ལ་ལ་གྲམ་བུ་དང་། ལ་ལ་རྡོ་བ་དང་། ལ་ལ་གཏུན་བུའི་སྡུག་བསྔལ་གྱི་ནང་དུ་མལ་བྱེད་པར་འགྱུར་རོ། །",
    "d263:2403": "ལ་ལ་སྟན་གྱིས་ཡོངས་སུ་བསྐོར་བ་དང་། ",
    "d263:2404": "ལ་ལ་ལག་པ་གྱེན་དུ་ཉིན་མཚན་ཤིན་ཏུ་གཏོང་བར་བྱེད། ",
    "d263:2405": "ལ་ལ་ལག་པ་ཡན་ལག་ལ་འཇུས་ཤིང་ཉིན་མཚན་ཤིན་ཏུ་གཏོང་བར་བྱེད། ",
    "d263:2406": "ལ་ལ་སྐྲ་དང་། ཨག་ཙོམ་དང་། ལ་ལ་རྐང་པའི་ཡན་ལག་ལ་འཇུས་ཤིང་ཉིན་མཚན་ཤིན་ཏུ་གཏོང་བར་བྱེད། ",
    "d263:2407": "ལ་ལ་ཆུའི་ནང་དུ་ཞུགས་ཏེ་ཉིན་མཚན་ཤིན་ཏུ་གཏོང་བར་བྱེད། ",
    "d263:2408": "ལ་ལ་རྐང་པ་གཅིག་གིས་ཟླ་བ་བསྟོད་པས་ན་ཉིན་མཚན་ཤིན་ཏུ་གཏོང་བར་བྱེད། ",
    "d263:2409": "ཉི་མས་སྐེམས་པས་ན་ཉིན་མཚན་ལྔས་ཤིན་ཏུ་གཏོང་བར་བྱེད། ",
    "d263:2410": "ལ་ལ་སྐྲ་དང་ཨག་ཙོམ་འཐོག་པ་དང་ལྡན་པས་ཉིན་མཚན་ཤིན་ཏུ་གཏོང་བར་བྱེད། ",
    "d263:2411": "ལ་ལ་རལ་པ་ཡང་འཛིན་པར་བྱེད། ཆུ་ཡང་འཛིན་པར་བྱེད། དབྱིག་པ་གསུམ་སྤྱོད་པར་བྱེད། ",
    "d263:2412": "ལ་ལ་རི་ལ་ལྟུང་བར་བྱེད། ལ་ལ་མེ་ལ་ལྟུང་བར་བྱེད། ལ་ལ་ཆུ་ལ་འཇུག་པར་བྱེད། ",
    "d263:2413": "ལ་ལ་རི་དང་ཤིང་དང་ལྟེང་ཀའི་ལྷ་བྲན་ལ་ཕྱག་བྱ་བས་ཉིན་མཚན་ཤིན་ཏུ་གཏོང་བར་བྱེད། ལ་ལ་བྱོལ་སོང་གི་སྐྱེ་གནས་ཀྱི་བརྟུལ་ཞུགས་ཀྱིས་ཉིན་མཚན་ཤིན་ཏུ་གཏོང་བར་བྱེད། ",
    "d263:2414": "སྡིག་པ་སྤོང་བ་ཁྱོད་ཀྱིས་གཟུགས་དེ་བཞིན་དུ་དཀའ་ཐུབ་དང་། བརྟུལ་ཞུགས་དང་། ཚངས་པར་སྤྱོད་པ་ལ་གནས་པ་ཕྱོགས་དང་མི་འཐུན་པའི་མྱ་ངན་ལས་མ་འདས་ཤིང་འཕགས་པས་དམོད་གོར་མ་ཆག །",
    "d263:2415": "བཙུན་པ་བཅོམ་ལྡན་འདས་དེ་བཞིན་ནོ། །བཅོམ་ལྡན་འདས་ཀྱིས་བཀའ་སྩལ་པ། ",
    "d263:2416": "སྡིག་པ་སྤོང་བ་ཁྱོད་ཐར་པ་ལ་ཡང་ཕྱོགས་དང་མི་འཐུན་པའི་མྱ་ངན་ལས་འདས་པས་འཕགས་པ་ལ་དམོད་པ་ནི་འདི་ལྟ་སྟེ། ",
    "d263:2417": "དྲི་མས་དྲི་མ་བཀྲུས་པ་དང་། དམར་པོས་དམར་པོ་བཀྲུས་པ་དང་། མུན་པས་མུན་པ་ལ་ཞུགས་པ་དང་། དུག་གིས་དུག་ཟོས་པ་དང་། ",
    "d263:2418": "ཚིག་པས་མེའི་ནང་དུ་བཅུག་པ་དེ་ལྟར་དེ་བཞིན་དུ་ཁྱོད་སྡུག་བསྔལ་མྱ་ངན་ལས་འདའ་བའི་ཐར་པ་ལ་བརྩོན་པས་ཉོན་མོངས་པ་ལས་ཐར་བར་བྱ་བའི་ཕྱིར་ཁྱོད་ཀྱི་གཟུགས་དེ་བཞིན་དུ་མཆོག་ཏུ་དཀའ་བ་སྤྱོད་པ་བདག་ལ་གནོད་པའི་རྗེས་སུ་སྦྱོར་བར་འགྱུར་རོ། །ཕྱི་ཕྱིར་ཡང་ཉོན་མོངས་པ་སྟུག་པོས་བཅིངས་ཤིང་བཏགས་པར་འགྱུར་རོ། །",
    "d263:2419": "སྡིག་པ་སྤོང་བ་བདག་ནི་གྲངས་མེད་པའི་བསྐལ་པ་ལས་ཤིན་ཏུ་འདས་པ་དང་། ཤིན་ཏུ་གྲངས་མེད་ཚད་མེད་པའི་རྣམ་པར་རྒྱས་པར་མངོན་པར་ཤེས་སོ། །གང་བདག་དེའི་དུས་དེའི་ཚེ་ན་རྙོག་པ་ལྔའི་སངས་རྒྱས་ཀྱི་ཞིང་གི་རྒྱལ་པོ་བསོད་ནམས་ཀྱི་འོད་ཟེར་གྱི་མཛོད་ཅེས་བྱ་བ་དང་། ",
    "d263:2420": "དབུ་མའི་གླིང་བཞི་དང་། འཛམ་བུའི་གླིང་གི་དབང་པོ་ཡང་ལོ་སྟོང་གི་བར་དུ་སྐྱེ་བར་གྱུར་ཏོ། །",
    "d263:2421": "དེའི་ཚེ་ན་ཡང་སེམས་ཅན་རྣམས་ཤིན་ཏུ་རྒ་ཤིའི་བགེགས་སུ་གྱུར་ཏོ། །དེའི་ཚེ་ན་སངས་རྒྱས་འབྱུང་བ་མེད་པ་དང་། ",
    "d263:2422": "སངས་རྒྱས་ཀྱི་བསྟན་པ་མེད་པས་ཡང་དེའི་ཚེ་ན་རང་སངས་རྒྱས་སུ་གྱུར་པ་ཡང་མེད་དོ། །",
    "d263:2423": "དྲང་སྲོང་ཡང་མེད་དེ་ཕྱི་མའི་དུས་ན་བདག་དགོན་པ་དང་ནགས་འདབ་ནས་འབྱུང་བར་གྱུར་ཏོ། །",
    "d263:2424": "ལ་ལ་ལྷའི་བྱ་བ་ཁ་དོག་བཞི་དང་། ལུས་ཀྱི་སྟོབས་དང་ལྷན་ཅིག་པ་སྐྱིལ་མོ་ཀྲུང་བཅས་པ་དེ་ལ་བདག་དང་སེམས་ཅན་བྱེ་བ་ཁྲག་ཁྲིག་བརྒྱ་སྟོང་མང་པོ་བལྟ་བར་གྱུར་ཏོ། །",
    "d263:2425": "ཟླ་བ་དང་ཉི་མས་བསྟོད་པ་དེ་ལ་བདག་གིས་དྲིས་པ། གང་བདག་གིས་བཟུང་ཞིང་བཏང་སྟེ། ",
    "d263:2426": "དགོན་པ་དང་ནགས་འདབ་ཏུ་སྤྱོད་ཅིག་ཅེས་ཁྱོད་ལ་སྟོན་པ་སུ་དེས་སྨྲས་པ། ",
    "d263:2427": "བདག་ནི་རྒ་ཤིའི་བགེགས་སོ། །ཤུ་བས་ཡོངས་སུ་བཟུང་བ་དང་། ",
    "d263:2428": "ནད་ཀྱིས་ཡོངས་སུ་བཟུང་བ་དང་། ཟུག་རྔུས་ཡོངས་སུ་བཟུང་བ་སྟེ། ཡོངས་སུ་བཟུང་བ་དེ་ཐམས་ཅད་བདག་གིས་གཏོང་བ་དང་། ནགས་འདབ་ཏུ་ཐར་པའི་ཐབས་མི་ཤེས་པས་ཉིན་མཚན་ཤིན་ཏུ་གཏོང་བར་གྱུར་ཏོ། །",
    "d263:2429": "དེ་ལ་བདག་གིས་དྲི་བ་དྲིས་པ། ཁྱོད་ལ་སྟོན་པ་སུ། ",
    "d263:2430": "དེས་སྨྲས་པ། ཉི་མ་དང་ཟླ་བ་གཉིས་བདག་གིས་བསྟན་ཏེ། རྒ་ཤི་འབྱུང་བ་ལ་བསྟེན་པར་ཡང་མི་ཤེས་སོ། །",
    "d263:2431": "བདག་དེ་ལྟར་སེམས་སྐྱེས་པས་བདག་གིས་སེམས་ཅན་ཡོངས་སུ་སྨིན་པར་འགྱུར་རོ། །བདག་གང་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་འཚང་རྒྱ། གང་བདག་ནི་སེམས་ཅན་རྣམས་ཀྱི་ལམ་འདི་མཐོང་བའང་མེད་དོ། །",
    "d263:2432": "བདག་ནི་མ་འོངས་པའི་དུས་ན་སྒྲིབ་པ་མེད་པའི་ཡེ་ཤེས་རྣམ་པར་གྲོལ་བའི་ལས་ཀྱི་སྒྲིབ་པའང་མེད་དོ། །བདག་དེ་ལས་ཕྱིར་ལོག་སྟེ། ",
    "d263:2433": "རང་རྒྱལ་པོའི་ཕོ་བྲང་དུ་ཞུགས་ཏེ་བདག་གིས་བུད་མེད་ཀྱི་རྩེ་བའི་རང་བཞིན་ཐམས་ཅད་སྤངས་ཤིང་རྒྱལ་པོའི་དགོས་པ་ཐམས་ཅད་བོར་ཏེ་ཉིན་མཚན་བདུན་དུ་ཁ་ཟས་མེད་པར་སོ་སོ་ནས་བསྡུས་ཏེ་ཐིམ་པ་གཅིག་ཏུ་སྤྱོད་པར་འགྱུར་རོ། །",
    "d263:2434": "བདག་དེ་བཞིན་དུ་སྨོན་ལམ་བསྐྱེད་དོ། །གལ་ཏེ་བདག་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་མང་པོའི་མདུན་དུ་དགེ་བའི་རྩ་བ་བསྐྱེད་པ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོས་པར་འགྱུར་རོ། །",
    "d263:2435": "དེ་འདི་སངས་རྒྱས་བཅོམ་ལྡན་འདས་དག་དགོངས་ཤིང་བདག་ནི་གང་ཕྱོགས་བཅུའི་ཚད་མེད་གྲངས་མེད་པའི་འཇིག་རྟེན་གྱི་ཁམས་ན་གནས་སོ། །འཚོའོ། །སྐྱོང་ངོ་། །སྙིང་རྗེ་ཆེན་པོ་དང་ལྡན་པའི་སེམས་ཅན་རྣམས་ལ་ཆོས་སྟོན་ཏོ། །",
    "d263:2436": "སངས་རྒྱས་བཅོམ་ལྡན་འདས་དེའི་སྒྲིབ་པ་མེད་པའི་ཡེ་ཤེས་སྟོན་ཅིང་བདག་གི་རེ་བ་ཡོངས་སུ་རྫོགས་པར་བྱེད་དོ། །",
    "d263:2437": "ཇི་ལྟར་བདག་དེ་འདྲ་བའི་ཉེ་བར་ལེན་པའི་རྙེད་པར་གྱུར་པ་གང་གི་ཐབས་ཀྱིས་གང་ལ་བདག་དེ་ལྟར་སེམས་ཅན་རྣམས་ཀྱི་གཉེན་དུ་གྱུར། སེམས་ཅན་རྣམས་རྒ་ཤིའི་ལམ་མཐོང་བར་གྱུར། ",
    "d263:2438": "གལ་ཏེ་བདག་སངས་རྒྱས་བཅོམ་ལྡན་འདས་ཀྱི་དགོངས་པ་མེད་པས་དེ་ལྟར་བདག་ཟས་དང་སྐོམ་ཡོངས་སུ་མི་ཟ་བ་ནས་བཀྲེས་ཤིང་སྐོམ་པས་ཤི་བར་བྱས་པའི་བར་དུ་མནར་མེད་པའི་དམྱལ་བ་ཆེན་པོ་མི་བཟད་པར་དྲག་ཅིང་ཚ་བའི་སྡུག་བསྔལ་གྱི་ཚོར་བ་རྣམས་ཚོར་བར་འགྱུར་ཞིང་སེམས་ཅན་ཐམས་ཅད་ཕྱི་མའི་མཐའ་ལ་ཐུག་གི་བར་དུ་འཁོར་བ་ནི་ཆུང་ངུ་ན་སེམས་ཅན་གཅིག་ཀྱང་འཁོར་བ་ལས་གྲོལ་བ་མེད་དོ། །",
    "d263:2439": "བདག་ཀྱང་དམྱལ་བ་ལས་ཡོངས་སུ་གྲོལ་བ་མེད་པ་ནི་གང་སྔོན་གྱི་མཐའ་ལ་ཐུག་པ་དང་། ཕྱི་མའི་མཐའ་ལ་ཐུག་པའི་སེམས་ཅན་རྣམས་ཉོན་མོངས་པ་སྐྱེ་བ་དང་། ",
    "d263:2440": "སྡུག་བསྔལ་སྐྱེ་བ་དང་སེམས་ཅན་གྱི་སྒྲིབ་པ་དང་། ",
    "d263:2441": "ཉོན་མོངས་པའི་སྒྲིབ་པ་དང་། ལས་ཀྱི་སྒྲིབ་པ་དང་། ཆོས་ཀྱི་སྒྲིབ་པ་བོར་བར་འགྱུར་རོ། །ཡོངས་སུ་སྨིན་པ་མེད་པ་དང་། ཉམས་པ་མེད་པ་ཡོད་པས་ངན་འགྲོ་གསུམ་གྱི་ཆོས་རྣམ་པར་སྨིན་པ་དེ་ཐམས་ཅད་སེམས་ཅན་རྣམས་ཀྱི་དཀའ་བར་བྱས་པ་བདག་གི་ལུས་དམྱལ་བར་སྐྱེས་པས་རྣམ་པར་སྨིན་པར་འགྱུར་རོ། །",
    "d263:2442": "གང་ཡང་ཕྱི་མའི་མཐའ་ལ་ཐུག་པའི་སེམས་ཅན་རྣམས་ངན་པར་བྱས་པའི་ལས་བོར་ཏེ། དེ་ཡང་བདག་གི་ལུས་དེ་ལྟར་མནར་མེད་པར་སྐྱེས་པ་རྣམ་པར་སྨིན་པར་འགྱུར། ",
    "d263:2443": "གང་བདག་གིས་དགེ་བ་བསགས་པ་དེ་སེམས་ཅན་རྣམས་དགེ་བའི་ལས་མངོན་པར་བྱེད་པས་བདག་གིས་བསྡོས་སོ། །",
    "d263:2444": "ཇི་ལྟར་སེམས་ཅན་ཐམས་ཅད་འཇིགས་པ་མེད་པའི་ཁང་པར་གནས་པ་མེད་པར་གྱུར་པ། དེ་ལྟར་བདག་མནར་མེད་པའི་དམྱལ་བ་ཆེན་པོ་ལས་ཡོངས་སུ་གྲོལ་བ་མེད་དོ། །",
    "d263:2445": "སྡིག་པ་སྤོང་བ་དེ་ཉིན་མཚན་བདུན་དུ་ཁ་ཟས་མེད་པར་སྨོན་ལམ་གྱི་ཁྱད་པར་སྤྱོད་དོ། །",
    "d263:2446": "དེའི་དུས་ན་སྡིག་པ་སྤོང་བ་བྱང་ཕྱོགས་སུ་སོང་སྟེ། སངས་རྒྱས་ཀྱི་ཞིང་བྱེ་བ་ལས་ཤིན་ཏུ་འདས་པར་གྱུར་ཏོ། །དེ་ལ་རྙོག་པ་ལྔའི་སངས་རྒྱས་ཀྱི་ཞིང་དགེ་བ་ཞེས་བྱ་བའི་སངས་རྒྱས་ཀྱི་ཞིང་དུ་གྱུར་ཏོ། །དེ་ལ་སངས་རྒྱས་བཅོམ་ལྡན་འདས་བཟོད་པའི་མཆོག་དཔལ་བརྩེགས་པའི་རྒྱལ་པོ་ཞེས་བྱ་བ་གནས་སོ། །འཚོའོ། །སྐྱོང་ངོ་། །དེ་ཐེག་པ་གསུམ་གྱི་ཆོས་རྣམས་ཀྱང་འཆད་དོ།། །།",
    "d263:2447": "བམ་པོ་དགུ་པ། དེ་ནས་བཅོམ་ལྡན་འདས་དེ་བཞིན་གཤེགས་པ་བཟོད་པའི་མཆོག་དཔལ་གྱི་ཕུང་པོའི་རྒྱལ་པོས་བྱང་ཆུབ་སེམས་དཔའ་གཟི་བརྗིད་དྲི་མ་མེད་པའི་འོད་དང་། བྱང་ཆུབ་སེམས་དཔའ་དེ་དག་ལ་བཀའ་སྩལ་པ། རིགས་ཀྱི་བུ་ཁྱོད་ལྷོ་ཕྱོགས་ཀྱི་སངས་རྒྱས་ཀྱི་ཞིང་བྱེ་བ་དགུ་བཅུ་རྩ་གཉིས་ཀྱི་སངས་རྒྱས་ཀྱི་ཞིང་འདི་ལས་འདས་ཏེ་སོང་ཤིག་དང་། ",
    "d263:2448": "དེ་ན་སངས་རྒྱས་ཀྱི་ཞིང་རབ་ཏུ་རྣམ་པར་ཕྱེ་བ་ཞེས་བྱ་བ་ན་གླིང་བཞི་པའི་དབུས་ཀྱི་རྒྱལ་པོ་བསོད་ནམས་འོད་ཟེར་གྱི་མཛོད་ཅེས་བྱ་བ་ཞིག་ཡོད་ཀྱིས་དེ་ལ་མེ་ཏོག་བན་དུའི་ཆུན་པོ་འདི་གཉིས་བྱིན་ཏེ་བཟོད་པའི་ཆོས་ཀྱི་གཞུང་འདི་ཁྲོལ་ཅིག །",
    "d263:2449": "ནམ་མཁའི་མདོག་གི་སྔགས་ཀྱི་ཚིག་འདི་རྗོད་ཅིག་དང་། ",
    "d263:2450": "སྔགས་ཀྱི་ཚིག་དེས་རྒྱལ་པོ་དེ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཐོབ་བོ། །བཟོད་པ་དེས་རྒྱལ་པོ་དེ་དང་། སེམས་ཅན་ཐམས་ཅད་ཀྱི་ཉོན་མོངས་པ་སྐྱེ་བ་དང་། སྡུག་བསྔལ་སྐྱེ་བ་དང་། ",
    "d263:2451": "སེམས་ཅན་གྱི་སྒྲིབ་པ་དང་། ཉོན་མོངས་པའི་སྒྲིབ་པ་དང་། ཆོས་ཀྱི་སྒྲིབ་པ་དང་། ལས་དང་ཉོན་མོངས་པའི་སྒྲིབ་པ་རབ་དང་། འབྲིང་དང་ཐ་མ་མ་ལུས་པར་ཡོངས་སུ་ཟད་པར་འགྱུར་རོ། །",
    "d263:2452": "རྒྱལ་པོ་དེ་ཡང་སེམས་ཅན་བྱེ་བ་ཁྲག་ཁྲིག་བརྒྱ་སྟོང་དགེ་བའི་བཤེས་གཉེན་དུ་ལམ་སྟོན་པ་བསྟན་པར་གྱུར་ཏོ། །",
    "d263:2453": "རྒྱལ་པོ་དེ་ཡང་སེམས་ཅན་བྱེ་བ་ཁྲག་ཁྲིག་བརྒྱ་སྟོང་ཐེག་པ་གསུམ་གྱིས་ཡོངས་སུ་སྨིན་ཅིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱེད་དོ། །",
    "d263:2454": "དེ་དག་དང་བྱང་ཆུབ་སེམས་དཔའ་གཟི་བརྗིད་དྲི་མ་མེད་པའི་འོད་ཆེན་པོ་དང་། ལྷ་དང་། དྲི་ཟའི་འཁོར་ཐམས་ཅད་དང་ལྡན་པ་དེ་ཡང་བཟོད་པའི་མཆོག་དཔལ་གྱི་ཕུང་པོའི་རྒྱལ་པོ་དེ་ལ་ཕྱིར་མཉན་ནས་དེ་བཞིན་གཤེགས་པ་བཟོད་པའི་མཆོག་དཔལ་གྱི་ཕུང་པོའི་རྒྱལ་པོས་བཀའ་སྩལ་པ། རིགས་ཀྱི་བུ་རྒྱལ་པོ་བསོད་ནམས་འོད་ཟེར་གྱི་མཛོད་དེ་ལ་འདི་སྐད་ཅེས་སྨྲོས་ཤིག །",
    "d263:2455": "རྒྱལ་པོ་ཆེན་པོ་ཇི་ལྟར་རང་བཞིན་གྱིས་ཉོན་མོངས་པ་མེད་པའི་ཆོས་ཀྱི་དབྱིངས་གཉིས་སུ་མེད་པའི་ཆོས་ཀྱི་སྒོས་ཡོངས་སུ་ཤེས་པར་བྱ་བ་དེ་ལྟར་མིག་གི་གཟུགས་ཀྱི་སྒོ་འཕོས་པ་མེད་ཅིང་རྣམ་པར་ཕྱེ་བ་མེད་པ་གཉིས་སུ་མེད་པ་སྟོན་པར་འགྱུར་བ་ནས་ཡིད་ཀྱི་རྣམ་པར་ཤེས་པའི་བར་དུ་འཕོས་པ་མེད་ཅིང་རྣམ་པར་ཕྱེ་བ་མེད་པ་གཉིས་སུ་མེད་པར་སྟོན་པར་འགྱུར་རོ། །",
    "d263:2456": "དེ་ཅིའི་ཕྱིར་ཞེ་ན། ",
    "d263:2457": "ཆོས་ཐམས་ཅད་སེམས་ཅན་མེད་པ་ནི་སེམས་ཅན་དང་བྲལ་བའོ། །",
    "d263:2458": "ཆོས་ཐམས་ཅད་སྲོག་མེད་པ་ནི་སྲོག་གི་སྒྲས་བསྟན་པའོ། །",
    "d263:2459": "ཆོས་ཐམས་ཅད་གསོ་བ་མེད་པ་ནི་གསོ་བའི་སྒྲས་བསྐྱེད་པའོ། །",
    "d263:2460": "ཆོས་ཐམས་ཅད་གང་ཟག་མེད་པ་ནི་གང་ཟག་གི་སྒྲས་རྣམ་པར་བརྗོད་པའོ། །",
    "d263:2461": "ཆོས་ཐམས་ཅད་བསམ་གྱིས་མི་ཁྱབ་པ་ནི་བསམ་གྱིས་མི་ཁྱབ་པ་དང་བྲལ་བའོ། །",
    "d263:2462": "ཆོས་ཐམས་ཅད་འདོད་ཆགས་དང་བྲལ་བའི་མཐའ་ནི་དངོས་པོ་མེད་པའོ། །",
    "d263:2463": "ཆོས་ཐམས་ཅད་ཉེས་པ་མེད་པ་ནི་རིམས་དང་བྲལ་བའོ། །",
    "d263:2464": "ཆོས་ཐམས་ཅད་གཏི་མུག་མེད་པ་ནི་ལུས་དང་བྲལ་བའོ། །",
    "d263:2465": "ཆོས་ཐམས་ཅད་གནས་པ་མེད་པ་ནི་གནས་པར་དམིགས་པ་མེད་པའོ། །",
    "d263:2466": "ཆོས་ཐམས་ཅད་གནས་པ་མེད་པ་ནི་ནམ་མཁའི་རང་བཞིན་ལྟ་བུའོ། །",
    "d263:2467": "ཆོས་ཐམས་ཅད་གསོག་ནི་ཡུལ་ལ་དམིགས་པ་མེད་པའོ། །",
    "d263:2468": "ཆོས་ཐམས་ཅད་གསོ་བ་ནི་ཉོན་མོངས་པ་དང་བྲལ་བའོ། །",
    "d263:2469": "ཆོས་ཐམས་ཅད་འགྲོ་བ་མེད་པ་ནི་བྱེད་པ་པོ་དང་བྲལ་བའོ། །",
    "d263:2470": "ཆོས་ཐམས་ཅད་བླང་བ་མེད་པ་ནི་སེམས་པ་དང་བྲལ་བའོ། །",
    "d263:2471": "ཆོས་ཐམས་ཅད་རློམ་སེམས་མེད་པ་ནི་སྒྱུ་མ་དང་བྲལ་བའོ། །",
    "d263:2472": "ཆོས་ཐམས་ཅད་སྤྲོས་པ་མེད་པ་ནི་ལུས་དང་ངག་དང་ཡིད་ཀྱི་འདུ་བྱེད་དང་བྲལ་བའོ། །ཏད་ཡ་ཐཱ། བེ་དི་ནི། བེ་དི་ནི། བེ་དི་ནི། པཎ་ཌི་ནི། པ་ཎ་ཌི་ནི། པཎ་ཌི་ནི། ཏྲི་ཛྙ་ནི། ཏྲི་ཛྙ་ནི། ཏྲི་ཛྙ་ནི། ཨུ་པ་དཱ་ནི། ཨུ་པ་དཱ་ནི། ཨུ་པ་དཱ་ནི། ན་པཱི་ནི། ན་པཱི་ནི། ན་པཱི་ནི། མུ་ཛི་ནི། མུ་ཛི་ནི། མུ་ཛི་ནི། ཨ་རིཥྛ། བ་རིཥྛ། ཧེ་ཏང་གྲ་མ། མ་ཧུ་ཤོ་ཙ། དྷ་རི་དྷ་རི། དྷཥྚེ་པྲ་དྷཥྚེ། ཨུ་རུ་ཀཱན་ཏེ། གམ་བྷི་རི། ཨ་བརྟ་ནི་བརྟ་ནི། མེ་བ་ཨ་བརྟ་ནི། ཨི་ཧ་ནི། བརྟ་ནི། ཀཱན་ཏེ། སརྦ་ཀཱན་ཏེ། ཧྲྀ་ད་ཡ་ཀཱན་ཏི། བི་ར་ཛེ། བ་ར་ཛེ། ",
    "d263:2473": "བ་ར་བིར་ཛེ། སྐན་དྷ་བ་མེ། ཨ་ཡ་ཏན་ར་ཧེ་བྷ་ཏུ་ས་རེ། དརྦ་ཕལྒུ། དྷརྨ་རཱ་ཛེ་ར་པྲེ་ཀྵི་ཏེ་སྭཱ་ཧཱ། ",
    "d263:2474": "སེམས་ཅན་ངན་པ་རྣམས་ལྟ་བ་དང་འདུལ་བའི་ཕྱིར་འགྲོའོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་གང་གི་དུས་ལ་དབབ་པར་ཤེས་ན་སོང་ཤིག །",
    "d263:2475": "དེ་ནས་བྱང་ཆུབ་སེམས་དཔའ་དེ་དག་དང་། བྱང་ཆུབ་སེམས་དཔའ་གཟི་བརྗིད་དྲི་མ་མེད་པའི་འོད་ལ་མེ་ཏོག་བན་དུ་ཆུན་པོ་གཉིས་པོ་སྐྲའི་རལ་པ་ལ་བཏགས་ཏེ། ",
    "d263:2476": "རིགས་ཀྱི་བུ་སྟོང་ཕྲག་དགུ་བཅུ་རྩ་ལྔ་དང་ལྷན་ཅིག་ཏུ་དེ་བཞིན་གཤེགས་པ་དཔལ་གྱི་ཕུང་པོ་དེ་ལ་རྐང་པ་གཉིས་ས་ལ་བཙུགས་ཏེ་སྤྱི་བོས་ཕྱག་འཚལ་ནས་གཡས་ཕྱོགས་ནས་ལན་གསུམ་བསྐོར་བ་བྱས་ཏེ། ",
    "d263:2477": "ཡུད་ཙམ་གྱིས་སངས་རྒྱས་ཀྱི་ཞིང་ཤིན་ཏུ་རྣམ་པར་ཕྱེ་བ་ནས་གྲོང་ཁྱེར་གང་ལ་གླིང་བཞི་པའི་དབུས་ཀྱི་རྒྱལ་པོ་དེ་འདུག་པ་དེར་ཉེ་བར་ཕྱིན་ནས། ",
    "d263:2478": "དེ་ནུབ་བདུན་པའི་ཐ་མ་ན་དེ་དག་གི་མདུན་ན་འདུག་པར་གྱུར་ནས་དེ་དག་ལ་བལྟས་ཏེ་འདི་སྐད་ཅེས་སྨྲས་སོ། །",
    "d263:2479": "རྒྱལ་པོ་ཆེན་པོ་ཚུར་སྤྱོན། ",
    "d263:2480": "རྒྱལ་པོ་ཆེན་པོ་ལེགས་སོ། །",
    "d263:2481": "བྱང་ཕྱོགས་ཀྱི་སངས་རྒྱས་ཀྱི་ཞིང་བྱེ་བ་ཕྲག་དགུ་བཅུ་རྩ་གཉིས་ཀྱི་སངས་རྒྱས་ཀྱི་ཞིང་འདི་ལས་འདས་པ་དེ་ན་འཇིག་རྟེན་གྱི་ཁམས་བཟོད་པ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་བཟོད་པའི་མཆོག་དཔལ་གྱི་ཕུང་པོའི་རྒྱལ་པོ་ཞེས་བྱ་བ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཞུགས་ཤིང་འཚོ་སྐྱོང་ལ་ཆོས་ཀྱང་སྟོན་ཏོ། །",
    "d263:2482": "དེ་བཞིན་གཤེགས་པ་དེས་ཆོས་ཀྱི་གཞུང་འདི་བསྟན་པའི་ཕྱིར་བདག་ཅག་ཁྱོད་ཀྱི་གན་དུ་བཏང་ངོ་། །",
    "d263:2483": "རྒྱལ་པོ་ཆེན་པོ་ཇི་ལྟར་ཆོས་ཐམས་ཅད་ཀྱི་དབྱིངས་རང་བཞིན་གྱིས་ཉོན་མོངས་པ་མེད་པ་གཉིས་སུ་མེད་པའི་སྒོས་ཡོངས་སུ་ཤེས་པར་བྱ་ཞིང་ཆོས་ཀྱི་དབྱིངས་ཇི་ལྟ་བ་དེ་ལྟར་བདག་གི་ཁམས་དང་དེ་ལྟར་སེམས་ཅན་གྱི་ཁམས་ཀྱང་གཉིས་སུ་མེད་པའི་སྒོས་ཡོངས་སུ་ཤེས་པར་བྱའོ། །",
    "d263:2484": "དེ་ལྟར་མིག་གིས་གཟུགས་ཀྱི་སྒོ་ལ་ཡང་འཕོས་པ་མེད་ཅིང་རྣམ་པར་ཕྱེ་བ་མེད་པ་གཉིས་སུ་མེད་པའི་ཆོས་སྟོན་པར་འགྱུར་བ་ནས་ཡིད་ཀྱི་རྣམ་པར་ཤེས་པའི་སྒོའི་བར་དུ་འཕོས་པ་མེད་ཅིང་རྣམ་པར་ཕྱེ་བ་མེད་པས་གཉིས་སུ་མེད་པའི་ཆོས་སྟོན་པར་འགྱུར་རོ། །",
    "d263:2485": "དེ་ཅིའི་ཕྱིར་ཞེ་ན། ",
    "d263:2486": "རྒྱལ་པོ་ཆེན་པོ་ཆོས་ཐམས་ཅད་སེམས་ཅན་མེད་པ་ནི་སེམས་ཅན་དང་བྲལ་བའོ། །ཆོས་ཐམས་ཅད་སྲོག་མེད་པ་ནི་སྲོག་གི་སྒྲས་བསྟན་པ་ནས་ཆོས་ཐམས་ཅད་སྤྲོས་པ་མེད་པ་ནི་ལུས་དང་ངག་དང་ཡིད་ཀྱི་འདུ་བྱེད་དང་བྲལ་བའི་བར་དུའོ། །ཏད་ཡ་ཐཱ། བེ་དི་ནི། བེ་དི་ནི། བེ་དི་ནི། པཎ་ཌི་ནི། པཎ་ཌི་ནི། པཎ་ཌི་ནི། ཏྲི་ཛྙ་ནི། ཏྲི་ཛྙ་ནི། ཏྲི་ཛྙ་ནི། ཨུ་པ་དཱ་ནི། ཨུ་པ་དཱ་ནི། ཨུ་པ་དཱ་ནི། ན་པཱི་ནི། ན་པཱི་ནི། ན་པཱི་ནི། མུ་ཛི་ནི། མུ་ཛི་ནི། མུ་ཛི་ནི། ཨ་རིཥྛ་བ་རིཥྛ། ཧེ་ཏང་གྲ་མ། མ་ཧུ་ཤོ་ཙ། དྷ་རི་དྷ་རི། དྷཥྚེ་པྲ་དྷཥྚེ། ཨུ་རུ་ཀཱན་ཏེ། གམ་བྷི་རེ། ཨ་བརྟ་ནི། བརྟ་ནི། མེ་བ་ཨ་བརྟ་ནི། ཨི་ཧ་ནི་བརྟ་ནི། ཀཱན་ཏེ། སརྦ་ཀཱན་ཏེ། ཧྲཱི་ད་ཡ་ཀཱན་ཏེ། བི་ར་ཛེ། བ་ར་ཛེ། བ་ར་ཛེ། བ་ར་བི་ཛེ། སྐན་དྷ་བ་མེ། ",
    "d263:2487": "ཨ་ཡ་ཏ་ན་ར་ཧེ། བྷ་ཏུ་ས་རེ། དཪྤ་ཕལྒུ། དྷརྨ་རཱ་ཛེ་ར་པྲ་ཀྵི་ཏེ་སྭཱ་ཧཱ། རྒྱལ་པོ་བསོད་ནམས་ཀྱི་འོད་ཟེར་མཛོད་ལ་སེམས་ཅན་དེ་དག་གིས་སྔགས་ཀྱི་ཚིག་འདི་དག་བརྗོད་མ་ཐག་ཏུ་དེ་ནས་དེ་ཉིད་ཀྱི་ཚེ་ན་སངས་རྒྱས་ཀྱི་ཞིང་ཤིན་ཏུ་རྣམ་པར་ཕྱེ་བ་ལན་དྲུག་ཏུ་གཡོས་སོ། །",
    "d263:2488": "སིལ་སྙན་བྱེ་བ་ཁྲག་ཁྲིག་བརྒྱ་སྟོང་མ་བརྡབས་པར་རང་འཁྲོལ་ལོ་ལྷ་རྫས་ཀྱི་མེ་ཏོག་དང་སྤོས་ཀྱི་ཕྱེ་མའི་ཆར་དག་ཀྱང་ཕབ་བོ། །",
    "d263:2489": "སངས་རྒྱས་ཀྱི་ཞིང་དེ་ན་ལྷ་དང་མི་ཐམས་ཅད་ཀུན་ཏུ་དགའ་སྟེ། བ་སྤུའི་ཁུང་བུ་གཡོས་ཤིང་རྒ་ཤི་ལས་ཐར་པར་བསམས་པར་གྱུར་ཏོ། །",
    "d263:2490": "དེ་དག་ཀྱང་བདག་གི་ལུས་ལས་མེ་ཏོག་བན་དུའི་ཐོར་ཚུགས་བཀྲོལ་ཏེ་རྒྱལ་པོ་བསོད་ནམས་འོད་ཟེར་གྱི་མཛོད་ལ་ཕུལ་ནས་སྨྲས་པ། ",
    "d263:2491": "དེ་བཞིན་གཤེགས་པ་དེས་མེ་ཏོག་བན་དུ་བཏང་ཞིང་མུ་སྟེགས་ཅན་སྒྲིབ་པའི་ཕྱིར་ནམ་མཁའི་མདོག་གིས་འདུལ་བའི་བཟོད་པའི་སྔགས་ཀྱི་ཚིག་བརྗོད་པ་འདི་དག་ཀྱང་བཏང་ངོ་། །",
    "d263:2492": "རྒྱལ་པོ་ཆེན་པོ་ཁྱོད་སྔགས་ཀྱི་ཚིག་འདི་སྒོམས་ཤིག་དང་། ",
    "d263:2493": "རྒྱལ་པོ་ཆེན་པོ་སྔགས་ཀྱི་ཚིག་འདི་དག་གིས་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཐོབ་པར་འགྱུར་རོ། །རྒྱལ་པོ་ཆེན་པོ་ཁྱོད་བཟོད་པ་དེས་སེམས་ཅན་གྱི་སྒྲིབ་པ་དང་། འཁྲུག་པ་དང་། ཉོན་མོངས་པའི་སྒྲིབ་པ་དང་། ",
    "d263:2494": "ལས་ཀྱི་སྒྲིབ་པ་དང་། ཆོས་ཀྱི་སྒྲིབ་པ་དང་། ཉོན་མོངས་པའི་ལས་ཀྱི་སྒྲིབ་པ་རབ་དང་། འབྲིང་དང་། ཐ་མ་ཐམས་ཅད་མ་ལུས་པར་ཡོངས་སུ་ཟད་པར་འགྱུར་རོ། །",
    "d263:2495": "རྒྱལ་པོ་ཆེན་པོ་ཁྱོད་ཀྱང་སེམས་ཅན་བྱེ་བ་ཁྲག་ཁྲིག་བརྒྱ་སྟོང་མང་པོ་ལ་དགེ་བའི་བཤེས་གཉེན་དུ་ལམ་བསྟན་པ་སྟོན་པར་འགྱུར་རོ། །",
    "d263:2496": "རྒྱལ་པོ་ཆེན་པོ་ཁྱོད་སེམས་ཅན་བྱེ་བ་ཁྲག་ཁྲིག་བརྒྱ་སྟོང་གྲངས་མེད་པ་མང་པོ་ལ་ཐེག་པ་གསུམ་གྱིས་ཡོངས་སུ་སྨིན་པར་འགྱུར་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་འགྱུར་རོ། །",
    "d263:2497": "དེ་དག་གི་ཚིག་ངས་ཐོས་པས་མཆོག་ཏུ་མགུ་རངས་རབ་ཏུ་དགའ་ཞིང་ཡིད་བདེ་བ་སྐྱེས་པར་གྱུར་ནས་བྱང་ཆུབ་སེམས་དཔའ་དེ་དག་ལ་མེ་ཏོག་དང་། ཕྲེང་བ་དང་། དྲི་དང་། སྤོས་དང་། བྱུག་པ་དང་། ",
    "d263:2498": "གདུགས་དང་། ",
    "d263:2499": "རྒྱལ་མཚན་དང་། བ་དན་དང་། རོལ་མོ་དཀྲོལ་བ་མཆོག་ཏུ་རྒྱ་ཆེ་བ་རྣམ་པ་སྣ་ཚོགས་ཀྱིས་དེ་དག་ལ་མཆོད་པ་བྱས་ནས་རྐང་པ་གཉིས་ས་ལ་བཙུགས་ཏེ། སྤྱི་བོས་ཕྱག་འཚལ་ནས་མེ་ཏོག་བན་དུའི་ཆུན་པོ་དེ་གཉིས་བླངས་ཏེ་དེའི་རལ་པ་ལ་བཏགས་ནས་རྣམ་པ་དེ་ལྟ་བུའི་བརྩོན་འགྲུས་ཀྱི་རང་བཞིན་མཆོག་ཏུ་རྒྱ་ཆེ་བའི་སྟོབས་དང་མཐུ་དང་དྲན་པ་ཡང་ཐོབ་བོ། །",
    "d263:2500": "ཇི་ལྟར་བཀྲེས་པ་དང་སྐོམ་པ་ཐམས་ཅད་ཀྱིས་ཐམས་ཅད་རྒྱུན་བཅད་ནས་བྱང་ཆུབ་སེམས་དཔའ་དེ་དག་གི་མདུན་དུ་ཆོས་མཉན་པའི་ཕྱིར་འདུག་པས་དེ་མཆོག་ཏུ་དགའ་བར་གྱུར་ཏོ། །",
    "d263:2501": "རྣམ་པ་དེ་ལྟ་བུའི་བརྩོན་འགྲུས་ཀྱིས་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་བསྒོམ་པར་འགྱུར་བ་ནི་གང་ཞེས་བྱས་པ་དང་། ",
    "d263:2502": "དེ་དག་གིས་སྨྲས་པ། རྒྱལ་པོ་ཆེན་པོ་ཆོས་བཞི་དང་ལྡན་ན་རིགས་ཀྱི་བུ་བཟོད་པ་འདི་སྒོམ་པར་བྱེད་དོ། །",
    "d263:2503": "བཞི་གང་ཞེ་ན། ",
    "d263:2504": "ཕུང་པོ་དང་ཁམས་དང་སྐྱེ་མཆེད་ལ་རྟེན་པ་མེད་པ་དང་། སྙིང་རྗེ་ཆེན་པོའི་ཐབས་ལ་མཁས་པ་རྒྱུན་མི་གཅོད་པ་དང་། རྟག་པ་དང་ཆད་པ་མེད་པ་དང་། ཉན་ཐོས་དང་རང་སངས་རྒྱས་ཀྱི་ཐེག་པ་ལ་མི་འདོད་པ་དང་། ཚུལ་གཅིག་གིས་ཆོས་ཐམས་ཅད་ནམ་མཁའི་རང་བཞིན་ལྟ་བུར་ཤེས་པ་སྟེ། ",
    "d263:2505": "རིགས་ཀྱི་བུ་ཆོས་འདི་བཞི་དང་ལྡན་ན་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་ཐོབ་བོ། །འདི་ལ་ལུང་བསྟན་པ་ན། ",
    "d263:2506": "རྒྱལ་པོ་དེ་སྟན་དེ་ལ་འདུག་སྟེ་རིགས་དང་འཐུན་པའི་སྒོ་ནས་འོད་ཟེར་འབྱུང་བའི་བཟོད་པ་ཐོབ་པར་གྱུར་ནས་བྱང་ཆུབ་སེམས་དཔའ་དེ་དག་ལ་རྐང་པ་གཉིས་ས་ལ་བཙུགས་ཏེ་སྤྱི་བོས་ཕྱག་འཚལ་ནས་མཆོད་པ་སྣ་ཚོགས་བྱས་ཏེ་གཡས་ཕྱོགས་ནས་ལན་གསུམ་བསྐོར་བ་བྱས་ནས་འདུག་གོ། །",
    "d263:2507": "བྱང་ཆུབ་སེམས་དཔའ་དེ་དག་ཀྱང་རང་རང་གི་སངས་རྒྱས་ཀྱི་ཞིང་དུ་ཡང་དག་པར་ཞུགས་སོ། །དེ་ནས་ངས་ཞང་བློན་དང་། བློན་པོ་དང་། ཞམ་རིང་བ་འཁོར་ལ་ཤེས་པར་བྱས་པ། ",
    "d263:2508": "ང་ཉིན་ཞག་བདུན་དུ་སྲིད་དང་། ཕྱུག་པོ་དང་། ལོངས་སྤྱོད་དང་། ཀུན་ཏུ་སྤྱོད་པ་དང་། ཁྱིམ་པའི་མཚན་མ་ཐམས་ཅད་སྤངས་ཏེ། ",
    "d263:2509": "དཀའ་ཐུབ་ཀྱི་ནགས་ཚལ་དུ་འགྲོ་ཞིང་རྒ་ཤིའི་ཕ་རོལ་དུ་འགྲོ་བར་གྲོགས་པོ་དག་ཤེས་པར་གྱིས་ཤིག །དེ་སྐད་ཅེས་བཀའ་སྩལ་པ་དང་། ",
    "d263:2510": "ཞང་བློན་དང་། བློན་པོ་དང་། ཞམ་རིང་བའི་འཁོར་དེས་འདི་སྐད་ཅེས་གསོལ་ཏོ། །རབ་ཏུ་བྱུང་བའི་ལྷའི་དུས་དེ་ནི་དེ་ལྟ་མ་ལགས་སོ། །",
    "d263:2511": "དེ་ཅིའི་སླད་དུ་ཞེ་ན། ",
    "d263:2512": "གང་སེམས་ཅན་བྱེ་བ་ཁྲག་ཁྲིག་བརྒྱ་སྟོང་མང་པོ་དེ་དག་རྒ་ཤིའི་འཇིགས་པས་དཀའ་ཐུབ་ཀྱི་ནགས་ཚལ་དུ་དོང་སྟེ་བསྟན་པ་རྣམས་ལ་དམིགས་པར་ཡང་མི་འགྱུར་རོ། །",
    "d263:2513": "གང་ལ་ལ་སེམས་ཅན་གཅིག་ཀྱང་འཕགས་པ་བླ་མ་མིའི་ཆོས་ཀྱི་ཁྱད་པར་མ་ལུས་པར་ཁོང་དུ་ཆུད་པ་ཡང་མེད་དོ། །",
    "d263:2514": "ངས་ཡང་འདི་སྐད་ཅེས་སྨྲས་སོ། །ང་ནི་སེམས་ཅན་ཐམས་ཅད་ཀྱི་བསྟན་པར་འགྱུར་ཞིང་རྒ་ཤིའི་ཕ་རོལ་གྱི་ལམ་སྟོན་པའོ། །",
    "d263:2515": "ངས་སེམས་ཅན་ཐམས་ཅད་འབོད་པའི་ཕྱིར་ཚིག་འདི་བརྗོད་མ་ཐག་ཏུ་དེ་ནས་དེ་ཉིད་ཀྱི་ཚེ་ན་སྟོང་གསུམ་གྱི་སྟོང་ཆེན་པོའི་ས་ལན་དུ་མ་གཡོས་སོ། །ལྷ་བྱེ་བ་ཁྲག་ཁྲིག་བརྒྱ་སྟོང་ཕྲག་མང་པོས་ཀྱང་ལེགས་སོ་ཞེས་བྱ་བ་བྱིན་ནོ། །ལྷ་རྫས་ཀྱི་རོལ་མོ་བརྡུང་བ་བྱེ་བ་ཁྲག་ཁྲིག་བརྒྱ་སྟོང་གིས་རབ་ཏུ་དཀྲོལ་ཏོ། །",
    "d263:2516": "ལྷ་རྫས་ཀྱི་མེ་ཏོག་དང་། སྤོས་དང་། དྲི་དང་། ཕྱེ་མ་དང་། བྱུག་པའི་ཆར་སྣ་ཚོགས་རབ་ཏུ་བབ་ནས་ལྷ་བྱེ་བ་ཁྲག་ཁྲིག་མང་པོས་མགྲིན་གཅིག་ཏུ་འདི་སྐད་ཅེས་གསོལ་ཏོ། །",
    "d263:2517": "སྐྱེས་བུ་དམ་པ་ཁྱོད་ཀྱིས་རྣམ་པ་དེ་ལྟ་བུའི་རྩལ་ཆེན་པོ་བྱ་བར་ནུས་ཤིང་སྐྱེས་བུ་དམ་པ་ཁྱོད་ཀྱིས་ལེགས་པར་བཤད་པ་ལེགས་སོ་ལེགས་སོ། །",
    "d263:2518": "སྐྱེས་བུ་དམ་པ་ཁྱོད་དང་བདག་ཅག་ནི་བྱམས་པའི་རྗེས་སུ་འབྲང་བའི་གྲོགས་པོར་འགྱུར་རོ། །",
    "d263:2519": "དེ་ལྟར་སྐྱེས་བུ་དམ་པ་ཁྱེད་རྒ་ཤིའི་ཕ་རོལ་གྱི་ལམ་བསྟན་པ་སྟོན་པར་གྱུར་ཅིག །",
    "d263:2520": "སྡིག་པ་སྤོང་བ་དེ་ང་ནི་ཞག་བདུན་པ་གཉིས་ཀྱི་བར་དུ་དབེན་པས་རྗེས་སུ་རྟོག་ཅིང་གནས་པས་ཞག་བདུན་ན་དེ་དག་གིས་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་ཐོབ་པར་གྱུར་ཏོ། །",
    "d263:2521": "ཞག་བདུན་པ་དེ་ལས་ཤིན་ཏུ་འདས་ནས་གནོད་སྦྱིན་བྱེ་བ་མང་པོ་སངས་རྒྱས་ཀྱི་ཞིང་ཤིན་ཏུ་རྣམ་པར་ཕྱེ་བ་ཐམས་ཅད་དུ་སྒྲ་འབྱིན་པར་གྱུར་ཏོ། །དབྱངས་ཀྱི་རྗེས་སུ་ཉན་པར་གྱུར་ཏོ། །",
    "d263:2522": "སེམས་ཅན་རྣམས་ལ་སྐྱོ་བ་སྐྱེད་པར་བྱེད་པ་ནི་ཀྱེ་སེམས་ཅན་རྣམས་ལོངས་ཤིག །",
    "d263:2523": "གླིང་བཞི་པའི་དབུས་ཀྱི་རྒྱལ་པོ་བསོད་ནམས་འོད་ཟེར་གྱི་མཛོད་གང་ན་བ་དེར་ཉེ་བར་སོང་ཤིག་དང་། ",
    "d263:2524": "དེ་ཞག་བདུན་ན་བྱུང་སྟེ་དཀའ་ཐུབ་ཀྱི་ནགས་ཚལ་དུ་སོང་ནས་སེམས་ཅན་རྣམས་ལ་རྒ་ཤིའི་ཕ་རོལ་དུ་འགྲོ་བ་ཞི་བའི་ལམ་སྟོན་པར་འགྱུར་རོ། །",
    "d263:2525": "དེ་ང་ནི་མཁར་གྱི་རྒྱལ་པོ་དྲུག་ཅུ་རྩ་བཞི་དང་བུ་དང་བཅས་པ་དང་། མཁར་གྱི་རྒྱལ་པོའི་བུ་ཁྲག་ཁྲིག་དགུ་བཅུ་རྩ་གཉིས་དང་། བགྲང་བ་ལས་ཤིན་ཏུ་འདས་པའི་སེམས་ཅན་དང་ལྷན་ཅིག་ཏུ་ཉི་མ་བདུན་པ་དེ་ལས་ཤིན་ཏུ་འདས་ནས་བྱུང་སྟེ། ",
    "d263:2526": "ཁྱིམ་གྱི་ལོངས་སྤྱོད་དང་། ཀུན་ཏུ་སྤྱོད་པ་ཐམས་ཅད་དང་། ",
    "d263:2527": "ཁྱིམ་པའི་མཚན་མ་ཐམས་ཅད་སྤངས་ཤིང་སྐྲ་དང་ཁ་སྤུ་བྲེགས་ནས་མེ་ཏོག་བན་དུ་ཇི་སྙེད་པ་རལ་པ་ལ་བཏགས་ཏེ་གོས་ཁ་དོག་བསྒྱུར་བ་གྱོན་ནས། དཀའ་ཐུབ་ཀྱི་ནགས་ཚལ་དུ་དོང་སྟེ། ",
    "d263:2528": "དེ་ཡང་དེ་ལ་གནས་ནས་བགྲང་བ་ལས་ཤིན་ཏུ་འདས་པའི་སེམས་ཅན་རྣམས་ལ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་བསྒོམ་པའི་ལམ་སྟོན་ཏོ། །",
    "d263:2529": "སེམས་ཅན་བྱེ་བ་ཁྲག་ཁྲིག་བརྒྱ་སྟོང་མང་པོ་ཡུན་མི་རིང་བས་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་ཐོབ་པར་གྱུར་ཏོ། །དེ་ན་ངས་བགྲང་བ་ལས་ཤིན་ཏུ་འདས་པའི་སེམས་ཅན་རྣམས་ཉན་ཐོས་ཀྱི་ཐེག་པ་ལ་སྦྱོར་བར་གྱུར་ཏོ། །",
    "d263:2530": "དེ་ན་ངས་བགྲང་བ་ལས་ཤིན་ཏུ་འདས་པའི་སེམས་ཅན་རྣམས་རང་སངས་རྒྱས་ཀྱི་ཐེག་པ་ལ་སྦྱོར་བར་གྱུར་ཏོ། །བགྲང་བ་ལས་ཤིན་ཏུ་འདས་པའི་སེམས་ཅན་རྣམས་ལྷ་དང་མི་ལ་སྦྱོར་བར་གྱུར་ཏོ། །",
    "d263:2531": "དེས་བགྲང་བ་ལས་ཤིན་ཏུ་འདས་པའི་སེམས་ཅན་རྣམས་ཕྱོགས་བཅུའི་སངས་རྒྱས་བཅོམ་ལྡན་འདས་ལ་བསྙེན་བཀུར་བར་གྱུར་ཏོ། །",
    "d263:2532": "དེ་ནས་སངས་རྒྱས་བཅོམ་ལྡན་འདས་དེ་དག་གི་སྤྱན་སྔར་ངས་རྣམ་པ་འདི་ལྟ་བུའི་སྨོན་ལམ་བཏབ་སྟེ། བདག་ད་ལྟར་སངས་རྒྱས་ཀྱི་ཞིང་ཤིན་ཏུ་རྣམ་པར་ཕྱེ་བ་ན་སེམས་ཅན་རྣམས་རྒ་ཤིའི་ཕ་རོལ་ཏུ་འགྲོ་བའི་བཟོད་པའི་ལམ་སྟོན་ཅིང་ཕྱོགས་བཅུའི་ཉོན་མོངས་པ་དང་། ",
    "d263:2533": "རྙོག་པ་ལྔའི་སངས་རྒྱས་ཀྱི་ཞིང་ཆུ་བོ་གང་གཱའི་བྱེ་མ་སྙེད་ན་སེམས་ཅན་རྣམས་ལ་རྒ་ཤིའི་ཕ་རོལ་ཏུ་ཕྱིན་པའི་བཟོད་པའི་ལམ་བསྟན་པར་བྱའོ། །",
    "d263:2534": "སྡིག་པ་སྤོང་བ་ཇི་ལྟར་ཡང་ང་རྣམ་པ་དེ་ལྟ་བུའི་སྤྱོད་ལམ་ལ་བརྩོན་པ་འདིས་རྩལ་ཆེན་པོ་བྱས་པར་གྱུར་ཏོ། །",
    "d263:2535": "དེ་བཞིན་དུ་བསྐལ་པ་བར་མ་བདུན་ལས་ཤིན་ཏུ་འདས་པའི་ཕྱོགས་བཅུ་ཀུན་ནས་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་ཆུ་བོ་གང་གཱའི་བྱེ་མ་སྙེད་ཐམས་ཅད་དུ་ཀུན་ཏུ་རྒྱུའི་ཆ་བྱད་ཀྱིས་རྣམ་པ་དེ་ལྟ་བུའི་རྩལ་ཆེན་པོ་བྱས་སོ། །",
    "d263:2536": "ངས་སངས་རྒྱས་ཀྱི་ཞིང་རེ་རེ་ལ་བགྲང་བ་ལས་ཤིན་ཏུ་འདས་པའི་སེམས་ཅན་རྣམས་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ལ་བཀོད་དོ། །ངས་བགྲང་བ་ལས་ཤིན་ཏུ་འདས་པའི་སེམས་ཅན་རྣམས་བྱང་ཆུབ་ཀྱི་སེམས་སུ་སྦྱོར་བར་གྱུར་ཏོ། །དེ་བཞིན་དུ་ཉན་ཐོས་ཀྱི་ཐེག་པ་དང་། རང་སངས་རྒྱས་ཀྱི་ཐེག་པ་དང་། ལྷ་དང་མིའི་ཐེག་པ་ལ་སྦྱོར་བར་གྱུར་ཏོ། །",
    "d263:2537": "སྡིག་པ་སྤོང་བ་དེ་ང་བསྐལ་པ་བར་མ་བདུན་གྱིས་ཕྱོགས་བཅུའི་ཞིང་སྟོང་པ་དང་། རྙོག་པ་ལྔའི་སངས་རྒྱས་ཀྱི་ཞིང་ཆུ་བོ་གང་གཱའི་བྱེ་མ་སྙེད་ཀྱི་སངས་རྒྱས་ཀྱི་ཞིང་འདི་རེ་རེ་ལ་ཀུན་ཏུ་རྒྱུའི་ཆ་བྱད་ཀྱིས་རྣམ་པ་དེ་ལྟ་བུའི་རྩལ་ཆེན་པོ་བྱས་ཏེ། ",
    "d263:2538": "ཕྱིས་གླིང་བཞི་པ་དེ་དག་ཏུ་བདུད་དུ་གྱུར་ཏོ། །དེ་ན་སེམས་ཅན་ལ་ལའི་མདུན་དུ་ཚངས་པའི་གཟུགས་ཀྱིས་འདུག་པར་གྱུར་པ་ནི་དེ་དག་རྟག་པར་ལྟ་བ་ལོག་པར་བཟུང་བ་ལས་ཐར་བར་བྱ་སྟེ། ལ་ལ་བརྒྱ་བྱིན་གྱི་གཟུགས་དང་། ",
    "d263:2539": "ལ་ལ་ཟླ་བ་དང་ཉི་མ་དང་། དབང་ཕྱུག་གི་གཟུགས་ནས། ལ་ལ་འོད་འཕྲོ་བའི་ཕུང་པོའི་བར་དུ་གཟུགས་ཀྱིས་མདུན་དུ་འདུག་པར་གྱུར་ཏོ། །",
    "d263:2540": "ངས་ཇི་ལྟར་སྔོན་ཀུན་ཏུ་རྒྱུའི་གཟུགས་ཀྱིས་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་བསྒོམ་པ་སྟོན་ཅིང་ཇི་ལྟར་རང་བཞིན་གྱིས་ཉོན་མོངས་པའི་ཆོས་ཀྱི་དབྱིངས་གཉིས་སུ་མེད་པའི་སྒོས་ཡོངས་སུ་ཤེས་པར་བྱ་བ་དང་། བདག་གི་ཁམས་ཇི་ལྟ་བ་དེ་ལྟར་སེམས་ཅན་གྱི་ཁམས་གཉིས་སུ་མེད་པའི་སྒོས་ཡོངས་སུ་ཤེས་པར་བྱ་ཞིང་། ",
    "d263:2541": "དེ་ལྟར་མིག་གི་གཟུགས་ཀྱི་སྒོ་འཕོས་པ་མེད་ཅིང་རྣམ་པར་ཕྱེ་བ་མེད་པ་གཉིས་སུ་མེད་པའི་ཆོས་བསྟན་པར་འགྱུར་རོ། །",
    "d263:2542": "དེ་ཅིའི་ཕྱིར་ཞེ་ན། ",
    "d263:2543": "ཆོས་ཐམས་ཅད་སེམས་ཅན་མེད་པ་ནི་སེམས་ཅན་དང་བྲལ་བ་ནས་ཆོས་ཐམས་ཅད་སྤྲོས་པ་མེད་པ་ནི་ལུས་དང་ངག་དང་ཡིད་ཀྱི་འདུ་བྱེད་དང་བྲལ་བའི་བར་དུའོ། །",
    "d263:2544": "རྒྱལ་པོ་ཆེན་པོ་བསོད་ནམས་ཀྱི་འོད་ཟེར་གྱི་མཛོད་ངས་ཀུན་ཏུ་རྒྱུའི་ཆ་བྱད་ཀྱིས་རྣམ་པ་དེ་ལྟ་བུའི་བདེ་བའི་ལམ་འདི་སྒོམ་པ་ན་སེམས་ཅན་རྣམས་ཡོངས་སུ་སྨིན་པར་བྱ་བའི་ཕྱིར་ལྟ་བ་སྐྱེད་དོ། །དེའི་འོག་ཏུ་གླིང་བཞི་པ་ཆགས་པ་མེད་པ་དེ་དག་ན་སེམས་ཅན་དེ་དག་ལ་བདུད་ལ་ལ་ཚངས་པའི་གཟུགས་ནས་མེའི་ཁ་དོག་གི་བར་གྱི་གཟུགས་ཀྱིས་ཉེ་བར་ཕྱིན་ཏོ། །སེམས་ཅན་མཆོག་ཏུ་མ་རུངས་པའི་ལྟ་བར་སོང་བ་དེ་དག་ལ་རྣམ་པ་དེ་ལྟ་བུའི་ལམ་སྟོན་ཏོ། །ལ་ལ་ལ་འདི་སྐད་ཅེས་སྨྲས་སོ། །ཀྱེ་སེམས་ཅན་རྣམས་ཚུར་ཤོག །",
    "d263:2545": "ཀྱེ་སེམས་ཅན་རྣམས་ལེགས་སོ། །",
    "d263:2546": "འཁོར་བའི་ཕ་རོལ་ཏུ་འགྲོ་བ་དང་རྒ་ཤི་ལས་ཐར་པར་བྱ་བའི་ཕྱིར་ཁྱོད་དགེ་བའི་རྩ་བ་ལ་བརྩོན་པར་གྱིས་ཤིག །",
    "d263:2547": "ཁྱོད་འབའ་ཞིག་མྱ་ངན་ལས་འདའ་བར་འགྲོ་བ་ཡོངས་སུ་རྫོགས་པའི་ཕྱིར་བདག་ནི་ཁྱོད་མྱ་ངན་ལས་འདའ་བར་འགྲོ་བའི་ལམ་བསྟན་པར་འགྱུར་རོ། །ཁྱོད་གོས་མེད་པར་ཉིན་མཚན་དེ་དག་ལས་ཡང་དག་པར་ཤིན་ཏུ་འདའ་བར་བྱོས་ཤིག །",
    "d263:2548": "དེས་ཐར་པ་ཐོབ་པར་བྱོས་ཤིག །ཡང་ལ་ལ་ལ་འདི་སྐད་ཅེས་སྨྲས་སོ། །ཁྱོད་འདི་ལ་གྲོལ་ཞིང་གོས་མེད་པར་འགྱུར་བ་ནས་པགས་པའི་གོས་ཀྱི་བར་དུ་གྱོན་ཅིག །",
    "d263:2549": "ཡང་ལ་ལ་ལ་འདི་སྐད་ཅེས་སྨྲས་སོ། །",
    "d263:2550": "ཀྱེ་ཚུར་ཤོག་ལོ་མ་ཟ་བ་ནས་མ་ཞུ་བ་དང་ངན་སྐྱུགས་ཀྱི་བར་དུ་ཟ་བར་བྱོས་ཤིག །",
    "d263:2551": "ཡང་ལ་ལ་ལ་འདི་སྐད་ཅེས་སྨྲས་སོ། །",
    "d263:2552": "ཀྱེ་ཚུར་ཤོག་ཁྱེད་ཅག་དེ་བཞིན་དུ་བུམ་པའི་ཁ་ནས་ཟས་མ་ལེན་ཅིག་པ་ནས་ཟས་ཟ་ཅིག་གི་བར་དུ་ཟོ་ཤིག །",
    "d263:2553": "ཡང་ལ་ལ་ལ་འདི་སྐད་ཅེས་སྨྲས་སོ། །",
    "d263:2554": "ཚུར་ཤོག་ཁྱོད་སློང་བ་གཅིག་གིས་ཉིན་མཚན་ཡང་དག་པར་ཤིན་ཏུ་འདའ་བར་བྱོས་ཤིག །",
    "d263:2555": "ཡང་ལ་ལ་ལ་འདི་སྐད་ཅེས་སྨྲས་སོ། །ཚེར་མའི་མལ་དང་སྟན་ལ་འདུག་པ་ནས་ཙོག་པུའི་མལ་གྱི་བར་དུ་བྱོས་ཤིག །",
    "d263:2556": "ཡང་ལ་ལ་ལ་འདི་སྐད་ཅེས་སྨྲས་སོ། །སྟན་སྤངས་པར་གྱུར་པ་ནས་རྐང་པ་གཉིས་ཤིང་གི་ཡལ་ག་ལ་འཁྱུད་པའི་བར་དུ་ཉིན་མཚན་ཤིན་ཏུ་ཡང་དག་པར་འདའ་བར་བྱོས་ཤིག །",
    "d263:2557": "ཡང་ལ་ལ་ལ་འདི་སྐད་ཅེས་སྨྲས་སོ། །",
    "d263:2558": "ཚུར་ཤོག་ཁྱེད་ཅག་ཆུའི་ནང་དུ་ཞུགས་པ་ནས་ཉི་མ་ལྔ་པས་ཡོངས་སུ་སྐེམས་པ་ན་ཉིན་མཚན་ཡང་དག་པར་འདའ་བར་བྱོས་ཤིག །",
    "d263:2559": "ཡང་ལ་ལ་ལ་འདི་སྐད་ཅེས་སྨྲས་སོ། །",
    "d263:2560": "ཁྱེད་ཅག་ཚུར་ཤོག་སྐྲ་དང་ཁ་སྤུ་བྲེགས་པའི་རྗེས་སུ་སྦྱོར་བ་དང་ལྡན་པ་རྣམས་ཉིན་མཚན་ཡང་དག་པར་ཤིན་ཏུ་འདའ་བ་ནས་ལ་ལ་ཆུའི་འདམ་གཅིག་གི་བར་དུ་ཡང་འདི་ལྟར་སློབ་བོ། །",
    "d263:2561": "ཁྱེད་ཅག་རི་བོའི་གཡང་ས་དེ་ལས་བདག་རང་ལྷུང་བ་ནས་ཆུའི་བར་དུ་ལྷུང་བར་བྱོས་ཤིག །",
    "d263:2562": "ལ་ལ་ཡང་དེ་ལྟར་སློབ་ཏུ་བཅུག་གོ། །ཁྱེད་ཅག་ཚུར་ཤོག །",
    "d263:2563": "རི་དང་། ཤིང་དང་། ལྟེང་ཀའི་ལྷ་མོ་ལ་ཕྱག་འཚལ་བར་བྱོས་ཤིག །",
    "d263:2564": "ལ་ལ་གནོད་སྦྱིན་གྱི་བརྟུལ་ཞུགས་ནས་བྱོལ་སོང་གི་སྐྱེ་གནས་ཀྱི་བརྟུལ་ཞུགས་ཀྱི་བར་དུ་སློབ་ཅིང་ཐར་པ་ཐོབ་པར་བྱོས་ཤིག །",
    "d263:2565": "ཡང་ལ་ལ་ལ་འདི་སྐད་ཅེས་སྨྲས་སོ། །",
    "d263:2566": "ཚུར་ཤོག་ཁྱེད་ཅག་རབ་བསྐོར་བ་དེ་ལ་སེམས་ཅན་དུ་མ་སོད་ལ་དེས་ཐར་པ་ཐོབ་པར་བྱོས་ཤིག །",
    "d263:2567": "ལ་ལ་དེ་ལྟར་སློབ་བོ། །ཁྱེད་ཅག་འདི་ལ་ལུས་སྣ་ཚོགས་བསད་པ་དེས་ཐར་པ་ཐོབ་པར་གྱུར་ཅིག །ཡང་ལ་ལ་ལ་འདི་སྐད་ཅེས་སྨྲས་སོ། །",
    "d263:2568": "མྱ་ངན་ལས་འདས་པ་ཁོང་དུ་ཆུད་པའི་ལམ་འདི་ནི་འདི་ལྟ་སྟེ། ",
    "d263:2569": "ལས་ཐམས་ཅད་ཟད་པ་ཐར་པའོ། །",
    "d263:2570": "དེ་ཇི་ལྟ་ཞེས་བྱས་ན་ཇི་ལྟར་སྐྱེས་བུ་འདིས་མི་དགེ་བའི་ལས་ཟད་པར་འགྱུར་བ་དེ་བཞིན་དུ་བསོད་ནམས་ཀྱང་ཟད་པར་འགྱུར་རོ། །",
    "d263:2571": "གང་གི་ཚེ་བསོད་ནམས་དང་སྡིག་པ་འདི་གཉིས་ཀྱིས་མ་ལུས་པར་ཡོངས་སུ་ཟད་པར་འགྱུར་བ་དེའི་ཚེ་ཕྱིས་བྱང་ཆུབ་ཐོབ་པར་འགྱུར་རོ། །ལ་ལ་དེ་ལྟར་སློབ་བོ། །",
    "d263:2572": "དེ་གཉིས་སྦྱོར་བ་དང་འབྱུང་བར་གྱུར་པ་དེ་ཐར་པ་སྟེ། ལ་ལ་དེ་ལྟར་སློབ་ཏུ་བཅུག་གོ། །",
    "d263:2573": "དངོས་པོ་མེད་པ་དེ་གཉིས་ནི་དངོས་པོ་ཡོད་པ་མ་ཡིན་ནོ། །",
    "d263:2574": "གཉིས་གང་ཞེ་ན། ",
    "d263:2575": "ཆོས་དང་ཆོས་མ་ཡིན་པ་ཞེས་བྱ་བ་ནི་ཚིག་གི་ལྷག་མའོ། །",
    "d263:2576": "ལུས་འདིའི་ལུས་གཞན་གྱིས་ཆགས་པ་མེད་པའི་ཡེ་ཤེས་འབྱུང་བར་འགྱུར་བ་དེ་ཡང་དེ་བཞིན་དུ་ཐར་པ་སྟེ། ",
    "d263:2577": "ལ་ལ་ཇི་ཙམ་པ་དེ་ལྟར་སློབ་པར་བྱེད་དོ། །ཁྱོད་ཀྱིས་འདི་ལ་སྲོག་གཅད་པར་བྱ་བ་དང་། མ་བྱིན་པར་ལེན་པ་བླང་བར་བྱ་བ་ནས་ལོག་པ་ལ་ལྟ་བའི་བར་དུ་གྱུར་ཅིག་ཅེས་དེ་སྐད་དུ་སྨྲས་པས་ན་ལྷག་མ་མེད་དོ། །",
    "d263:2578": "འཇིག་རྟེན་ན་དགྲ་བཅོམ་པའང་མེད་དོ། །འཇིག་རྟེན་ཕ་རོལ་དང་འཇིག་རྟེན་འདིར་ཡང་དག་པར་སོང་བ་དང་། ",
    "d263:2579": "ཡང་དག་པར་ཞུགས་པར་བདག་མངོན་པར་ཤེས་ནས་མངོན་སུམ་དུ་བྱས་པ་ཉེ་བར་བསྒྲུབས་ཏེ་རབ་ཏུ་ཤེས་སོ། །བདག་གི་ཚེ་ཟད་ནས་ཚངས་པར་སྤྱོད་པ་ལ་སྤྱོད་དོ། །བྱ་བ་བྱས་སོ། །སྲིད་པར་ཀུན་ཏུ་སྦྱོར་བ་ཡོངས་སུ་ཟད་པའོ། །ཡང་དག་པའི་བཀའ་ཤིན་ཏུ་རྣམ་པར་གྲོལ་བའི་སེམས་སོ་ཞེས་བྱ་བ་དེས་ཐར་པ་ཐོབ་པར་འགྱུར་རོ་ཞེས་བྱ་བ་ནས་གྲངས་ཅན་ཁྱོད་རང་བཞིན་གྱིས་སྐྱེས་བུ་དེའི་ཡེ་ཤེས་ལས་ཐར་པ་ཐོབ་པར་འགྱུར་རོ། །",
    "d263:2580": "ཞེས་བྱ་བའི་བར་དུ་སྔོན་བདུད་ཀྱིས་དེ་བཞིན་དུ་སློབ་ཏུ་བཅུག་གོ། །དེ་ལ་རང་བཞིན་ཞེས་བྱ་བ་ནི་འཁོར་བའི་རྒྱུ་རྣམས་སྐྱེས་བུ་དང་བདག་གི་དོན་གཞན་མ་ཡིན་ནོ། །",
    "d263:2581": "དེ་ལ་གང་གི་ཚེ་རང་བཞིན་གྱིས་བདག་ཏུ་ལྟ་བ་དང་། ",
    "d263:2582": "རང་བཞིན་གྱིས་བདག་ཏུ་འགྱུར་བ་དེའི་ཚེ་ཐར་པ་ཐོབ་པ་དེ་བཞིན་དུ་གྲངས་ཅན་ཁྱོད་ཀྱིས་ཐར་པའོ། །",
    "d263:2583": "དེ་བཞིན་དུ་ཁྱོད་ཁྱིམ་གྱི་གནས་ནས་བྱུང་ཞིང་ཆོས་དང་ཆོས་མ་ཡིན་པ་དེ་ཉིད་དུ་རབ་ཏུ་ཤེས་སོ། །",
    "d263:2584": "དེས་ཁྱེད་ཅག་ཐར་པར་མི་འགྱུར་རོ་ཞེས་བཅོམ་ལྡན་འདས་ཀྱིས་ཀུན་ཏུ་རྒྱུ་སྡིག་པ་སྤོང་བ་ལ་བཀའ་སྩལ་པ་དང་ཀུན་ཏུ་རྒྱུས་གསོལ་པ་བཅོམ་ལྡན་འདས་དེ་དེ་བཞིན་ཏེ་བདེ་བར་གཤེགས་པ་དེ་བཞིན་ནོ། །",
    "d263:2585": "བཅོམ་ལྡན་འདས་ཀྱིས་བཀའ་སྩལ་པ། ",
    "d263:2586": "སྡིག་པ་སྤོང་བ་གང་ལ་ལ་ལོག་པ་ལ་ལྟ་བ་ཅན་ཐར་པར་འདོད་པར་བྱེད་པ་དེ་ཡང་བདུད་ཀྱི་ཞགས་པས་བཏགས་པར་འགྱུར་བ་ནི་ཉོན་མོངས་པའི་བདུད་དང་། ",
    "d263:2587": "ཕུང་པོའི་བདུད་དང་། འཆི་བའི་བདུད་དང་། དབང་སྒྱུར་བའི་བདུད་ཀྱི་ཞགས་པས་བཏགས་པར་འགྱུར་རོ། །",
    "d263:2588": "སྡིག་པ་སྤོང་བ་གང་ལ་ལ་བདུད་བཞི་ལ་ཆགས་པ་དེ་དག་གི་ཚངས་པར་སྤྱོད་པར་གནས་པ་ལ་འདྲེས་པའོ། །",
    "d263:2589": "གང་དག་ཚངས་པར་སྤྱོད་པར་གནས་པ་ལ་འདྲེས་པ་དེ་དག་རྟག་ཏུ་ཡོངས་སུ་ཆད་པར་བྱས་པ་རྒ་ཤིའི་ཆུ་བོ་བཞིས་ཁྱེར་རོ། །",
    "d263:2590": "དེས་ཁྱེད་ཅག་ཚངས་པར་སྤྱོད་པ་ལ་གནས་པ་འབྲས་བུ་མེད་ཅིང་འཕགས་པ་ལ་དམོད་པ་འདི་ཐར་པའི་སླུ་བར་བྱོས་ཤིག །",
    "d263:2591": "སྡིག་པ་སྤོང་བ་དེ་ལ་ཆོས་དང་ཆོས་མ་ཡིན་པ་ནི་འདི་ལྟ་སྟེ། ",
    "d263:2592": "རྟག་པ་མེད་ཅིང་ཆད་པ་མེད་པའོ། །",
    "d263:2593": "ལུས་ནམ་མཁའ་དང་མཚུངས་པའོ། །",
    "d263:2594": "ནང་མེད་ཅིང་ཕྱི་རོལ་མེད་པའོ། །",
    "d263:2595": "འདུ་བྱེད་ཐམས་ཅད་མི་དམིགས་པའོ། །",
    "d263:2596": "སེམས་ཞེས་བྱ་བ་འདི་ནི་མིང་ཙམ་མོ། །",
    "d263:2597": "ནམ་མཁའ་ཀུན་ཏུ་རྟོག་པའི་མཚན་ཉིད་ལ་འཇུག་པའོ། །",
    "d263:2598": "དགེ་བ་དང་མི་དགེ་བའི་ཆོས་ལ་སེམས་དམིགས་པ་མེད་ཅིང་སེམས་ལ་དགེ་བ་དང་མི་དགེ་བའི་ཆོས་དམིགས་པ་ཡང་མེད་དོ། །",
    "d263:2599": "ཇི་ལྟར་ཤིང་ལ་རྟོག་པ་མེད་པ་དེ་ལ་མེ་ཏོག་དང་འབྲས་བུར་རྟོག་པ་ཡང་མེད་དོ། །",
    "d263:2600": "དེ་ལ་ཡང་མེ་ཏོག་དང་འབྲས་བུ་དང་ཤིང་དུ་རྟོག་པ་ཡང་མི་བྱེད་པ་དེ་བཞིན་དུ་དངོས་པོ་དང་དངོས་པོ་མེད་པ་འདི་དག་མི་སྨྲ་བར་བྱའོ། །",
    "d263:2601": "གང་གི་ཕྱིར་གཅིག་ལ་གཅིག་མི་རྟོག་ཅིང་རྣམ་པར་མི་རྟོག་པ་དེས་ཆོས་ཐམས་ཅད་ཡུལ་མེད་པའོ། །",
    "d263:2602": "ཆོས་ཐམས་ཅད་གཉིས་སུ་མེད་ཅིང་གཉིས་ལྟ་བུར་མེད་པ་དང་། མི་རྟོག་ཅིང་རྣམ་པར་མི་རྟོག་པའོ། །",
    "d263:2603": "ཚེ་དང་རླངས་པ་དང་། རྣམ་པར་ཤེས་པ་སྨིག་རྒྱུ་བ་ལྟ་བུར་དམིགས་པ་མེད་པའི་ཚུལ་དང་། བརྗོད་དུ་མེད་པའི་ཡང་བརྗོད་དུ་མེད་པའི་ཚུལ་གྱིས་བསྒོམ་པར་བྱའོ། །",
    "d263:2604": "ཆོས་ཐམས་ཅད་བྱ་བ་མེད་པར་འཇུག་པ་ནི་བྱེད་པ་པོ་དམིགས་པ་མེད་པ་མེད་པ་ལས་དམིགས་པ་མེད་པའི་ཚུལ་གྱིས་བསྒོམ་པར་བྱའོ། །",
    "d263:2605": "ཆོས་ཐམས་ཅད་མི་ཤེས་པས་ནི་སྲོག་ཏུ་དམིགས་པ་མེད་པ་ལས་ཀུན་དུ་རྟོག་པ་མེད་པའི་ཚུལ་གྱིས་བསྒོམ་པར་བྱའོ། །",
    "d263:2606": "ཆོས་ཐམས་ཅད་དམིགས་པ་མེད་པ་ནི་ཀུན་དུ་དམིགས་པའི་ཚུལ་གྱིས་བསྒོམ་པར་བྱའོ། །",
    "d263:2607": "ཆོས་ཐམས་ཅད་དྲན་པ་དང་བྲལ་བ་ནི་དྲན་པ་ལ་དམིགས་པས་བསྒོམ་པར་བྱའོ། །",
    "d263:2608": "ཆོས་ཐམས་ཅད་རང་བཞིན་གྱིས་ཡང་དག་པར་ཞུགས་པ་ཅན་ནི་ཕྱི་དང་ནང་གི་དམིགས་པའི་ལྟ་བ་རྣམ་པར་སྤངས་པས་བཟོད་པ་འདི་སྒོམས་ཤིག །",
    "d263:2609": "འདི་ནི་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པའི་བཟོད་པའོ། །",
    "d263:2610": "འདི་ནི་ལུས་དང་ངག་དང་ཡིད་ཀྱི་ལས་ཀྱི་འདུ་བྱེད་བག་ཡངས་ཀྱི་བཟོད་པའོ། །",
    "d263:2611": "འདི་ནི་ཉོན་མོངས་པའི་དབང་རབ་དང་འབྲིང་དང་ཐ་མ་བག་ཡངས་པའི་བཟོད་པའོ། །",
    "d263:2612": "འདི་ནི་ལོག་པར་ལྟ་བ་དང་། ལོག་པའི་ལམ་ཐམས་ཅད་སྨོན་ལམ་གྱིས་རྣམ་པར་ཆད་པར་བྱེད་པའི་བཟོད་པའོ། །",
    "d263:2613": "འདི་ནི་ལྟ་བ་ངན་པ་ལམ་དོག་པ་རྙེད་པ་དང་། ལམ་ངན་པར་ཞུགས་པ་དང་། བསྟན་པ་ངན་པའི་ཡི་དམ་ཡོངས་སུ་སྨིན་པའི་བཟོད་པའོ། །",
    "d263:2614": "འདི་ནི་འཕགས་པ་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པའི་བཟོད་པའོ། །",
    "d263:2615": "འདི་ནི་མངོན་པར་ཤེས་པས་རྣམ་པར་རྩེ་བར་བྱེད་པའི་བཟོད་པའོ། །",
    "d263:2616": "འདི་ནི་སངས་རྒྱས་ཀྱི་ཞིང་གྲངས་མེད་པ་ན་རྣམ་པར་དཔྱོད་པའི་བཟོད་པའོ། །",
    "d263:2617": "འདི་ནི་བཅོམ་ལྡན་འདས་གྲངས་མེད་པ་ལ་བསྙེན་བཀུར་བྱེད་པའི་བཟོད་པའོ། །",
    "d263:2618": "འདི་ནི་སངས་རྒྱས་བཅོམ་ལྡན་འདས་གཅིག་ལ་དེ་བཞིན་དུ་ཞུ་བ་གྲངས་མེད་པ་ཡོངས་སུ་ཞུ་བར་བྱེད་པའི་བཟོད་པའོ། །",
    "d263:2619": "འདི་ནི་ཆགས་པ་མེད་པའི་སྤོབས་པ་གྲངས་མེད་པ་ལ་སྣང་བར་བྱེད་པའི་བཟོད་པའོ། །",
    "d263:2620": "འདི་ནི་བྱང་ཆུབ་ཀྱི་ཕྱོགས་ཀྱི་སུམ་ཅུ་རྩ་བདུན་གྱི་ཆོས་ལ་སྒྲིབ་པ་མེད་པའི་ཡེ་ཤེས་ཐོབ་པར་བྱེད་པའི་བཟོད་པའོ། །",
    "d263:2621": "འདི་ནི་བདུད་བཞི་རྣམ་པར་འཇིག་པའི་བཟོད་པའོ། །",
    "d263:2622": "འདི་ནི་ཆོས་ཀྱི་འཁོར་ལོ་འཇུག་པར་བྱེད་པའི་བཟོད་པའོ། །",
    "d263:2623": "འདི་ནི་མུ་སྟེགས་ཅན་དང་བཅས་པའི་ཆོས་ཀྱི་གནོད་པར་བྱེད་པའི་བཟོད་པའོ། །",
    "d263:2624": "འདི་ནི་སངས་རྒྱས་ཀྱི་དགོངས་པ་མ་ལུས་པར་ཡོངས་སུ་ཐོབ་པར་བྱེད་པའི་བཟོད་པའོ། །",
    "d263:2625": "འདི་ནི་མྱ་ངན་ལས་འདའ་བར་བྱེད་པ་ཆེན་པོའི་བཟོད་པའོ། །",
    "d263:2626": "འདི་ནི་ལུས་ཕྱེ་མར་བྱེད་པའི་བཟོད་པའོ། །",
    "d263:2627": "འདི་ནི་རིགས་ཀྱི་བུ་ཁྱེད་ཅག་གདོན་མི་ཟ་བར་ཉན་པར་བྱེད་པའི་བཟོད་པའོ། །",
    "d263:2628": "སྔོན་གྱི་ཚུལ་བསྟན་པ་འདི་ལུང་སྟོན་པ་བསྟན་པ་ན་མུ་སྟེགས་ཅན་གཞན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བརྟན་པར་བྱས་པ་ཉི་ཤུ་རྩ་བཞི་བཟོད་པ་འདི་ཐོབ་པར་གྱུར་ཏོ། །",
    "d263:2629": "སྔོན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་པ་དགུ་བཅུ་རྩ་གཉིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་དེ་ལས་ཕྱིར་མི་ལྡོག་པར་གྱུར་ཏོ། །ཁྲག་ཁྲིག་བརྒྱ་སྟོང་ཕྲག་བརྒྱད་ཅུ་རྩ་བཞི་རིགས་དང་འཐུན་པའི་བཟོད་པ་ཐོབ་པར་གྱུར་ཏོ། །",
    "d263:2630": "དེ་ནས་བཅོམ་ལྡན་འདས་ལ་ཀུན་ཏུ་འཚོ་མེ་ཏོག་འོད་ཀྱིས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་དྲན་པ་ཅི་འདྲ་བ་ལ་རྣལ་འབྱོར་དུ་བགྱི། དྲན་པ་དང་ལྡན་པ་གང་གིས་རང་སངས་རྒྱས་ཀྱི་ཐེག་པ་ཐོབ་པར་འགྱུར། ",
    "d263:2631": "བཅོམ་ལྡན་འདས་ཀྱིས་བཀའ་སྩལ་པ། ཀྱེ་ཀུན་ཏུ་འཚོ་ཅི་ཁྱོད་རྐྱེན་གྱི་ཆོས་དང་ཆོས་ཀྱི་རྗེས་རབ་ཏུ་མི་ཤེས་སམ། ",
    "d263:2632": "གསོལ་པ། བཙུན་པ་བཅོམ་ལྡན་འདས་བཤད་དུ་གསོལ། ",
    "d263:2633": "བཅོམ་ལྡན་འདས་ཀྱིས་བཀའ་སྩལ་པ། ཀྱེ་ཅི་ཁྱོད་མིག་མིག་གིས་ཆགས་སམ། འོན་ཏེ་མིག་མིག་གི་རྣམ་པར་ཤེས་པས་ཆགས་སམ། ",
    "d263:2634": "འོན་ཏེ་མིག་གི་རྣམ་པར་ཤེས་པ་མིག་གིས་ཆགས་པ་ནས་ཡིད་ཆོས་ཀྱིས་ཆགས་སམ། འོན་ཏེ་ཆོས་ཡིད་ཀྱིས་ཆགས་པའི་བར་དུ་མངོན་པར་ཤེས་སམ། ",
    "d263:2635": "གསོལ་པ། བཙུན་པ་བཅོམ་ལྡན་འདས་མིག་མིག་གིས་ཆགས་པ་ནས་ཆོས་ཡིད་ཀྱིས་ཆགས་པ་མེད་པའི་བར་དུ་འཚལ་ཏོ། །",
    "d263:2636": "བཀའ་སྩལ་པ། ཀྱེ་ཁྱོད་འདི་ལ་ཆགས་པ་ནི་ཆད་པར་ལྟ་བར་འགྱུར་རོ། །ཀྱེ་སྐྱེས་བུ་གང་ཟག་གི་ཆད་པར་ལྟ་བ་ནི་རྒ་ཤིའི་ཕ་རོལ་ཏུ་མི་འགྲོའོ། །",
    "d263:2637": "ཡུལ་བཅུ་གཉིས་པོ་འདི་དག་ཏུ་སོང་བ་ན་གཅིག་ལ་གཅིག་རྐྱེན་གྱི་རྗེས་སུ་འབྲེལ་བའོ། །གསོལ་པ། ",
    "d263:2638": "བཙུན་པ་བཅོམ་ལྡན་འདས་ཅི་ཀྱེ་མེ་ཏོག་འོད་ཅེས་བྱ་བ་དང་། ",
    "d263:2639": "མིག་མིག་གི་རྣམ་པར་ཤེས་པའི་གནས་ལ་འདུག་པ་ནས་བཅོམ་ལྡན་འདས་ཅི་ཆོས་ཡིད་ཀྱི་རྣམ་པར་ཤེས་པའི་བར་གྱི་གནས་ལ་འཇུག་གམ། ",
    "d263:2640": "མེ་ཏོག་འོད་ཀྱེ་ཞེས་བྱ་བ་ནི་སྐྱེས་བུ་གང་ཟག་གི་ཐ་སྙད་དེ། །དེ་ནི་དེའི་རྟག་པར་ལྟ་བར་འགྱུར་རོ། །",
    "d263:2641": "མེ་ཏོག་འོད་སྐྱེས་བུ་གང་ཟག་གི་རྟག་པར་ལྟ་བ་ནི་རྒ་ཤིའི་ཕ་རོལ་ཏུ་མི་འགྲོའོ། །",
    "d263:2642": "མེ་ཏོག་འོད་ཆོས་རྣམས་ཀྱི་ཆོས་ཉིད་ཡོད་པ་འདི་དག་མཉན་ནས་རབ་ཏུ་གསོལ་པ་ལ་མངོན་པར་ཆགས་པ་ནི་རྟག་པ་དང་ཆད་པ་མེད་པའི་དབུས་ཀྱི་ལམ་མོ། །",
    "d263:2643": "མིག་བརྟེན་པའི་གཟུགས་སྣང་བ་འབྱུང་བ་དེ་ལ་མིག་དང་། རྣམ་པར་ཤེས་པ་དང་། གཟུགས་རྣམས་འདྲེས་ནས་དུས་གསུམ་དུ་འདྲེས་པར་འདུག་གོ། །",
    "d263:2644": "མིག་མིག་གི་རྣམ་པར་ཤེས་པ་ལ་འདྲེས་ནས་དུས་གསུམ་དུ་འདྲེས་ཤིང་འདུག་པ་ཡང་མེད་དོ། །",
    "d263:2645": "མིག་གི་རྣམ་པར་ཤེས་པ་ནི་གང་ནས་ཀྱང་མི་འོང་གང་དུ་ཡང་མི་འགྲོའི་འཇིག་པའི་མཚན་ཉིད་འབྱུང་བའི་རྐྱེན་གྱི་རྗེས་སུ་ནུས་ན་འབྱུང་བ་དང་། ",
    "d263:2646": "རྐྱེན་འགོག་པ་ལས་འགོག་པ་ནི་མིག་གི་རྣམ་པར་ཤེས་པའོ། །",
    "d263:2647": "ཀྱེ་མེ་ཏོག་འོད་རྣམ་པ་དེ་དག་ནི་མིག་དང་གཟུགས་ལ་བརྟེན་པ་སྟེ། ",
    "d263:2648": "མིག་དང་གཟུགས་ཀྱི་རྐྱེན་གྱིས་རྣམ་པར་ཤེས་པ་དང་གསུམ་འདུས་པའི་རྐྱེན་གྱིས་རེག་པར་འགྱུར་རོ། །",
    "d263:2649": "རེག་པའི་རྐྱེན་གྱིས་ཚོར་བ་ནས་སྡུག་བསྔལ་གྱི་ཕུང་པོ་ཆེན་པོའི་བར་དུ་ཀུན་འབྱུང་བར་འགྱུར་རོ། །",
    "d263:2650": "མིག་འགགས་པས་གཟུགས་འགག །",
    "d263:2651": "མིག་དང་གཟུགས་འགགས་པས་མིག་གི་རྣམ་པར་ཤེས་པ་འགག་སྟེ། ",
    "d263:2652": "མིག་གི་རྣམ་པར་ཤེས་པ་འགགས་པ་ནས་སྡུག་བསྔལ་གྱི་ཕུང་པོ་ཆེན་པོའི་བར་དུ་འགག་པར་འགྱུར་རོ། །དེ་བཞིན་དུ་རྣ་བ་དང་། སྣ་དང་། ",
    "d263:2653": "ལྕེ་དང་། ལུས་དང་། ཡིད་ཀྱི་རྐྱེན་དང་། ཆོས་ཀྱི་རྐྱེན་གྱིས་ཡིད་ཀྱི་རྣམ་པར་ཤེས་པ་འབྱུང་བ་ལས་གསུམ་འདུས་པ་ནི་རེག་པ་སྟེ། ",
    "d263:2654": "རེག་པའི་རྐྱེན་གྱིས་ཚོར་བ་ནས་སྡུག་བསྔལ་གྱི་ཕུང་པོ་ཆེན་པོའི་བར་དུ་ཀུན་འབྱུང་བར་འགྱུར་རོ། །",
    "d263:2655": "ཡིད་འགགས་ཤིང་ཆོས་འགགས་པས་ཡིད་ཀྱི་རྣམ་པར་ཤེས་པ་ཡང་འགག་གོ། །",
    "d263:2656": "ཡིད་ཀྱི་རྣམ་པར་ཤེས་པ་འགགས་པས་རེག་པ་འགག་པ་ནས་སྡུག་བསྔལ་གྱི་ཕུང་པོ་ཆེན་པོའི་བར་དུ་འགག་པར་འགྱུར་རོ། །",
    "d263:2657": "མེ་ཏོག་འོད་དབུས་ཀྱི་ལམ་ཞེས་བྱ་བ་ནི་བྱང་ཆུབ་ཀྱི་ཕྱོགས་ཅན་གྱི་ཡེ་ཤེས་ཁོང་དུ་ཆུད་པར་བྱ་བའི་ཕྱིར་རབ་ཏུ་གསལ་བར་བྱ་བ་སྟེ། ",
    "d263:2658": "བཅོམ་ལྡན་འདས་ཀྱིས་འདི་བསྟན་པ་སྟོན་པ་ན་ཀུན་ཏུ་འཚོ་མེ་ཏོག་འོད་དང་མུ་སྟེགས་ཅན་གཞན་ཁྲག་ཁྲིག་དགུ་བཅུ་རྩ་གཉིས་དང་ལྷན་ཅིག་ཏུ་རང་སངས་རྒྱས་ཀྱི་ཐེག་པ་ལ་སེམས་བསྐྱེད་པར་གྱུར་ཏོ། །",
    "d263:2659": "རང་སངས་རྒྱས་ཀྱི་ཐེག་པ་ལ་ཡེ་ཤེས་ཐོབ་པར་བྱ་བའི་ཕྱིར་ཕྱིར་མི་ལྡོག་པའི་ས་ཡང་ཐོབ་པར་གྱུར་ཏོ། །ཡང་བཅོམ་ལྡན་འདས་ཀྱིས་སངས་རྒྱས་ཀྱི་ཞིང་མ་ལུས་པར་ས་དང་ནམ་མཁས་ཁྱབ་པ་ལ་གནས་པའི་འཁོར་ཐམས་ཅད་དང་ལྡན་པ་ལ་ཤེས་པར་བྱས་པ། ",
    "d263:2660": "བཞིན་བཟངས་འདིར་ཡང་དག་པར་ལྷགས་པ་ཇི་ཙམ་པ་ཉོན་ཅིག །དེ་ནས་སངས་རྒྱས་ཀྱི་ཞིང་མ་ལུས་པར་ས་དང་ནམ་མཁས་ཁྱབ་པ་ལ་གནས་པའི་འཁོར་ཐམས་ཅད་དང་ལྡན་པ་དང་། ལྷ་དང་། དྲི་ཟ་དང་། མི་དང་། ",
    "d263:2661": "ལྷ་མ་ཡིན་དུ་བཅས་པའི་འཇིག་རྟེན་དག་ཐལ་མོ་སྦྱར་ཏེ། ཁ་དོག་དང་། གཟུགས་དང་། དབྱིབས་སྣ་ཚོགས་དཀའ་ཐུབ་དང་། བརྟུལ་ཞུགས་སྤྱོད་པའི་སྤྱོད་ལམ་གྱིས་བཅོམ་ལྡན་འདས་དྲང་སྲོང་ཆེན་པོ་ལ་ལྟའོ། །",
    "d263:2662": "དེ་ནས་བཅོམ་ལྡན་འདས་ཏིང་ངེ་འཛིན་ལས་བཞེངས་ཏེ། སྔོན་ཇི་ལྟ་བུའི་སངས་རྒྱས་ཀྱི་སྐུ་གཟུགས་ཀྱིས་ཡང་དག་པར་མཐོང་ནས་སངས་རྒྱས་ཀྱི་ཞིང་མ་ལུས་པར་ས་དང་ནམ་མཁས་ཁྱབ་པ་ལ་གནས་པའི་འཁོར་ཐམས་ཅད་དང་ལྡན་པས་ལན་གསུམ་བསྐོར་བ་བྱས་ཏེ། མགྲིན་གཅིག་ཏུ་གསོལ་བ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཕྱག་འཚལ་ལོ། །",
    "d263:2663": "དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཕྱག་འཚལ་ལོ། །",
    "d263:2664": "ཕྱག་འཚལ་ལོ། །",
    "d263:2665": "རྣམ་པ་དེ་ལྟ་བུར་འདུས་པ་ལ་ཐེག་པ་གསུམ་གྱིས་སེམས་ཅན་ཡོངས་སུ་སྨིན་ཏོ་ཞེས་ལུང་ཆེན་པོ་བསྟན་པ་སྔོན་མ་མཐོང་མ་ཐོས་སོ། །",
    "d263:2666": "ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཞེས་བྱ་བ་ཐེག་པ་ཆེན་པོའི་མདོ་ལེའུ་དགུ་པའོ།། །།",
    "d263:2667": "བཅོམ་ལྡན་འདས་ཀྱིས་བཀའ་སྩལ་པ། གང་སྔོན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་གྱུར་པ་གང་གིས་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་དུ་བྱུང་ནས་སངས་རྒྱས་ཀྱི་ཞིང་བྱ་བ་བྱས་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་སེམས་ཅན་རྣམས་ལ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་སྟོན་ཏོ། །",
    "d263:2668": "གང་ཡང་མ་འོངས་པའི་དུས་ན་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་དུ་འབྱུང་བར་འགྱུར་ཞིང་སངས་རྒྱས་ཀྱི་བྱ་བ་བྱེད་པར་འགྱུར་བའི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་སེམས་ཅན་རྣམས་ཡོངས་སུ་སྨིན་པར་བྱ་བའི་ཕྱིར་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་སྟོན་པར་འགྱུར་རོ། །",
    "d263:2669": "གང་ཡང་ད་ལྟར་གྱི་སངས་རྒྱས་བཅོམ་ལྡན་འདས་ཕྱོགས་བཅུའི་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་ཚད་མེད་གྲངས་མེད་པ་ན་བཞུགས་ཤིང་འཚོ་སྐྱོང་སྟེ། སེམས་ཅན་རྣམས་ལ་ཆོས་སྟོན་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་སེམས་ཅན་ཡོངས་སུ་སྨིན་པར་བྱ་བའི་ཕྱིར་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་སྟོན་ཏོ། །",
    "d263:2670": "བཞིན་བཟངས་བྱང་ཆུབ་སེམས་དཔའ་རྣམས་ཀྱི་དགེ་བའི་རྩ་བ་སྤེལ་བའི་ཕྱིར་བཟོད་པ་འདི་མང་དུ་བྱེད་དོ། །",
    "d263:2671": "བྱང་ཆུབ་སེམས་དཔའ་གང་གིས་དགེ་བའི་རྩ་བ་ཆེན་པོ་ཡོངས་སུ་སྦྱང་བར་བྱས་པ་ནི་སེམས་དཔའ་ཆེན་པོ་ཞེས་བྱ་སྟེ། ",
    "d263:2672": "འདུ་བྱེད་ཐམས་ཅད་ལས་ཡང་དག་པར་ཤིན་ཏུ་འདས་པར་ཡང་འགྱུར་རོ། །སེམས་ཅན་རྣམས་ཡོངས་སུ་སྨིན་པར་བྱ་བའི་ཕྱིར་འདུ་བྱེད་ཐམས་ཅད་ཀྱི་སྤྱོད་ཡུལ་དུ་འགྱུར་ཞིང་མྱ་ངན་ལས་འདས་པའི་ཡུལ་དུ་སོང་བར་ཡང་དག་པར་མཐོང་ངོ་། །ངོ་བོ་ཉིད་མེད་པ་དང་། ཚིག་གི་ལམ་མེད་པ་དང་། སྟོང་པ་ཉིད་དང་། ",
    "d263:2673": "དངོས་པོ་མེད་པ་དང་། མཚན་མ་མེད་པ་དང་། མཚན་ཉིད་མེད་པ་དང་། སྨོན་པ་མེད་པ་དང་། ཁམས་གསུམ་ལས་ཡང་དག་པར་ཤིན་ཏུ་འདས་པའི་ཆོས་མཚུངས་པ་ཉིད་དུ་ཤེས་ཏེ། ",
    "d263:2674": "དབེན་པ་ཆགས་པ་མེད་པའི་ཡུལ་དུ་འགྱུར་ཞིང་འདུ་འཛིའི་ཡུལ་དུ་ཡང་ཡང་དག་པར་མཐོང་ངོ་། །",
    "d263:2675": "བསམ་གཏན་གྱི་ཡུལ་ལ་ཆགས་པར་འགྱུར་ཞིང་བཙུན་མོའི་འཁོར་གྱི་དབུས་ཀྱི་ཡུལ་དུ་སོང་བར་ཡང་ཡང་དག་པར་མཐོང་ངོ་། །",
    "d263:2676": "མངོན་པར་འདུ་མི་བྱེད་པའི་ཡུལ་དུ་འགྱུར་ཞིང་ཡུལ་ཐམས་ཅད་ཀྱི་སྤྱོད་ཡུལ་དུ་ཡང་ཡང་དག་པར་མཐོང་ངོ་། །",
    "d263:2677": "ཡུལ་ལས་ཤིན་ཏུ་འདས་པར་འགྱུར་ཞིང་བདུད་བཞིའི་ལམ་གྱི་ཡུལ་དུ་ཡང་ཡང་དག་པར་མཐོང་ངོ་། །",
    "d263:2678": "འཕགས་པའི་སྐྱེ་བོའི་ཡུལ་དུ་འགྱུར་ཞིང་འཕགས་པ་མ་ཡིན་པའི་སྐྱེ་བོའི་ཡུལ་དུ་ཡང་ཡང་དག་པར་མཐོང་ངོ་། །",
    "d263:2679": "འཇིག་རྟེན་གྱི་ཡུལ་ལས་ཡང་དག་པར་ཤིན་ཏུ་འདས་པར་འགྱུར་ཞིང་འཇིག་རྟེན་ཐམས་ཅད་སྤྱོད་པའི་ཡུལ་དུ་ཡང་ཡང་དག་པར་མཐོང་ངོ་། །",
    "d263:2680": "རྣམ་པར་ཤེས་པའི་ཡུལ་ལ་སྤྱོད་ཡུལ་དུ་འགྱུར་ཞིང་བྱིས་པ་ཐམས་ཅད་ཀྱི་ཡུལ་དུ་ཡང་ཡང་དག་པར་མཐོང་ངོ་། །",
    "d263:2681": "དེ་བཞིན་དུ་འདི་ནི་ཡོན་ཏན་མང་པོ་ཐམས་ཅད་ཀྱི་རྗེས་སུ་སྟོན་པའི་བཟོད་པའོ། །",
    "d263:2682": "མངལ་གྱི་གནས་ཐམས་ཅད་ལས་ཡོངས་སུ་ཐར་ནས་སྐྱེ་བ་ཡང་མེད་དོ། །རྒས་པ་ཡང་མེད་དོ། །འཆི་འཕོ་ཡང་མེད་དོ། །འབྱུང་བ་ཡང་མེད་དེ་ཡིད་ཀྱི་རང་བཞིན་དུ་འགྱུར་རོ། །",
    "d263:2683": "ལུས་ཀྱིས་སངས་རྒྱས་ཀྱི་ཞིང་ཐམས་ཅད་ན་ཆུ་ཟླ་ལྟ་བུར་ཡང་དག་པར་མཐོང་ངོ་། །",
    "d263:2684": "གཟུགས་དང་། ཁ་དོག་དང་། མཚན་མ་དང་། དབྱིབས་སྣ་ཚོགས་ཀྱི་སྤྱོད་ལམ་གྱིས་སེམས་ཅན་རྣམས་ལ་ཆོས་སྟོན་ཏོ། །སེམས་ཅན་རྣམས་ཡོངས་སུ་སྨིན་པར་བྱེད་དོ། །",
    "d263:2685": "བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་སངས་རྒྱས་ཀྱི་ཡོན་ཏན་ཟབ་མོ་བསྒྲུབ་པར་བྱ་བའི་ཕྱིར་དེ་བཞིན་དུ་བཟོད་པ་འདི་ལ་ཡོན་ཏན་མང་ཞིང་སྨོན་པ་མང་ངོ་། །",
    "d263:2686": "གལ་ཏེ་བྱང་ཆུབ་སེམས་དཔའི་རྣ་བར་བཟོད་པ་འདི་འབའ་ཞིག་ཡང་དག་པར་ཤིན་ཏུ་གསལ་བར་འགྱུར་ན་འདུ་བྱེད་ཐམས་ཅད་ལ་སེམས་སྐད་ཅིག་ཏུ་གནས་པར་འགྱུར་རོ། །",
    "d263:2687": "བདག་དང་གཞན་ལ་བཟོད་པས་བདག་ཏུ་དམིགས་པ་མེད་པ་ནས། གང་ཟག་གི་བར་དུ་དམིགས་པ་ཡང་མེད་དོ། །",
    "d263:2688": "ཇི་ལྟར་སྨྲ་བ་དེ་ལྟར་བྱེད་པས་ཕན་པའི་སེམས་སུ་འགྱུར་རོ། །",
    "d263:2689": "ཆོས་ཐམས་ཅད་ཉེ་བར་རྟོགས་པས་ཕྱིར་མི་ལྡོག་པའི་སེམས་སུ་འགྱུར་རོ། །",
    "d263:2690": "སྡིག་པ་ཐམས་ཅད་མི་བྱེད་པས་དགེ་བའི་སེམས་སུ་འགྱུར་རོ། །",
    "d263:2691": "སེམས་ཅན་ཐམས་ཅད་ཀྱི་ཁུར་བསྐུར་བས་སེམས་ཆེན་པོར་འགྱུར་རོ། །",
    "d263:2692": "ངན་འགྲོ་ཐམས་ཅད་ཚིམ་པས་བྱམས་པ་ཆེན་པོའི་སེམས་སུ་འགྱུར་རོ། །",
    "d263:2693": "ཐེག་པ་གཞན་མི་འདོད་པས་ཞི་བའི་སེམས་དང་། ",
    "d263:2694": "ཉོན་མོངས་པའི་རྙོག་པ་ཐམས་ཅད་སེལ་བས་ཉོན་མོངས་པ་མེད་པའི་སེམས་དང་། ",
    "d263:2695": "རང་བཞིན་གྱིས་རབ་ཏུ་གསལ་བས་རབ་ཏུ་གསལ་བའི་སེམས་དང་། ",
    "d263:2696": "དངོས་པོ་མེད་པས་སྒྱུ་མ་ལྟ་བུའི་སེམས་སུ་སོང་བས་དངོས་པོ་མེད་པའི་སེམས་སུ་འགྱུར་རོ། །",
    "d263:2697": "ཕ་རོལ་གྱི་བདུད་ཐམས་ཅད་ཀྱི་རྒོལ་བ་ལ་གཡོ་བ་མེད་པས་བརྟན་པའི་སེམས་སུ་འགྱུར་རོ། །",
    "d263:2698": "བཞིན་བཟངས་བྱང་ཆུབ་སེམས་དཔའ་རྣམས་མཉན་པ་ཙམ་གྱིས་བཟོད་པ་འདི་མང་དུ་བྱེད་ན་སྒོམ་པའི་རྣལ་འབྱོར་དང་ལྡན་པས་ལྟ་ཅི་སྨོས་ཏེ། ཚངས་པར་ཡོངས་སུ་རྫོགས་པ་ཤིན་ཏུ་སྒོམ་པ་ལྟ་སྨོས་ཀྱང་ཅི་དགོས། ",
    "d263:2699": "འདི་ལ་བསྟན་པ་སྟོན་པ་ན་སེམས་ཅན་བྲུག་གཡོས་སྟོང་ཕྲག་བརྒྱད་ཅུ་རྩ་བཞི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་སོ། །ཉན་ཐོས་ཀྱི་ཐེག་པ་དཔག་ཏུ་མེད་པ་དང་། རང་སངས་རྒྱས་ཀྱི་ཐེག་པ་དཔག་ཏུ་མེད་པ་ལ་སྐྱེས་པར་གྱུར་ཏོ། །",
    "d263:2700": "དེ་ནས་གང་སྔོན་དེ་བཞིན་གཤེགས་པ་བཟོད་པའི་མཆོག་དཔལ་གྱི་ཕུང་པོའི་རྒྱལ་པོ་དེས། རྒྱལ་པོ་བསོད་ནམས་ཀྱི་འོད་ཟེར་དེ་ལ་མེ་ཏོག་བན་དུ་བསྐུར་བ་དེ་དག་ཅི་འདྲ་བར་གྱུར་ཅེས་སྲོག་ཆགས་མང་པོ་དེ་བཞིན་དུ་སེམས་དང་བསམ་པ་སྐྱེས་སོ། །",
    "d263:2701": "དེ་ནས་བཅོམ་ལྡན་འདས་ཀྱི་ཐུགས་ཀྱིས་སེམས་ཅན་དེ་དག་གི་སེམས་སོ་སོར་རྣམ་པར་རྟོག་པ་མཁྱེན་ནས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་ཤར་ཕྱོགས་ཀྱི་སངས་རྒྱས་བཅོམ་ལྡན་འདས་དེ་དག་ཇི་ཙམ་པ་ལྷ་རྫས་ཀྱི་མིག་སྒྲིབ་པ་མེད་ཅིང་ཡེ་ཤེས་སྟོན་པས་མཐོང་ངམ། ",
    "d263:2702": "གང་ངས་སྔོན་རྒྱལ་པོ་བསོད་ནམས་འོད་ཟེར་གྱི་མཛོད་དུ་གྱུར་པས་བྱུང་སྟེ། ཀུན་ཏུ་རྒྱུའི་ཆ་བྱད་ཀྱིས་སེམས་ཅན་ཡོངས་སུ་སྨིན་པར་བྱས་སོ། །",
    "d263:2703": "ངས་ཐོག་མར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དུ་བཅུག་གོ། །",
    "d263:2704": "ངས་ཐམས་ཅད་ཀྱི་ཐོག་མར་སྦྱིན་པ་ནས་ཤེས་རབ་ཀྱི་བར་དུ་སྦྱོར་དུ་བཅུག་གོ། །",
    "d263:2705": "འཇམ་དཔལ་གྱིས་གསོལ་པ། བཅོམ་ལྡན་འདས་ཅིའི་རྐྱེན་གྱིས་ཀུན་ཏུ་འདྲི། བཀའ་སྩལ་པ། ",
    "d263:2706": "འཇམ་དཔལ་མངོན་དུ་བྱ་བའི་ཕྱིར་རོ། །",
    "d263:2707": "འཇམ་དཔལ་གྱིས་གསོལ་པ། བཙུན་པ་བཅོམ་ལྡན་འདས་ཅི་ལ་ཡང་བྱ་སླ་བའི་ཚད་གཟུང་དུ་མ་མཆིས་པ་ནི་འདི་ལྟ་སྟེ། འདི་དག་ནི་བརྒྱའོ། །འདི་དག་ནི་སྟོང་ངོ་། །འདི་དག་ནི་བྱེ་བའོ། །",
    "d263:2708": "འདི་དག་ནི་ཁྲིགས་ཁྲིགས་སོ། །འདི་དག་ནི་བཏང་ཡས་སོ། །འདི་དག་ནི་བྲུག་གཡོས་སོ། །འདི་དག་ནི་བྲུག་གཡོས་བྱེ་བ་ཁྲག་ཁྲིག་བརྒྱ་སྟོང་སྟེ། ཤར་ཕྱོགས་ན་ད་ལྟར་གྱི་སངས་རྒྱས་བཅོམ་ལྡན་འདས་དེ་དག་བཞུགས་ཤིང་འཚོ་སྐྱོང་བ་སེམས་ཅན་རྣམས་ལ་ཆོས་ཀྱང་སྟོན་ཏོ། །",
    "d263:2709": "སངས་རྒྱས་ཀྱི་ཞིང་ཡོངས་སུ་དག་པ་དང་། ཡོངས་སུ་མ་དག་པ་དེར་བཞུགས་ཤིང་ཆོས་སྟོན་པ་ཁྱོད་ཀྱིས་གང་ཐམས་ཅད་ཀྱི་ཐོག་མར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དུ་བཅུག་གོ། །ཁྱོད་ཀྱིས་ཐམས་ཅད་ཀྱི་ཐོག་མར་སྦྱིན་པ་ནས་ཤེས་རབ་ཀྱི་བར་དུ་བཙུད་དོ། །",
    "d263:2710": "བཙུན་པ་བཅོམ་ལྡན་འདས་དེ་བཞིན་དུ་ལྷོ་དང་། ནུབ་དང་། བྱང་གི་ཕྱོགས་དང་། སྟེང་དང་། འོག་གི་ཕྱོགས་སུ་འདི་དག་ནི་ཁྲིམས་ཁྲིགས་ནས། ཐམས་ཅད་ཀྱི་ཐོག་མར་ཤེས་རབ་ལ་བཙུད་པའི་བར་དུ་ཅི་ལ་ཡང་བྱ་སླ་བའི་ཚད་གཟུང་མི་ནུས་སོ། །",
    "d263:2711": "བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་དེ་བཞིན་དུ་ཤར་ཕྱོགས་ཀྱི་སངས་རྒྱས་ཀྱི་ཞིང་ཡོངས་སུ་དག་པ་དང་མ་དག་པ་ན་ཤེས་རབ་མངོན་དུ་བྱ་བའི་ཕྱིར་གང་ངས་ཐམས་ཅད་ཀྱི་ཐོག་མར་བྱང་ཆུབ་ཏུ་སེམས་བསྐྱེད་དུ་བཅུག་པ་དང་། བཙུད་པ་དང་། བཀོད་པའི་སངས་རྒྱས་བཅོམ་ལྡན་འདས་དེ་དག་ནི་ངས་ལྷ་རྫས་ཀྱི་མིག་གིས་མཐོང་ངོ་། །",
    "d263:2712": "འཇམ་དཔལ་ཁྱོད་ཀྱིས་ཡོངས་སུ་དྲིས་པ་རྒྱལ་པོ་བསོད་ནམས་འོད་ཟེར་གྱི་མཛོད་ངས་ཀུན་ཏུ་རྒྱུའི་ཆ་བྱད་ཀྱིས་སེམས་ཅན་རྣམས་ཡོངས་སུ་སྨིན་པར་བྱས་པ་ཅི་ལ་ཡང་བྱ་སླ་བའི་ཚད་གཟུང་མི་ནུས་སོ། །",
    "d263:2713": "ཡང་ཕྱོགས་བཅུའི་སངས་རྒྱས་ཀྱི་ཞིང་ཡོངས་སུ་དག་པ་དང་ཡོངས་སུ་མ་དག་པ་ཐ་དད་པ་ན་ད་ལྟར་གྱི་སངས་རྒྱས་དེ་དག་བཞུགས་ཤིང་འཚོ་སྐྱོང་ངོ་། །",
    "d263:2714": "གང་རྒྱལ་པོ་བསོད་ནམས་འོད་ཟེར་གྱི་མཛོད་ངས་ཀུན་ཏུ་རྒྱུའི་ཆ་བྱད་ཀྱིས་ཐམས་ཅད་ཀྱི་ཐོག་མར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་ཡོངས་སུ་བཙུད་དོ། །",
    "d263:2715": "བཀོད་དོ། །དེ་བཞིན་དུ་སྦྱིན་པ་ནས་ཤེས་རབ་ཀྱི་བར་དུ་བཙུད་དོ། །",
    "d263:2716": "བཀོད་པར་འགྱུར་རོ། །སངས་རྒྱས་བཅོམ་ལྡན་འདས་དེ་དག་ཐམས་ཅད་སྔོན་བདག་གི་ཡོ་བྱད་ཤེས་པའི་རྗེས་སུ་དྲན་པར་འགྱུར་བས་ཇི་ལྟར་འཁོར་ཐམས་ཅད་དང་ལྡན་པ་མངོན་སུམ་དུ་འགྱུར་ན་སངས་རྒྱས་རེ་རེས་ཀྱང་བདག་ལ་མེ་ཏོག་བན་དུ་བསྐུར་ཅིག །",
    "d263:2717": "བཅོམ་ལྡན་འདས་ཀྱིས་ཚིག་འདི་བཤད་མ་ཐག་ཏུ་ཕྱོགས་བཅུ་ཇི་ཙམ་པ་ནས་ནམ་མཁའ་ལ་མེ་ཏོག་དམར་པོ་ཡང་མ་ཡིན་མི་དམར་བ་ཡང་མ་ཡིན་པའི་སྤྲིན་ཆེན་པོ་འོངས་པ་མཐོང་ནས། ",
    "d263:2718": "སྐྱེ་བོའི་ཚོགས་ཆེན་པོའི་ངོ་མཚར་དེ་ལྟ་བུ་འབྱུང་བ་འདི་ཅིར་འགྱུར་ཞེས་བྱས་པ་དང་། ",
    "d263:2719": "དེ་ནས་མེ་ཏོག་གི་ཆར་འབབ་པར་ཡང་དག་པར་བརྩམས་ནས། ",
    "d263:2720": "མེ་ཏོག་དམར་པོ་ཡང་མ་ཡིན། ",
    "d263:2721": "དཀར་པོ་ཡང་མ་ཡིན་པར་སྣང་བ་མཆོག་ཏུ་ཤིན་ཏུ་འཇམ་པ་མཉེན་པ་ཀ་ཙ་ལིན་ད་ལྟ་བུས་ཀུན་ཏུ་རེག་པ། ",
    "d263:2722": "བུང་བ་དང་། ཀིང་ཤུ་ཀ་ལྟ་བུའི་ཁ་དོག་གི་མེ་ཏོག་གི་ཆར་དེ་དག་གླིང་བཞི་པར་མ་ལུས་པར་རབ་ཏུ་བབ་པོ། །སྐྱེས་བུའི་ཚད་ཙམ་དུས་ཐམས་ཅད་ཁེབས་སོ། །",
    "d263:2723": "བཅོམ་ལྡན་འདས་ཀྱིས་བཀའ་སྩལ་པ། བཞིན་བཟངས་ཕྱོགས་བཅུའི་སངས་རྒྱས་ཐ་མི་དད་པ་ན་མེ་ཏོག་བན་དུ་ཇི་ཙམ་པ་དེ་ཙམ་གྱིས་ད་ལྟར་གྱི་སངས་རྒྱས་བཅོམ་ལྡན་འདས་དེ་དག་བཞུགས་ཤིང་འཚོ་སྐྱོང་བ་ཆོས་ཀྱང་འཆད་དོ། །",
    "d263:2724": "དེའི་ཚེ་རྒྱལ་པོ་བསོད་ནམས་འོད་ཟེར་གྱི་མཛོད་ངས་ཀུན་ཏུ་རྒྱུའི་ཆ་བྱད་ཀྱིས་ཐམས་ཅད་ཀྱི་ཐོག་མར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དུ་བཅུག་གོ། །",
    "d263:2725": "ངས་ཐམས་ཅད་ཀྱི་ཐོག་མར་སྦྱིན་པའི་ཕ་རོལ་ཏུ་ཕྱིན་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་བར་དུ་ཡང་དག་པར་བཞག་གོ། །བཙུད་དོ། །བཀོད་དོ། །",
    "d263:2726": "སངས་རྒྱས་བཅོམ་ལྡན་འདས་དེ་དག་ཐམས་ཅད་ད་ལྟར་སྔོན་གྱི་ཆོ་ག་ཤེས་པའི་རྗེས་སུ་དྲན་པས་སངས་རྒྱས་རེ་རེས་ཀྱང་མེ་ཏོག་བན་དུ་རེ་རེ་བདག་ལ་བསྐུར་རོ། །",
    "d263:2727": "ཁྱེད་ཅག་ཐམས་ཅད་མངོན་སུམ་དུ་གྱུར་པར་གྱུར་ནས་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་དེ་འདི་སྒོམས་ཤིག །",
    "d263:2728": "བཟོད་པ་འདིའི་མཐུས་གང་འདས་པའི་དུས་ན་ཕྱོགས་བཅུའི་སངས་རྒྱས་ཀྱི་ཞིང་ཐ་དད་པར་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་པ། ",
    "d263:2729": "སེམས་ཅན་ལ་ཆོས་ཀྱི་འཁོར་ལོ་བསྐོར་བ། སངས་རྒྱས་ཀྱི་དགོས་པ་ཀུན་ཟད་པར་བྱས་པ། ",
    "d263:2730": "འབྱུང་བ་མེད་པ། མྱ་ངན་ལས་འདའ་བའི་ཁམས་ན་འདུག་པ། མེ་ཏོག་བན་དུའི་ཆར་འདི་དག་ཇི་ཙམ་པ་འདི་ཙམ་གྱི་སེམས་ཅན་ངས་ཚེ་གཅིག་གིས་ཡོངས་སུ་སྨིན་པར་བྱས་སོ། །",
    "d263:2731": "འདས་པའི་དུས་ན་མེ་ཏོག་བན་དུའི་ཆར་འདི་དག་ཇི་ཙམ་པ་དེ་ཙམ་གྱི་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་བ་དག་དེའི་ཚེ་གང་རྒྱལ་པོ་བསོད་ནམས་འོད་ཟེར་གྱི་མཛོད་ངས་ཐམས་ཅད་ཀྱི་ཐོག་མར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དུ་བཅུག་གོ། །",
    "d263:2732": "ངས་ཐམས་ཅད་ཀྱི་ཐོག་མར་སྦྱིན་པ་ལ་སྦྱོར་བར་བྱེད་ཅིང་བཀོད་པ་ནས་ཤེས་རབ་ཀྱི་བར་དུ་སྦྱོར་བར་བྱེད་ཅིང་བཀོད་དོ། །",
    "d263:2733": "བཞིན་བཟངས་མཐུ་ཆེན་པོ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་ལྟོས་ཤིག །",
    "d263:2734": "རིགས་ཀྱི་བུ་ཕོ་དང་རིགས་ཀྱི་བུ་མོ་བྱང་ཆུབ་འདོད་པ་རྣམས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འདོད་པས་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་བསྒོམ་པར་བྱ་བ་འདི་ལ་ཚུལ་བཞིན་དུ་བྱའོ། །",
    "d263:2735": "ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཞེས་བྱ་བ་ཐེག་པ་ཆེན་པོའི་མདོ། ལེའུ་བཅུ་པའོ།། །།བམ་པོ་བཅུ་པ། ",
    "d263:2736": "དེ་ནས་ཀུན་ཏུ་རྒྱུ་ཤིན་ཏུ་རྣམ་པར་ཕྱེ་བའི་འོད་ཟེར་འཆང་བ་ཞེས་བྱ་བ་དེ་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་ཏེ་ཕྱག་འཚལ་ནས་བཅོམ་ལྡན་འདས་ལ་ཚིགས་སུ་བཅད་པ་འདི་དག་གསོལ་ཏོ། །ཤིན་ཏུ་རྐང་གཉིས་མཆོག་གིས་བདེ་བྱིན་པ། །ལྟ་བ་ལོག་ཞུགས་འགྲོ་ལ་སྒྲོན་མ་འཛིན། །ཆོས་ཀྱི་འཁོར་ལོ་དག་གི་སྒྲ་འཇུག་པ། །ཇི་ལྟར་ལྟ་བའི་དྲ་བ་མངོན་འཆད་འགྱུར། །",
    "d263:2737": "དྲི་མ་གསུམ་སྤངས་མིག་གསུམ་གཏོང་ཕོད་པ། །ཆོས་ཀྱིས་འགྲོ་བ་ཐམས་ཅད་ཚིམ་མཛད་པ། །",
    "d263:2738": "ཁམས་གསུམ་འགྲོ་བ་ལ་ནི་སྒྲོན་འཛིན་པ། །ཇི་ལྟར་ལྟ་བའི་དྲ་བ་སྲབ་པར་འགྱུར། །",
    "d263:2739": "འགྲོ་བ་དག་ལ་གསེར་དང་ཟླ་བ་བཞིན། །སྤྱན་ནི་རབ་མཛེས་ཤིན་ཏུ་གསལ་བའི་ཞལ། །བཟོད་པ་ཇི་ལྟར་ཐོབ་པའི་སྤྱོད་པ་གསུངས། །ཇི་ལྟར་ལྟ་བའི་རྒྱུ་རྣམས་འཇིག་པར་འགྱུར། །",
    "d263:2740": "སེམས་ཅན་འགྲོ་བ་སྡིག་པ་ལས་ཟློག་མཛད། སྡིག་པའི་བསམ་བྲལ་ལྟ་བ་དགེ་བ་ལ། །ཚེ་ཡི་ཆུ་བོ་སྡིག་པ་སེལ་འགྱུར་བ། །སྡིག་པའི་ལྟ་གསུམ་ཇི་ལྟར་ཐར་བར་བྱེད། །",
    "d263:2741": "དྲང་སྲོང་ཆེན་པོ་དབང་པོ་ཐམས་ཅད་བསྡམས། །",
    "d263:2742": "དད་པས་མོས་པ་ལྟར་ན་གཞན་ལ་གནས། །རྣམ་པར་སྤྱོད་བཅས་རྩ་བ་ཤིན་སྤང་ཕྱིར། །ལྟ་བའི་མདུད་ཡོང་ཇི་ལྟར་ཟད་པར་འགྱུར། །",
    "d263:2743": "ཐམས་ཅད་འགྲོ་ལ་ཁྱོད་ནི་བློ་གྲོས་ཅན། །མཆོག་གི་བཟོད་པ་དག་གི་ལམ་སྟོན་པ། །བསམ་པ་ཐམས་ཅད་ཀྱིས་ནི་འགྲོ་འདི་མགུ། །སྡིག་པར་ལྟ་བ་ཇི་ལྟར་འཇིག་པར་འགྱུར། །",
    "d263:2744": "འཕགས་པའི་རྒྱལ་པོ་ཉོན་མོངས་དགྲ་སྲེག་པ། །ལམ་གྱི་ཡན་ལག་བརྒྱད་ནི་ཉེ་བར་སྟོན། །",
    "d263:2745": "འགྲོ་ལ་ལྷ་དང་ཟླ་བ་ཀུན་སྤངས་པ། །ལྟ་བའི་མུན་པ་དག་པར་ཇི་ལྟར་འགྱུར། །",
    "d263:2746": "མི་འདུལ་ཁ་ལོ་སྒྱུར་ཞིང་ཐུགས་རབ་དགྱེས། །མི་མཆོག་རྒྱལ་པོ་འགྲོ་ལ་བཀྲ་ཤིས་མཛད། །ལྟ་བ་དགེ་ལ་འགྲོ་བ་འཇུག་པ་མེད། །སྡིག་པ་ལྟ་ལ་གང་དག་རྒྱུན་གཅོད་མེད། །",
    "d263:2747": "བདེ་གཤེགས་འདུལ་དང་བཟོད་དང་སྡོམ་ལ་དགྱེས། །",
    "d263:2748": "འགྲོ་བའི་ཐེ་ཙོམ་སྣ་ཚོགས་དེ་གཟིགས་ཏེ། །ཟླ་བར་གྱུར་པའི་ཆོས་ཀྱི་ཟླ་བ་བྱིན། །སྡིག་པའི་ལྟ་ཀུན་ཇི་བཞིན་འགྱུར་བ་མེད། །",
    "d263:2749": "གཅིག་ཏུ་སྤྱད་པ་རྟག་ཏུ་བསམ་གཏན་དགྱེས། །དེ་བཞིན་འདིར་གནས་དཔག་མེད་འཁོར་དག་ལ། །སྡིག་པའི་ལྟ་བ་ཇི་ལྟར་ཡང་རེག་མེད། །ཆགས་མེད་རྒྱལ་མཚན་དོན་འདི་བཤད་དུ་གསོལ། །",
    "d263:2750": "འཁོར་བའི་སྡུག་བསྔལ་རབ་ཏུ་ཞི་བར་མཛད། །བཱ་རཱ་ཎ་སཱིར་དགེ་བའི་འཁོར་ལོ་བསྐོར། །སྲོག་ཆགས་བྱེ་མང་ལྟ་ལས་ཐར་མཛད་པ། །",
    "d263:2751": "ལྟ་བར་སོང་བ་ཐར་མཛད་ཆོས་གསུངས་གསོལ། །",
    "d263:2752": "ལྟ་བ་སྤྱོད་ཅིང་སྡིག་པའི་བློ་གྲོས་ཅན། །སྲོག་ཆགས་བྱེ་སྟོང་ཕྲག་བཅུ་འདི་དག་གནས། །",
    "d263:2753": "སྡིག་ལྟ་ཀུན་ཇི་བཞིན་འགྱུར་མེད་པ། །བདེ་གཤེགས་ཡོངས་སུ་བསྔོ་བ་ཇི་ལྟར་འགྱུར། །",
    "d263:2754": "དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་ནམ་མཁའི་རང་བཞིན་ཅན་ལ་བཀའ་སྩལ་པ། རིགས་ཀྱི་བུ་གང་གི་ཚེ་བསྐལ་པ་ཚད་མེད་པ་ལས་ཤིན་ཏུ་འདས་པར་སྟོན་པ་དེའི་ཚེ་དེའི་དུས་ན་ལྷོ་ཕྱོགས་ན་སངས་རྒྱས་ཀྱི་ཞིང་སྟོང་ཕྲག་ཉི་ཤུ་ལས་ཤིན་ཏུ་འདས་པ་དེ་ན་སངས་རྒྱས་ཀྱི་ཞིང་བློ་གྲོས་དབྱངས་ཞེས་བྱ་བ་རྙོག་པ་ལྔས་ཤིན་ཏུ་གང་ཞིང་ལྟ་བ་ཐ་དད་པར་སོང་བ་དོག་པ་རྙེད་པར་གྱུར་ཅིང་། ",
    "d263:2755": "སེམས་ཅན་ཀུན་ཏུ་གཟིར་བར་གྱུར་པ་དེ་ལ་དེའི་ཚེ་དེའི་དུས་ན། ",
    "d263:2756": "བཅོམ་ལྡན་འདས་དེ་བཞིན་གཤེགས་པ་ཚངས་པའི་དབང་པོ་ཞེས་བྱ་བ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་གྱུར་པ་དེའི་སྟོང་གསུམ་གྱི་ཉན་ཐོས་ཀྱི་ཚོགས་འདུས་པ་ཆེན་པོར་གྱུར་པ་དྲན་ནམ། ",
    "d263:2757": "ཇི་ལྟར་ད་ལྟར་རྒྱལ་པོ་འབི་འབི་ས་ར་ངའི་ཡོན་བདག་ཆེན་པོ་ཡིན་པས་དེ་ན་ང་འོད་འཛིན་པའི་རྒྱལ་པོ་ཆེན་པོར་གྱུར་ཅིང་དེ་བཞིན་གཤེགས་པ་ཚངས་པའི་དབང་པོར་ཡང་གྱུར་ཏོ། །",
    "d263:2758": "དེ་བཞིན་གཤེགས་པ་ཚངས་པའི་དབང་པོ་འཁོར་དང་བཅས་པ་ལ་དེ་ལྟར་བདག་ཉི་མ་རེ་རེ་ཞིང་ཡང་མེ་ཏོག་སྣ་ཚོགས་དང་། དྲི་སྣ་ཚོགས་དང་། རིན་པོ་ཆེའི་གདུགས་སྣ་ཚོགས་དང་། རོལ་མོ་སྣ་ཚོགས་ཀྱིས་མཆོད་པ་བྱས་སོ། །",
    "d263:2759": "ཡང་བཅོམ་ལྡན་འདས་དེ་ལ་དེ་བཞིན་དུ་ཉན་ཐོས་ཀྱི་དགེ་འདུན་དང་བཅས་པས་ཟླ་བ་གསུམ་དུ་ཡོ་བྱད་ཀྱིས་སྤྱན་དྲངས་ཏེ། ",
    "d263:2760": "ལམ་སྲང་གང་ན་མི་ཡོད་པ་དག་ཁ་ན་མ་ཐོ་བ་མེད་པའི་སྟོན་པ་བྱའོ་ཞེས་ལམ་སྲང་དུ་སྒྲ་འབྱིན་དུ་ཡང་བཅུག་གོ། །",
    "d263:2761": "ལམ་སྲང་དེ་ན་བྲམ་ཟེ་གང་གཱ་ཞེས་བྱ་བ་ཉི་མ་ལ་དད་པ་ཅན་དུ་གྱུར་པ་རྐང་པ་གཅིག་གིས་ཉི་མ་ལ་དགའ་ཞིང་ཉིན་མཚན་སྟོན་པ་ན་མངོན་པར་ཤེས་པ་དེ་བཅོམ་ལྡན་འདས་ལ་སྐྱབས་སུ་འགྲོ་བར་མི་འདོད་ནས། དེ་ངས་སྦྲན་པར་བྱས་སོ། །",
    "d263:2762": "བྲམ་ཟེ་འདིས་ངའི་བྱ་བ་ལ་ནན་ཏན་དུ་མ་བྱས་པས་ཉི་མ་བདུན་དུ་མཆོག་ཏུ་གནོད་པས་གཙེའོ་ཞེས་བྱས་ནས་རྒྱལ་པོའི་ཞམ་རིང་བས་བཟུང་སྟེ་བཙོན་རར་བཅུག་པ་དང་། ",
    "d263:2763": "བྲམ་ཟེ་དེས་རྟག་ཏུ་ཉིན་མཚན་བདུན་དུ་འདི་ལྟ་བུའི་སྨོན་ལམ་བཏབ། །གལ་ཏེ་དེ་བཞིན་དུ་ཚངས་པའི་དབང་པོ་མགོ་རེག་སྣམ་བུ་དམར་པོ་ཅན་ཐམས་ཅད་ཤེས་པར་འགྱུར་བ་དེ་སྦེད་པའི་གནས་འདིར་བདག་གི་གན་དུ་ཤོག་ཤིག །",
    "d263:2764": "དེའི་འོག་ཏུ་ཉི་མ་ཐམས་ཅད་ཤེས་པར་གྱུར་པ་གང་བདག་བཙོན་ར་ནས་ཐར་བར་བྱེད་པ་དེ་བཙོན་ར་འདིར་ཞུགས་ཤིང་གང་གི་མཐུས་བདག་འཚོ་བ་རྙིད་པ་དེ་ལ་བདག་སྐྱབས་སུ་འགྲོའོ། །",
    "d263:2765": "དེ་ནས་ཉིན་མཚན་བདུན་པའི་ཐ་མ་འདས་པ་ན་སྔ་དྲོའི་དུས་ཀྱི་ཚེ་བཅོམ་ལྡན་འདས་དེ་བཞིན་གཤེགས་པ་ཚངས་པའི་དབང་པོའི་གཡས་ཕྱོགས་ན་ནི་ཉི་མའི་ལྷའི་བུ་ཕྱག་འཚལ་ཞིང་འདུག །",
    "d263:2766": "གཡོན་ཕྱོགས་ན་ནི་ཟླ་བའི་ལྷའི་བུ་ཕྱག་འཚལ་ཞིང་འདུག །མདུན་ནི་བརྒྱ་བྱིན་དང་། ",
    "d263:2767": "ཚངས་པ་ཕྱག་འཚལ་ཞིང་འདུག་པ་བཙོན་རར་བཞུད་ནས་དེ་བཞིན་གཤེགས་པ་དེས་བྲམ་ཟེ་ཉི་མ་ལ་དད་པ་ཅན་ལ་བཀའ་སྩལ་པ། ",
    "d263:2768": "བྲམ་ཟེ་ང་ནི་མིར་གྱུར་པ་ཐམས་ཅད་ཀྱིས་ཤེས་པའོ། །",
    "d263:2769": "ཐམས་ཅད་ལ་སྟོན་པའོ། །ལྷ་ཐམས་ཅད་ཀྱིས་ཡིད་ལ་བྱེད་པའོ། །",
    "d263:2770": "སེམས་ཅན་ཐམས་ཅད་ལ་བྱམས་ཤིང་སྙིང་རྗེ་བའོ། །འཁོར་བའི་བཙོན་ར་དང་རྒ་ཤི་ཐམས་ཅད་ལས་ཡོངས་སུ་ཐར་བར་བྱེད་པའོ། །",
    "d263:2771": "བྲམ་ཟེ་ལྟ་བ་ལོག་པའི་རྒྱུན་ཆོད་ཅིག །བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་ཐོབ་ཤིག་ཆོས་ཀྱི་རོས་སེམས་ཅན་ཐམས་ཅད་བོས་ཤིག །",
    "d263:2772": "ལྷ་དང་། མི་དང་། སྐྱེ་དགུའི་ནང་ན་སེམས་ཅན་ལྟ་བ་དོག་པ་རྙེད་པ་རྣམས་ཡོངས་སུ་ཐར་བར་བྱོས་ཤིག །",
    "d263:2773": "དེ་ནས་བྲམ་ཟེ་དེ་དགའ་མགུ་ཡིད་བདེ་བ་སྐྱེས་ནས་དེ་བཞིན་གཤེགས་པ་ཚངས་པའི་དབང་པོའི་ཞབས་གཉིས་ཀྱི་དྲུང་དུ་འོངས་ནས་གསོལ་པ། བཙུན་པ་བཅོམ་ལྡན་འདས་སྡིག་པའི་ལྟ་བར་སོང་བའི་ནོངས་པ་སྤངས་ཏེ། བཅོམ་ལྡན་འདས་དང་། ཆོས་དང་། དགེ་འདུན་ལ་བདག་ནི་འདི་ལྟར་སྐྱབས་སུ་མཆིའོ། །",
    "d263:2774": "དེ་བཞིན་གཤེགས་པས་བཀའ་སྩལ་པ། བྲམ་ཟེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཁྱོད་ཀྱིས་བསམ་པ་ཐམས་ཅད་ཡོངས་སུ་རྫོགས་པ་ལེགས་སོ་ལེགས་སོ། །",
    "d263:2775": "གང་གི་ཕྱིར་འདི་ལ་བྲམ་ཟེའི་ཡོན་ཏན་ཐམས་ཅད་ཡོངས་སུ་རྫོགས་པར་འདོད་པ་དང་། སེམས་ཅན་ཐམས་ཅད་ལ་བདེ་བསྐྱེད་པར་འདོད་པ་དང་། ཁམས་གསུམ་ཐམས་ཅད་ཟིལ་གྱིས་གནོན་པར་འདོད་པ་དང་། སངས་རྒྱས་ཐམས་ཅད་ལ་མཆོད་པར་འདོད་པ་དང་། སྐྱེ་དགུ་ཐམས་ཅད་ཟིལ་གྱིས་གནོན་པར་འདོད་པ་དང་། ",
    "d263:2776": "རྒ་ཤི་ལས་ཐར་བར་བྱ་བར་འདོད་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱ་བ་དེ་ལྟར་ཁྱོད་གྲགས་པ་བརྗོད་པའི་ཡོན་ཏན་དང་ལྡན་པར་འགྱུར་རོ། །",
    "d263:2777": "དེས་གསོལ་པ། བཙུན་པ་བཅོམ་ལྡན་འདས་བདག་བཅོམ་ལྡན་འདས་གཤེགས་པའི་བར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱའོ་ཞེས་ངས་ཐོས་ནས་ངས་བྲམ་ཟེ་དེ་ཡོ་བྱད་ཐམས་ཅད་ཀྱིས་བོས་པ་དང་། ",
    "d263:2778": "བྲམ་ཟེ་དེ་ཡང་ཞག་བདུན་དུ་དབེན་པར་ཞུགས་ནས་སྨོན་ལམ་གདབ་པར་བསམས་པ་དང་། ",
    "d263:2779": "ཞག་བདུན་པ་དེ་ལས་ཤིན་ཏུ་འདས་ནས་བཅོམ་ལྡན་འདས་དེ་བཞིན་གཤེགས་པ་ཚངས་པའི་དབང་པོ་གང་ན་བ་དེར་ཉེ་བར་ཕྱིན་ཏེ་བཅོམ་ལྡན་འདས་དེའི་སྤྱན་སྔར་སྨོན་ལམ་བཏབ་བོ། །",
    "d263:2780": "བཅོམ་ལྡན་འདས་ཀྱིས་བཀའ་སྩལ་པ། ནམ་མཁའི་རང་བཞིན་ཅན་གང་བྲམ་ཟེ་ཉི་མ་ལ་དད་པ་ཅན་དུ་གྱུར་པ་ངས་བཙོན་རར་བཅུག་པ་དེ་ནི་གང་། ",
    "d263:2781": "བྱང་ཆུབ་སེམས་དཔའ་ནམ་མཁའི་རང་བཞིན་ཅན་གྱིས་གསོལ་པ། བཅོམ་ལྡན་འདས་བདག་ནི་བྲམ་ཟེ་ཉི་མ་ལ་དད་པ་ཅན་དུ་གྱུར་ཏེ། ",
    "d263:2782": "བདག་ཀྱང་བཅོམ་ལྡན་འདས་དེ་བཞིན་གཤེགས་པ་ཚངས་པའི་དབང་པོ་དེའི་སྤྱན་སྔར་སྨོན་ལམ་བཏབ་བོ། །",
    "d263:2783": "བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་གང་སྔོན་བཅོམ་ལྡན་འདས་དེ་བཞིན་གཤེགས་པ་ཚངས་པའི་དབང་པོའི་སྤྱན་སྔར་སྨོན་ལམ་བཏབ་པར་གྱུར་པ་དེ་རྗོད་ཅིག །གསོལ་པ། ",
    "d263:2784": "བཙུན་པ་བཅོམ་ལྡན་འདས་གང་གི་ཚེ་བདག་སངས་རྒྱས་མཆོད་པ་དང་། ཆོས་མཉན་པ་དང་། དགེ་འདུན་ལ་བསྙེན་བཀུར་བྱ་བའི་ཕྱིར་སྟན་ལས་ལྡང་བར་འདོད་པ་བདག་གི་སྨོན་ལམ་དེ་བཞིན་དུ་གྱུར་ཏོ། །",
    "d263:2785": "གང་གི་ཚེ་བདག་སྟན་ལས་ལངས་ནས་བདག་གི་ལུས་ལ་སའི་ཁམས་ཀྱི་རྡུལ་ཕྲ་མོ་ཤིན་ཏུ་ཕྲ་བའི་ཚད་ཇི་ཙམ་དུ་འགྱུར་བ་དེ་ཙམ་གྱི་སེམས་ཅན་ཐམས་ཅད་ལས་སེམས་ཅན་རེ་རེའི་རྟག་པར་ལྟ་བ་དང་། ཆད་པར་ལྟ་བ་དང་། ཕྱིན་ཅི་ལོག་བཞི་ཀུན་ནས་ལྡང་བའི་ལྟ་བ་དང་། སྲིད་པའི་ལྟ་བ་དང་། སྲིད་པ་དང་བྲལ་བའི་ལྟ་བ་དང་། ",
    "d263:2786": "འཇིག་ཚོགས་ཀྱི་ལྟ་བ་དང་། མཐར་འཛིན་པའི་ལྟ་བ་དང་དེ་ལ་སོགས་པ་དང་། ",
    "d263:2787": "གང་ལ་ལ་འཇིག་རྟེན་པའི་ཟག་པ་དང་བཅས་པའི་ཉེ་བར་ལེན་པའི་ལྟ་བ་རྣམས་དང་། དེ་ཙམ་གྱི་སེམས་ཅན་གཅིག་གི་སྔོན་གྱི་མཐའི་མུ་ལ་ལྟ་བ་ཐམས་ཅད་མ་ལུས་པར་མངོན་པར་འདུས་བྱས་སུ་འགྱུར་བ་དང་། དེ་ཙམ་གྱི་སེམས་ཅན་རེ་རེའི་འཁོར་བ་བསྐལ་པ་བྱེ་བ་ཁྲག་ཁྲིག་བརྒྱ་སྟོང་སྐམས་པར་གྱུར་ཅིག་ཅེས་བདག་གི་སྨོན་ལམ་དེ་བཞིན་དུ་བཏབ་བོ། །སེམས་ཅན་གཅིག་གི་སེམས་དང་བསམ་པ་ལ་ཡང་དེ་ལ་སོགས་པའི་ལྟ་བ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་བར་དུ་སྐྱེ་བར་མ་གྱུར་ཅིག །",
    "d263:2788": "ཡང་བདག་གི་དེ་ཙམ་གྱི་མཐའི་མུ་བརྩམས་པ་ནས་བླ་ན་མེད་པར་མྱ་ངན་ལས་འདའ་བའི་བར་གྱི་ཕྱིར་དེ་ལ་སོགས་པའི་ལྟ་བ་ཀུན་འཕགས་པར་གྱུར་པ་དེ་ལ་སོགས་པའི་ལྟ་བ་དེ་དག་ཀྱང་མ་ལུས་པར་སེམས་དང་བསམ་པ་ལ་མ་འཇུག་ཅིག །",
    "d263:2789": "བཅོམ་ལྡན་འདས་གང་གི་ཚེ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དེའི་ཚེ། ",
    "d263:2790": "སེམས་ཅན་ཐམས་ཅད་ལས་སེམས་ཅན་རེ་རེའི་དེ་ཙམ་གྱི་ལྟ་བ་མ་ལུས་པར་སེལ་བ་འདི་ནི་བཅོམ་ལྡན་འདས་བདག་གི་སྨོན་ལམ་དུ་གྱུར་ཏོ། །",
    "d263:2791": "གང་གི་ཚེ་སངས་རྒྱས་ལ་ལྟ་བ་ནས་དགེ་འདུན་ལ་བསྙེན་བཀུར་བའི་བར་གྱི་ཕྱིར་བ་དག་སྟན་ལས་ལངས་པ་དེའི་ཚེ་སེམས་འདི་ལྟར་བསྐྱེད་དེ། བདག་གི་ལུས་ཀྱི་སྐྲའི་རྩེ་མོའི་ཆ་ཤས་ཙམ་གྱིས་ཆུའི་ཁམས་གཏོར་བར་འགྱུར་བ་ཇི་ཙམ་པ་དེ་ཙམ་གྱི་སེམས་ཅན་ཐམས་ཅད་ལས་སེམས་ཅན་རེ་རེའི་ལས་ཀྱི་སྒྲིབ་པ་མ་ལུས་པར་ཡོངས་སུ་ཟད་པར་འགྲོའོ། །",
    "d263:2792": "སྔོན་གྱི་མཐའི་མུ་ཇི་ཙམ་པ་ལ་ཕ་རོལ་གྱི་ཕ་རོལ་ཏུ་ཕྱིན་པ་དྲུག་སྒྲིབ་པ་བྱས་པར་འགྱུར་བ་དང་། ལས་ཀྱི་སྒྲིབ་པ་དང་། སེམས་ཅན་གྱི་སྒྲིབ་པ་དང་། དགེ་བའི་སྒྲིབ་པ་དག་འཕགས་ཤིང་འདོར་བར་མ་གྱུར་ཏོ། །",
    "d263:2793": "ཕྱི་མའི་མཐའི་མུ་ནས་བླ་ན་མེད་པར་ཡོངས་སུ་མྱ་ངན་ལས་འདའ་བའི་བར་དུ་ཕ་རོལ་གྱི་སྒྲིབ་པར་བྱེད་པ་མ་ལུས་པར་འཕང་བར་འགྱུར་རོ། །",
    "d263:2794": "གང་ཡང་བདག་གི་སྔོན་གྱི་མཐའི་མུ་ལ་སྤྱད་པས་ཕ་རོལ་གྱི་ཕ་རོལ་ཏུ་ཕྱིན་པ་དྲུག་ལ་སྒྲིབ་པར་བྱས་པར་འགྱུར་ཞིང་། ཆོས་ཀྱི་སྒྲིབ་པ་དང་། སེམས་ཀྱི་སྒྲིབ་པ་དང་། ",
    "d263:2795": "དགེ་བའི་སྒྲིབ་པར་འགྱུར་བ་དག་ཕྱིས་སེམས་ཅན་རྣམས་ཡོངས་སུ་སྨིན་པའི་རྒྱུས་སྤང་བ་ནས་ཡོངས་སུ་མྱ་ངན་ལས་འདའ་བའི་བར་དུ་དེ་དག་ཐམས་ཅད་མ་ལུས་པར་ཡོངས་སུ་ཟད་པར་འགྲོའོ། །",
    "d263:2796": "གང་གི་ཚེ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དེའི་ཚེ། སེམས་ཅན་ཐམས་ཅད་ལས་སེམས་ཅན་རེ་རེའི་དེ་སྙེད་ཀྱི་རྣམ་པ་དེ་ལྟ་བུའི་སྒྲིབ་པའི་ཆོས་མ་ལུས་པར་འཕང་བར་བྱ་ཞིང་སེམས་ཅན་རེ་རེ་ལ་ཡང་མྱུར་དུ་དེ་དེ་ཙམ་གྱི་ཏིང་ངེ་འཛིན་གྱི་གཟུངས་བཀོད་པར་བྱའོ། །",
    "d263:2797": "སེམས་ཅན་ཐམས་ཅད་མངལ་གྱི་གནས་ལས་ཡོངས་སུ་གྲོལ་བར་བྱའོ། །",
    "d263:2798": "སེམས་ཅན་ཐམས་ཅད་རྒ་ཤི་འབྱུང་བའི་རྒྱ་མཚོ་ལས་བསྒྲལ་བར་བྱའོ་ཞེས་གང་གི་ཚེ་བདག་དགེ་འདུན་ལ་བསྙེན་བཀུར་བའི་བར་གྱི་ཕྱིར་སྟན་ལས་ལྡང་བར་བྱ་བ་འདི་ནི་བཙུན་པ་བཅོམ་ལྡན་འདས་བདག་གི་སྨོན་ལམ་དུ་གྱུར་ཏོ། །",
    "d263:2799": "གང་གི་ཚེ་བདག་སྟན་གྱི་ལོངས་སྤྱོད་དང་བདེ་བའི་ཡོ་བྱད་སྤངས་ཏེ། བདག་གི་ལུས་ཀྱི་སྐྲའི་རྩེ་མོའི་ཆ་ཤས་ཙམ་དུ་མེའི་ཁམས་གྱུར་པ་ཇི་ཙམ་པ་དེ་ཙམ་གྱི་སེམས་ཅན་ཐམས་ཅད་ལས་སེམས་ཅན་རེ་རེའི་སྔོན་གྱི་མཐའི་མུ་ནས་ད་ལྟར་གྱི་སྐྱེ་བའི་བར་དུ་གཞན་ལ་ལས་ཀྱིས་མ་ལུས་པར་མངོན་པར་འདུས་བྱས་པར་འགྱུར་རོ། །",
    "d263:2800": "གང་གི་ཚེ་ཕྱི་མའི་མཐའི་མུ་ནས་བླ་ན་མེད་པ་མྱ་ངན་ལས་འདའ་བའི་བར་དུ་འཕངས་ཤིང་སེམས་ཅན་རེ་རེའི་དེ་ཙམ་གྱི་ངན་སོང་གི་ལས་མ་ལུས་པར་སྒྲུབ་པར་འགྱུར་བ་ནས་བླ་ན་མེད་པར་མྱ་ངན་ལས་འདའ་བའི་བར་དུ་བྲལ་བ་མེད་པར་འགྱུར་རོ། །",
    "d263:2801": "འཕགས་པའི་གདན་འདི་ནས་བྱང་ཆུབ་ཀྱི་སྙིང་པོའི་གདན་གྱི་བར་དུ་བྲལ་བ་མེད་པར་འགྱུར་རོ། །",
    "d263:2802": "གང་ཡང་བདག་གིས་སྔོན་གྱི་མཐའི་མུ་ལ་རྣམ་པ་དེ་ལྟ་བུའི་ལས་བསྒྲུབས་པ་མངོན་པར་འདུས་བྱས་པར་འགྱུར་རོ། །",
    "d263:2803": "གང་ཡང་མངོན་པར་འདུ་བྱེད་པ་ནས་བླ་ན་མེད་པར་མྱ་ངན་ལས་འདའ་བའི་བར་དུ་ཐམས་ཅད་ཀྱི་སྐྱེ་བ་མ་ལུས་པར་ཡོངས་སུ་ཟད་པར་འགྱུར་རོ། །",
    "d263:2804": "གང་གི་ཚེ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པ་དེའི་ཚེ་སེམས་ཅན་སྤྱོད་ཡུལ་ངན་པ་དང་། དམའ་བའི་ངན་འགྲོར་གནས་པ་དག་ཡོངས་སུ་ཐར་བར་བྱ་བ་ནས་ཕ་རོལ་ཏུ་ཕྱིན་པ་དྲུག་ལ་དགོད་པར་བྱ་བའི་བར་དུ་འདི་ནི་བཙུན་པ་བཅོམ་ལྡན་འདས་བདག་གི་སྨོན་ལམ་དུ་གྱུར་ཏོ། །",
    "d263:2805": "གང་གི་ཚེ་བདག་སངས་རྒྱས་ལ་ལྟ་བ་ནས་དགེ་འདུན་ལ་བསྙེན་བཀུར་བའི་ཕྱིར་སྟན་ལས་ལངས་ཏེ་སྨོན་ལམ་འདི་ལྟ་བུ་བྱས་ཏེ། ",
    "d263:2806": "རླུང་གི་ཁམས་བདག་གི་ལུས་ཀྱི་སྐྲའི་རྩེ་མོའི་ཆ་ཤས་ཙམ་དུ་འགྱུར་བ་ཇི་ཙམ་པ་དེ་ཙམ་གྱི་སེམས་ཅན་ཐམས་ཅད་ལས་སེམས་ཅན་རེ་རེའི་དེ་ཙམ་གྱི་སྔོན་གྱི་མཐའི་མུའི་བར་དུ་གཞན་ལ་ཁམས་མཚུངས་པ་མེད་པའི་འཁྲུག་པར་བྱེད་པའི་ལས་དེ་དག་ཐམས་ཅད་མ་ལུས་པར་འདུས་བྱས་པར་འགྱུར་རོ། །",
    "d263:2807": "ཡང་འཁོར་བ་ན་འཁོར་བ་ནས་བླ་ན་མེད་པར་ཡོངས་སུ་མྱ་ངན་ལས་འདའ་བའི་བར་དུ་ཁམས་འཁྲུག་པའི་ནད་དུ་མ་གྱུར་ཅིག །",
    "d263:2808": "གང་ཡང་བདག་གིས་སྔོན་གྱི་མཐའི་མུ་ནས་བརྩམས་ཏེ་གཞན་ལ་ཁམས་འཁྲུག་པར་བྱེད་པའི་ལས་མ་ལུས་པར་མངོན་པར་འདུ་བྱ་བར་འགྱུར་བ་ནས་བླ་ན་མེད་པ་ཡོངས་སུ་མྱ་ངན་ལས་འདའ་བའི་བར་དུ་འཕང་བར་བྱའོ། །",
    "d263:2809": "གང་གི་ཚེ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བ་དེའི་ཚེ་སེམས་ཅན་ཐམས་ཅད་ལས་སེམས་ཅན་རེ་རེ་ལ་ཡང་ཇི་ཙམ་གྱི་ཏིང་ངེ་འཛིན་སྒྲུབ་པའི་ཚུལ་གྱིས་ཁམས་འཁྲུག་པ་མ་ལུས་པར་སེལ་བར་བྱའོ། །",
    "d263:2810": "སེམས་ཅན་ཐམས་ཅད་ལས་སེམས་ཅན་རེ་རེ་ལ་ཡང་དེ་ཙམ་གྱི་བརྩོན་འགྲུས་ལ་དམིགས་པ་ཐབས་ལ་མཁས་པའི་ཡེ་ཤེས་བསླབ་པར་བྱ་ཞིང་དེ་ཙམ་གྱི་ཆོས་ཀྱི་སྒོ་སྟོང་ཡང་རབ་ཏུ་བསྟན་པར་བྱའོ། ",
    "d263:2811": "དེ་ཙམ་གྱི་སྦྱིན་པའི་ཕ་རོལ་ཏུ་ཕྱིན་པ་ལ་སྦྱོར་བར་བྱ་བ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་བར་དུ་སྦྱོར་བར་བྱའོ། །",
    "d263:2812": "ཕྱིར་མི་ལྡོག་པའི་ས་ལ་དགོད་པར་བྱའོ། །",
    "d263:2813": "དེ་ཙམ་གྱི་སངས་རྒྱས་བཅོམ་ལྡན་འདས་རྣམས་ཀྱི་སེམས་ཅན་རེ་རེ་ལ་ཡང་བཅོལ་ཞིང་གདམས་པར་བྱ་བ་འདི་ནི་བཙུན་པ་བཅོམ་ལྡན་འདས་བདག་གི་སྨོན་ལམ་དུ་གྱུར་ཏོ། །",
    "d263:2814": "གང་གི་ཚེ་བདག་སངས་རྒྱས་ལ་བལྟ་བ་ནས་དེ་བཞིན་དུ་སྨོན་ལམ་བྱས་པའི་བར་དུ་རྐང་ལག་གཉིས་ས་ལ་གཞག་པར་བྱའོ། །གང་གི་ཚེ་བདག་ནམ་མཁའི་ཁམས་མཐའ་ཡས་མུ་མེད་པ་ཉོན་མོངས་པས་བཅིངས་པའི་བག་ལ་ཉལ་བ་ཐམས་ཅད་ཀྱིས་ཉོན་མོངས་པ་མེད་པ་ཇི་ཙམ་པ་ལ་ནམ་མཁའ་ལ་ཆགས་པ་མེད་པར་འགྲོ་བ་ན་སེམས་ཅན་ཐམས་ཅད་ལ་སེམས་ཅན་རེ་རེ་ལ་ཡང་དེ་ཙམ་གྱི་ཉོན་མོངས་པས་བཅིངས་པའི་བག་ལ་ཉལ་བ་གྲངས་མེད་པ་བརྗོད་དུ་མེད་པ་མ་ལུས་པར་གྱུར་ཅིག །",
    "d263:2815": "དེ་ཙམ་གྱི་ཆོས་ཐམས་ཅད་ཀྱི་ཚུལ་ནམ་མཁའི་རང་བཞིན་ལྟ་བུ་ལ་ཞུགས་པ་ནས་བླ་ན་མེད་པར་ཡོངས་སུ་མྱ་ངན་ལས་འདའ་བའི་བར་དུ་ཉོན་མོངས་པ་ཐམས་ཅད་དང་འདྲེས་པ་མེད་པར་གྱུར་ཅིག །",
    "d263:2816": "ཆོས་ཐམས་ཅད་མ་དྲན་པ་མེད་པར་འགྱུར་བ་ནས་ནམ་མཁའི་ཁམས་མཐའ་ཡས་མུ་མེད་པའི་ཉོན་མོངས་པས་བཅིངས་པའི་བག་ལ་ཉལ་བས་ཉོན་མོངས་པ་མེད་པའི་བར་དུ་དེ་ཙམ་གྱི་ཉོན་མོངས་པས་བཅིངས་པའི་བག་ལ་ཉལ་བ་ཐམས་ཅད་མ་ལུས་པར་དག་པར་གྱུར་ཅིག །",
    "d263:2817": "དེ་ཙམ་གྱི་ཆོས་ཐམས་ཅད་ཀྱི་ཚུལ་ནམ་མཁའི་རང་བཞིན་ལྟ་བུ་ནས་བླ་ན་མེད་པར་ཡོངས་སུ་མྱ་ངན་ལས་འདའ་བའི་བར་དུ་འཇུག་པར་བྱའོ། །",
    "d263:2818": "བདག་ནི་ནམ་མཁའ་ལ་ཀུན་ཏུ་རྟོག་པས་འཁོར་བ་ན་བདག་བླ་ན་མེད་པའི་ཡེ་ཤེས་ཐོབ་པར་བྱ་བའི་ཕྱིར་བྱང་ཆུབ་ཀྱི་སྤྱོད་པ་སྤྱད་པར་བྱའོ། །",
    "d263:2819": "སེམས་ཅན་ཐམས་ཅད་ཀྱི་ཉོན་མོངས་པའི་རྙོག་པ་སྦྱང་བར་བྱ་བ་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱ་བའི་བར་དུ། ",
    "d263:2820": "སེམས་ཅན་ཐམས་ཅད་ལས་སེམས་ཅན་རེ་རེ་ལ་ཡང་དེ་ཙམ་གྱི་དགེ་བའི་ཆོས་མཐའ་ཡས་མུ་མེད་པ་བསྟན་པར་བྱའོ། །",
    "d263:2821": "ནམ་མཁའི་རང་བཞིན་ལྟ་བུའི་ཕ་རོལ་ཏུ་ཕྱིན་པ་དྲུག་ལ་བསླབ་པར་བྱ་ཞིང་དགོད་པར་བྱ་བ་ནས་བླ་ན་མེད་པར་ཡོངས་སུ་མྱ་ངན་ལས་འདས་པའི་བར་དུ་སེམས་ཅན་དེ་དག་ཆོས་ཀྱི་སྒོ་ནམ་མཁའི་རང་བཞིན་ཅན་ཕ་རོལ་ཏུ་ཕྱིན་པ་དང་ལྡན་པ་བྱེ་བ་ཁྲག་ཁྲིག་བརྒྱ་སྟོང་དེ་དག་ཏུ་དྲན་པ་ཉམས་པར་མ་གྱུར་པ་འདི་ནི། ",
    "d263:2822": "བཙུན་པ་བཅོམ་ལྡན་འདས་བདག་གི་སྨོན་ལམ་དུ་གྱུར་ཏོ། །",
    "d263:2823": "གང་གི་ཚེ་བདག་སངས་རྒྱས་བལྟ་བ་དང་། ཆོས་མཉན་པ་དང་། དགེ་འདུན་ལ་བསྙེན་བཀུར་བའི་ཕྱིར་ཉེ་བར་འགྲོ་བ་ཡང་དེ་བཞིན་དུ་སྨོན་ལམ་བཏབ་སྟེ་སྤྱད་པ་ན་བདག་གི་རྐང་པ་གཉིས་ཀྱི་མཐིལ་ས་ལ་རེག་པ་ཇི་ཙམ་པ་དང་། གླིང་བཞི་པའི་ས་ནས་བཟུང་སྟེ། བླ་ན་མེད་པའི་རྡུལ་ཤིན་ཏུ་ཕྲ་བར་འགྱུར་བ་ཇི་ཙམ་པ་དེ་ཙམ་གྱི་སེམས་ཅན་ཐམས་ཅད་ལས་སེམས་ཅན་རེ་རེ་ལ་ཡང་ཕྱི་མའི་མཐའི་མུ་ནས་བཟུང་སྟེ། ཕ་རོལ་གྱི་གནན་ཡན་ལག་མ་ཚང་བ་འདོད་པ་མེད་པར་འགྱུར་བ་ཡོད་ཅིང་ལས་ཀྱི་སྒྲིབ་པས་འཕངས་པར་འགྱུར་བ་སེམས་ཅན་རེ་རེ་ལ་ཡང་དེ་ཙམ་གྱི་ལས་དེ་དག་མ་ལུས་པར་འགྱུར་ཞིང་། ",
    "d263:2824": "འཁོར་བ་ན་འཁོར་བ་ནས་བླ་ན་མེད་པར་ཡོངས་སུ་མྱ་ངན་ལས་འདའ་བའི་བར་དུ་ཡན་ལག་མ་ཚང་བ་མེད་པར་གྱུར་ཅིག །",
    "d263:2825": "གང་ཡང་བདག་གིས་སྔོན་གྱི་མཐའི་མུ་ནས་བཟུང་སྟེ། ཕ་རོལ་གྱི་གན་དུ་ཡན་ལག་མ་ཚང་བའི་ལས་ཀྱི་སྒྲིབ་པ་ཇི་ཙམ་པ་དེ་ཙམ་འཕངས་པར་འགྱུར་བ་དེ་དག་ཐམས་ཅད་མ་ལུས་པར་ཡོངས་སུ་ཟད་པར་གྱུར་ཅིག །",
    "d263:2826": "བདག་བླ་ན་མེད་པའི་ཡེ་ཤེས་ཆེན་པོ་ཐོབ་པའི་རྒྱུར་བྱས་ཏེ་སྟོབས་ལྔའི་ཡན་ལག་དང་བྲལ་བ་མེད་པར་འགྱུར་རོ། །",
    "d263:2827": "གང་གི་ཚེ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དེའི་ཚེ། སེམས་ཅན་ཐམས་ཅད་ལས་སེམས་ཅན་རེ་རེ་ལ་ཡང་དེ་ཙམ་གྱི་དབང་པོ་དང་། སྟོབས་དང་། བྱང་ཆུབ་ཀྱི་ཡན་ལག་ཡོངས་སུ་བཀང་བར་བྱ་བའི་ཕྱིར་ཏིང་ངེ་འཛིན་གྱི་སྒོ་བསྟན་པར་བྱའོ། །",
    "d263:2828": "སེམས་ཅན་ཐམས་ཅད་ཐེག་པ་གསུམ་ལ་ལུང་སྟོན་ཅིང་ཕྱིར་མི་ལྡོག་པའི་ས་ལ་ཡང་དགོད་པར་བྱ་བ་འདི་ནི་བཙུན་པ་བཅོམ་ལྡན་འདས་བདག་གི་སྨོན་ལམ་དུ་གྱུར་ཏོ། །",
    "d263:2829": "གང་གི་ཚེ་བདག་སངས་རྒྱས་མཐོང་ཞིང་ཆོས་སྨྲ་བ་དང་དགེ་སློང་གི་དགེ་འདུན་མཐོང་ནས་ཀྱང་དེ་བཞིན་དུ་སྨོན་ལམ་བཏབ་བོ། །དེ་འགྲོ་བ་ལྔ་དང་། གནས་གསུམ་དང་། སྐྱེ་གནས་བཞི་ལ་རྣམ་པར་ཤེས་པའི་ཁམས་སུ་འགྱུར་བ་ཇི་ཙམ་པ་དེ་ཙམ་གྱི་སེམས་ཅན་ཐམས་ཅད་ལས་སེམས་ཅན་རེ་རེ་ལ་ཡང་སྔོན་གྱི་མཐའི་མུ་ནས་བཟུང་སྟེ། གཞན་ལ་དབང་པོ་དྲུག་མ་ཚང་བའི་ལས་ཐམས་ཅད་མ་ལུས་པར་འཕངས་པར་གྱུར་ཅིག །",
    "d263:2830": "ཕྱི་མའི་མཐའི་མུ་འཕང་བ་ནས་མཆོག་ཏུ་རྒྱ་ཆེ་བ་དགའ་བར་བྱེད་པའི་དབང་པོ་དྲུག་ཡོངས་སུ་རྫོགས་པ་ཐོབ་པར་གྱུར་པ་བླ་ན་མེད་པར་ཡོངས་སུ་མྱ་ངན་ལས་འདའ་བའི་བར་དུ་དབང་པོ་དྲུག་མཚང་བ་མེད་པར་གྱུར་ཅིག །",
    "d263:2831": "གང་ཡང་བདག་གིས་སྔོན་གྱི་མཐའི་མུ་ནས་བཟུང་སྟེ། གཞན་ལ་དབང་པོ་ཉམས་པའི་ལས་མངོན་པར་འདུས་བྱས་པ་འཕངས་པར་འགྱུར་བ་མ་ལུས་པར་འདོར་བ་མེད་པར་གྱུར་ཅིག །",
    "d263:2832": "སེམས་ཅན་རྣམས་བླ་ན་མེད་པའི་ཡེ་ཤེས་ཆེན་པོ་ཐོབ་པའི་བར་གྱི་ཕྱིར་མཆོག་ཏུ་རྒྱ་ཆེ་བ་བལྟ་ན་སྡུག་པ་དགའ་བར་བྱེད་པའི་དབང་པོ་དྲུག་ཡོངས་སུ་ཚང་བས་བྲལ་བ་མེད་པར་གྱུར་ཅིག །",
    "d263:2833": "གང་གི་ཚེ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དེའི་ཚེ། ",
    "d263:2834": "བདག་གིས་སེམས་ཅན་ཐམས་ཅད་ལས་སེམས་ཅན་རེ་རེ་ལ་ཡང་ལས་ཀྱི་སྒྲིབ་པ་མ་ལུས་པར་ཐལ་བར་བྱས་པ་འདི་ནི་བཅོམ་ལྡན་འདས་བདག་གི་སྨོན་ལམ་དུ་གྱུར་ཏོ། །གང་གི་ཚེ་བདག་སངས་རྒྱས་དང་། ཆོས་སྨྲ་བ་དང་། ",
    "d263:2835": "དགེ་འདུན་གྱི་སྤྱན་སྔར་པུས་མོ་གཡས་པའི་ལྷ་ང་ས་ལ་བཙུགས་ནས་འདི་ལྟར་སེམས་བསྐྱེད་པར་བྱའོ། །བདག་གིས་སྔོན་གྱི་མཐའི་མུ་ནས་བཟུང་སྟེ། སྐད་ཅིག་ཐང་ཅིག་ཡུད་ཙམ་གྱིས་སོང་བར་གྱུར་པ་ཇི་ཙམ་པ་སེམས་ཅན་ཐམས་ཅད་ལས་སེམས་ཅན་རེ་རེ་ལ་ཡང་དེ་ཙམ་གྱི་སྔོན་གྱི་མཐའི་མུ་ནས་བཟུང་བ་ནས། བདག་མི་དགེ་བ་བཅུའི་ལས་ཀྱི་ལམ་ཡང་དག་པར་བཟུང་སྟེ། ",
    "d263:2836": "རྣམ་པར་མ་སྨིན་པར་འཇུག་ཅིང་འདོར་བ་མེད་པར་བྱས་པའི་བར་དུ་མ་ལུས་པར་རྣམ་པར་མ་སྨིན་པར་གྱུར་ཅིག །",
    "d263:2837": "ཡང་སེམས་ཅན་རེ་རེ་ལ་ཡང་ཕ་རོལ་ཏུ་ཕྱིན་པ་དྲུག་རྫོགས་པར་བྱ་བའི་ཕྱིར། དེ་ཙམ་གྱི་ལུས་དང་ངག་དང་ཡིད་ཀྱི་འདུ་བྱེད་རྣམས་དགེ་བ་ལ་མངོན་པར་འདུས་བྱས་སུ་གྱུར་ཅིག །",
    "d263:2838": "གང་ཡང་བདག་གིས་སྔོན་གྱི་མཐའི་མུ་ནས་བཟུང་སྟེ། དགེ་བ་བཅུའི་ལས་ཀྱི་ལམ་ལ་རྣམ་པར་སྨིན་པར་འཇུག་ཅིང་འདོར་བ་མེད་པར་འགྱུར་བ་མ་ལུས་པར་རྣམ་པར་སྨིན་པར་གྱུར་ཅིག །",
    "d263:2839": "བདག་ནི་རྟག་ཏུ་དགེ་བ་བཅུའི་ལས་ཀྱི་ལམ་གྱིས་འབྲལ་བ་མེད་པར་འགྱུར་བ་ནས། ",
    "d263:2840": "བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བའི་བར་དུ་སེམས་ཅན་ཐམས་ཅད་ལས་སེམས་ཅན་རེ་རེ་ལ་ཡང་དེ་ཙམ་གྱི་དགེ་བ་དང་མི་དགེ་བའི་འདུས་བྱས་ཀྱི་ཆོས་རབ་ཏུ་བསྟན་ཅིང་། ",
    "d263:2841": "ཐེག་པ་གསུམ་གྱིས་ལུང་བསྟན་པར་བྱ་བ་འདི་ནི་བཅོམ་ལྡན་འདས་བདག་གི་སྨོན་ལམ་དུ་གྱུར་ཏོ། །",
    "d263:2842": "གང་གི་ཚེ་བདག་སངས་རྒྱས་ཀྱི་སྤྱན་སྔར་པུས་མོ་གཡས་པའི་ལྷ་ང་ས་ལ་བཙུགས་ཤིང་ཆོས་སྨྲ་བའི་མདུན་དུ་པུས་མོ་གཡས་པའི་ལྷ་ང་ས་ལ་བཙུགས་ཏེ་དེ་ལྟ་བུའི་སྨོན་ལམ་བཏབ་པས་བདག་སྔོན་གྱི་མཐའི་མུ་ནས་བཟུང་སྟེ། ཉིན་མཚན་མེད་པ་ཇི་ཙམ་པ་སེམས་ཅན་རྣམས་ལས་སེམས་ཅན་རེ་རེ་ལ་ཡང་དེ་ཙམ་གྱི་ངན་འགྲོ་གསུམ་སྒྲུབ་པའི་ལས་ཀྱི་སྒྲིབ་པ་མ་ལུས་པར་ཟད་པར་གྱུར་ཅིག །",
    "d263:2843": "གང་ཕ་རོལ་ལ་སྐྱེད་པར་འགྱུར་བ་བདེ་འགྲོ་གསུམ་ལ་ཉོན་མོངས་པ་མེད་པར་འགྱུར་བ་ནས་བླ་ན་མེད་པར་ཡོངས་སུ་མྱ་ངན་ལས་འདའ་བའི་བར་དུ་ངན་འགྲོར་སྐྱེ་བར་མ་གྱུར་ཅིག །",
    "d263:2844": "གང་ཡང་བདག་གིས་སྔོན་གྱི་མཐའི་མུ་ནས་བཟུང་སྟེ། ངན་འགྲོ་གསུམ་སྒྲུབ་པའི་ལས་མངོན་པར་འདུས་བྱས་པ་འདོར་བ་མེད་པ་མ་ལུས་པར་ཟད་པར་གྱུར་ཅིག །",
    "d263:2845": "སྨོན་ལམ་གཞན་གྱི་དབང་གིས་སེམས་ཅན་ཡོངས་སུ་སྨིན་པར་བྱ་བའི་ཕྱིར་བླ་ན་མེད་པར་ཡོངས་སུ་མྱ་ངན་ལས་འདའ་བའི་བར་དུ་ངན་འགྲོ་གསུམ་གྱི་ངན་འགྲོར་སྐྱེ་བར་མི་བྱའོ། །",
    "d263:2846": "གང་གི་ཚེ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བ་དེའི་ཚེ། སེམས་ཅན་རྣམས་ངན་འགྲོ་གསུམ་ལས་ཡོངས་སུ་ཐར་བར་བྱ་བའི་ཕྱིར་སྐྱབས་གསུམ་ལས་རྣམ་པར་དགོད་པར་བྱ་བ་འདི་ནི་བཙུན་པ་བཅོམ་ལྡན་འདས་བདག་གི་སྨོན་ལམ་དུ་གྱུར་ཏོ། །",
    "d263:2847": "གང་གི་ཚེ་བདག་སངས་རྒྱས་དང་། ",
    "d263:2848": "ཆོས་དང་། དགེ་འདུན་ལ་ཡན་ལག་ལྔས་ཕྱག་འཚལ་བར་བྱེད་པ་དེ་བཞིན་དུ་ཡང་བདག་གིས་སྨོན་ལམ་བཏབ་བོ། །ཕྱོགས་བཅུའི་སའི་ཁམས་མཐའ་ཡས་མུ་མེད་པ་འདི་རེ་རེ་ལ་ཡང་རྡུལ་ཤིན་ཏུ་ཕྲ་བ་ཇི་ཙམ་པ་ལྟར་ཆུའི་ཁམས་དང་། མེའི་ཁམས་དང་། རླུང་གི་ཁམས་དང་། ",
    "d263:2849": "རྣམ་པར་ཤེས་པའི་ཁམས་ཀྱང་དེ་བཞིན་ཏེ། སེམས་ཅན་ཐམས་ཅད་ལས་སེམས་ཅན་རེ་རེ་ལ་ཡང་སྔོན་གྱི་མཐའི་མུ་ནས་བཟུང་སྟེ། མ་རིག་པའི་རྒྱུ་ནས་རྒ་ཤིའི་རྒྱུའི་བར་དུ་ལས་ཀྱི་མངོན་པར་འདུ་བྱེད་པ་མངོན་པར་འདུས་བྱས་ཤིང་འདོར་བ་མེད་པར་འགྱུར་བ་མ་ལུས་པར་ཟད་པར་གྱུར་ཅིག །སེམས་ཅན་རེ་རེ་ལ་ཡང་དེ་ཙམ་གྱི་རྟེན་ཅིང་འབྲེལ་པར་འབྱུང་བའི་ཆོས་ཀྱི་སྒོའི་ཚུལ་ཤེས་པ་དེ་ཆོས་ལ་སུ་ཡང་བླ་ན་མེད་པར་ཡོངས་སུ་མྱ་ངན་ལས་འདའ་བའི་བར་དུ་མ་བརྗེད་ཅིག །",
    "d263:2850": "གང་ཡང་བདག་གིས་སྔོན་གྱི་མཐའི་མུ་ནས་བཟུང་སྟེ། མ་རིག་པའི་རྒྱུ་ནས་རྒ་ཤིའི་རྒྱུའི་བར་དུ་དེ་ཙམ་གྱི་ལས་ཀྱི་མངོན་པར་འདུ་བྱེད་པ་མངོན་པར་འདུས་བྱས་པར་གྱུར་པ་མ་ལུས་པར་ཡོངས་སུ་ཟད་པར་གྱུར་ཅིག །",
    "d263:2851": "ཡང་བླ་ན་མེད་པའི་ཡེ་ཤེས་ཆེན་པོ་ཐོབ་པར་བྱ་བའི་བར་གྱི་ཕྱིར་རྟེན་ཅིང་འབྲེལ་པར་འབྱུང་བའི་ཆོས་ཀྱི་ཤེས་པར་བྱ་བ་དྲན་པར་བྱའོ། །",
    "d263:2852": "གང་གི་ཚེ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དེའི་ཚེ། ",
    "d263:2853": "སེམས་ཅན་ཐམས་ཅད་ལས་སེམས་ཅན་རེ་རེ་ལ་ཡང་དེ་ཙམ་གྱི་རྟེན་ཅིང་འབྲེལ་པར་འབྱུང་བའི་ཆོས་ལ་འཇུག་པར་བྱ་བ་འདི་ནི་བཅོམ་ལྡན་འདས་བདག་གི་སྨོན་ལམ་དུ་གྱུར་ཏོ། །",
    "d263:2854": "གང་གི་ཚེ་བདག་སངས་རྒྱས་དང་ཆོས་སྨྲ་བའི་སྤྱན་སྔར་པུས་མོ་གཡས་པའི་ལྷ་ང་ས་ལ་བཙུགས་ཏེ། ལག་པ་གཉིས་ཐལ་མོ་སྦྱར་ནས་མཆོག་ཏུ་དགའ་བའི་མིག་དང་། བཞིན་དང་། དབང་པོ་ཐམས་ཅད་གཅིག་ཏུ་འདུས་པས་སྦྱིན་པའི་གནས་དེ་ལ་རྟག་ཏུ་མཆོད་པར་བྱ་བའི་ཕྱིར་ཉེ་བར་ཕྱིན་ཏེ་བདག་ཉིད་ཀྱི་ལུས་ཀྱི་བ་སྤུའི་ཁུང་བུ་ཇི་ཙམ་པ་དང་། ",
    "d263:2855": "སེམས་ཅན་ཐམས་ཅད་ཀྱི་བ་སྤུའི་ཁུང་བུར་གྱུར་པ་ཇི་ཙམ་པ་དེ་ཙམ་གྱི་སེམས་ཅན་ཐམས་ཅད་ལས་སེམས་ཅན་རེ་རེ་ཞིང་ཡང་དེ་ཙམ་གྱི་ལས་ཀྱི་འབྲས་བུ་ཐམས་ཅད་ཟད་པར་གྱུར་ཅིག །",
    "d263:2856": "ཉོན་མོངས་པའི་དྲི་མ་ཐམས་ཅད་སྤངས་པར་གྱུར་ཅིག །",
    "d263:2857": "གཏི་མུག་གི་དྲི་མ་ཐམས་ཅད་སྤངས་པར་གྱུར་ཅིག །",
    "d263:2858": "ཡེ་ཤེས་ཀྱི་དྲི་མ་ཐམས་ཅད་སེལ་བར་གྱུར་ཅིག །",
    "d263:2859": "སེམས་ཅན་རེ་རེ་ལ་ཡང་དེ་ཙམ་གྱི་བསོད་ནམས་ཀྱིས་ཡང་དག་པར་བརྒྱན་པར་གྱུར་ཅིག །",
    "d263:2860": "སེམས་ཅན་རེ་རེ་ལ་ཡང་དེ་ཙམ་གྱི་འཁོར་བ་བརྒྱ་སྟོང་གྲངས་མེད་པ་ཕྱིར་ཕྱོགས་པར་གྱུར་ཅིག །",
    "d263:2861": "སེམས་ཅན་རེ་རེ་ལ་ཡང་དེ་ཙམ་གྱི་རྫུ་འཕྲུལ་གྱི་ཡུལ་ལ་ཏིང་ངེ་འཛིན་གྱི་སྒོ་སྒྲུབ་པ་རྣམ་པར་རྩེ་བར་གྱུར་ཅིག །",
    "d263:2862": "སེམས་ཅན་རེ་རེ་ལ་ཡང་དེ་ཙམ་གྱི་སངས་རྒྱས་བཅོམ་ལྡན་འདས་ལ་བསྙེན་བཀུར་བར་གྱུར་ཅིག །",
    "d263:2863": "སངས་རྒྱས་རེ་རེ་ལ་ཡང་ཆོས་ཀྱི་སྒོ་བརྒྱ་སྟོང་འཇུག་པར་གྱུར་ཅིག །",
    "d263:2864": "སངས་རྒྱས་རེ་རེའི་སྤྱན་སྔར་ཡང་དེ་ཙམ་གྱི་སངས་རྒྱས་ཀྱི་ཞིང་གི་ཡོན་ཏན་ཚོགས་ཀྱི་སྨོན་ལམ་དག་འཛིན་པར་གྱུར་ཅིག །",
    "d263:2865": "སེམས་ཅན་རེ་རེ་ལ་ཡང་སེམས་ཅན་རེ་རེས་དེ་ཙམ་གྱི་དགེ་བའི་རྩ་བ་ལ་སྦྱོར་བར་གྱུར་ཅིག་སེམས་ཅན་རེ་རེ་ཞིང་ཡང་གཅིག་ལ་གཅིག་དེ་ཙམ་གྱི་དགའ་བ་དང་། ཡིད་བདེ་བ་ཐོབ་པར་གྱུར་ཅིག །",
    "d263:2866": "སེམས་ཅན་རྣམས་རེ་རེ་ལ་ཡང་དེ་ཙམ་གྱི་སངས་རྒྱས་ཀྱི་ཞིང་གི་ཡོན་ཏན་གྱི་ཚོགས་ལས་སངས་རྒྱས་ཀྱི་ཞིང་ཕུན་སུམ་ཚོགས་པར་གྱུར་ཅིག །",
    "d263:2867": "སེམས་ཅན་རེ་རེ་ལ་ཡང་སྲིད་པར་སྐྱེ་བ་མ་ལུས་པར་སྤངས་པར་གྱུར་ཅིག །སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་གྱུར་ཅིག །",
    "d263:2868": "དེ་ཙམ་གྱི་བདག་གི་ལས་ཀྱི་སྟོབས་ཟད་པར་གྱུར་ཅིག །",
    "d263:2869": "དེ་ཙམ་གྱི་ཉོན་མོངས་པའི་དྲི་མ་བྱང་བར་གྱུར་ཅིག །",
    "d263:2870": "བདག་གིས་དེ་ཙམ་གྱི་ཆུ་བོའི་སྟོབས་ཉམས་པར་གྱུར་ཅིག །",
    "d263:2871": "བདག་གིས་དེ་ཙམ་གྱི་ཡེ་ཤེས་ཀྱི་སྟོབས་ཉམས་པ་མེད་པར་གྱུར་ཅིག །",
    "d263:2872": "བདག་གིས་དེ་ཙམ་གྱི་བསོད་ནམས་དང་བསོད་ནམས་ཀྱི་མཛོད་དུ་གྱུར་ཅིག །",
    "d263:2873": "བདག་གིས་དེ་ཙམ་གྱི་འཁོར་བ་བརྒྱ་སྟོང་གྲངས་མེད་པའི་ཕྱི་ཕྱོགས་སུ་གྱུར་ཅིག །",
    "d263:2874": "དེ་ཙམ་གྱི་རྫུ་འཕྲུལ་གྱི་ཡུལ་ལ་ཏིང་ངེ་འཛིན་གྱི་སྒོ་སྒྲུབ་པ་རྣམ་པར་ཕྱེ་བར་གྱུར་ཅིག །",
    "d263:2875": "ཡུད་ཙམ་གྱིས་ན་དེ་ཙམ་གྱི་ཕྱོགས་བཅུའི་སངས་རྒྱས་བཅོམ་ལྡན་འདས་བཞུགས་ཤིང་འཚོ་སྐྱོང་བ་ལ་བསྙེན་བཀུར་བར་བྱའོ། །",
    "d263:2876": "སངས་རྒྱས་རེ་རེ་ལས་ཀྱང་དེ་ཙམ་གྱི་ཆོས་ཀྱི་སྒོ་སྟོང་ལ་འཇུག་པར་བྱའོ། །",
    "d263:2877": "སེམས་ཅན་རེ་རེ་ལའང་སེམས་ཅན་ཐམས་ཅད་ཀྱིས་དེ་ཙམ་གྱི་དགེ་བའི་རྩ་བས་བརྒྱན་པར་བྱའོ། །",
    "d263:2878": "སེམས་ཅན་རྣམས་ཡོངས་སུ་སྨིན་པར་བྱ་བའི་ཕྱིར་བདག་ཀྱང་ལུས་དང་ངག་དང་ཡིད་དེ་ཙམ་གྱི་སྙན་པ་དང་། དགའ་བར་བྱ་བའི་དགེ་བའི་རྩ་བས་བརྒྱན་པར་གྱུར་ཅིག །",
    "d263:2879": "སེམས་ཅན་དེ་དང་བདག་ལྷན་ཅིག་ཏུ་བྱང་ཆུབ་ཀྱི་སྤྱད་པ་སྤྱོད་པ་ན། བདག་གིས་བརྗོད་པ་ཙམ་གྱིས་ཀྱང་སེམས་ཅན་དེ་དག་གི་དེ་ཙམ་གྱི་སྲིད་པ་སྐྱེ་བ་མ་ལུས་པར་ཟད་པར་བྱའོ། །",
    "d263:2880": "དེ་ཙམ་གྱི་ལྟ་བ་ལོག་པའི་རྙོག་པ་འདི་རབ་ཏུ་ཞི་བར་བྱའོ། །དེ་ཙམ་གྱི་ཉོན་མོངས་པའི་ནད་འདི་རབ་ཏུ་ཞི་བར་བྱའོ། །",
    "d263:2881": "དེ་ཙམ་གྱི་སེམས་ཅན་ལུས་དང་། ",
    "d263:2882": "བསམ་གཏན་དང་། དབང་པོ་མ་ཚང་བ་ཚིག་གིས་སྙིང་རིང་བ་རབ་ཏུ་ཞི་བར་བྱ་བ་གཅིག་བརྗོད་པ་ཙམ་གྱིས་ན། སེམས་ཅན་ཐམས་ཅད་ལས་སེམས་ཅན་རེ་རེ་ཞིང་། དེ་ཙམ་གྱི་སྦྱིན་པ་དགེ་བའི་རྩ་བ་ལ་དགོད་པར་བྱ་བ་ནས་ཤེས་རབ་ཀྱི་བར་དུ་དགེ་བའི་རྩ་བ་ལ་དགོད་པར་བྱའོ། །",
    "d263:2883": "བདག་དང་སེམས་ཅན་ཐམས་ཅད་ཀྱི་བ་སྤུའི་ཁུང་བུ་ཇི་ཙམ་དུ་གྱུར་པ་བདག་གིས་གཅིག་བརྗོད་པས་དེ་ཙམ་གྱི་སེམས་ཅན་ཐམས་ཅད་ལས་སེམས་ཅན་རེ་རེ་ཞིང་སྦྱིན་པའི་དགེ་བའི་རྩ་བ་ལ་དགོད་པར་བྱ་བ་འདི་ནི་བཙུན་པ་བཅོམ་ལྡན་འདས་བདག་གི་སྨོན་ལམ་དུ་གྱུར་ཏོ། །གང་གི་ཚེ་བདག་ཟས་དང་། སྐོམ་གྱིས་སངས་རྒྱས་སམ། ཆོས་སྨྲ་བའམ། ",
    "d263:2884": "དགེ་སློང་གི་དགེ་འདུན་ནམ། དགེ་སློང་གཅིག་གམ། དགེ་སློང་མ་གཅིག་གམ། དགེ་བསྙེན་ཕའམ། ",
    "d263:2885": "དགེ་བསྙེན་མའམ། ཕའམ། མའམ། ཕྱི་རོལ་གྱི་དྲང་སྲོང་ངམ། ལ་ལ་རིགས་ཀུན་ནས་བསྙེན་བཀུར་བའི་མིར་གྱུར་པ་ལ་སྟོབས་ཤིང་། ཆུང་ངུ་ན་བྱོལ་སོང་གི་སྐྱེ་གནས་སུ་སོང་བ་ལ་ཡང་ཟས་དང་སྐོམ་བྲིམ་པར་བྱ་བ་དེ་བཞིན་དུ་ཡང་སྨོན་ལམ་བཏབ་པ་ནས་སེམས་ཅན་འདུལ་བ་ཡོངས་སུ་སྨིན་པར་བྱ་བའི་བར་གྱི་ཕྱིར་བདག་ཡུན་རིང་པོར་འཁོར་བ་ན་འཁོར་བར་བྱའོ། །",
    "d263:2886": "གང་ཆུང་ངུ་ན་སྐྲའི་ཉག་མ་གཅིག་ཙམ་གྱི་ཟས་དང་སྐོམ་ཡང་ཡོངས་སུ་ལེན་ཏོ། །",
    "d263:2887": "སེམས་ཅན་བརྒྱ་སྟོང་ནས་ཆུ་བོ་གང་གཱའི་བྱེ་མ་ཙམ་པོ་ཟས་དང་སྐོམ་འདོད་པ་ཡང་དག་པར་ལྷགས་པ་བདག་གི་གན་དུ་ཉེ་བར་འོངས་པ་ཇི་ཙམ་པ་དང་། ཁ་དོག་གིས་འདོད་པ་ཇི་ཙམ་པ་དེ་ཙམ་པ་དང་། རོ་ཇི་ཙམ་གྱིས་དོན་ཇི་ལྟར་འདོད་པ་དེ་ཙམ་གྱི་ཕུན་སུམ་ཚོགས་པར་འདོད་དོ། །",
    "d263:2888": "གལ་ཏེ་ཁ་དོག་དམར་པོ་གཅིག་དང་། སྐྱ་བོ་གཉིས་འདོད་པ་ནས་ཁ་དོག་སྟོང་ཕྲག་བརྒྱད་ཅུ་གཅིག་ལ་གཅིག་འདོད་པ་དེ་ཙམ་གྱི་ཕུན་སུམ་ཚོགས་པར་འགྱུར་ཞིང་། གཅིག་ལ་གཅིག་ཉམས་པ་མེད་པར་འགྱུར་རོ། །",
    "d263:2889": "བདག་ནི་སེམས་ཅན་དེ་དག་ཇི་ཙམ་པ་དེ་ཙམ་གྱི་ཟས་དང་སྐོམ་ཟད་པ་མེད་པ་ཇི་ཙམ་འདོད་པ་བྲིམ་པར་བྱའོ། །",
    "d263:2890": "གང་བདག་གི་ལག་ནས་ཟས་དང་སྐོམ་བླངས་པ་དེ་དག་ཐམས་ཅད་ཀྱི་ལུས་ཀྱི་ནད་རབ་ཏུ་ཞི་བར་འགྱུར་རོ། །",
    "d263:2891": "གང་ཡང་ཟས་དང་སྐོམ་དེ་ཡོངས་སུ་ཟོས་པ་དེ་ཐམས་ཅད་ཀྱི་ཡིད་ཀྱི་ནད་རབ་ཏུ་ཞི་བར་འགྱུར་རོ། །",
    "d263:2892": "སྡིག་པའི་ལྟ་བ་ཐམས་ཅད་རབ་ཏུ་ཞི་བར་འགྱུར་རོ། །འགྲོ་བ་ཐམས་ཅད་ལ་སེམས་ཅན་གྱི་མངལ་གྱི་གནས་རྒྱུན་གཅོད་པར་བྱ་བ་ནས། ",
    "d263:2893": "གང་བདག་གི་ཟས་དང་སྐོམ་ཟོས་ཤིང་། དེ་བཞིན་དུ་གོས་དང་། མལ་སྟན་དང་། མེ་ཏོག་དང་། ཕྲེང་བ་དང་། ",
    "d263:2894": "བྱུག་པ་དང་། སྨན་དང་། གནས་དང་། ནད་གཡོག་དང་། ",
    "d263:2895": "ཆུང་ངུ་ན་སྐྲའི་རྩེ་མོའི་ཆ་ཙམ་གྱི་བར་དུ་བདག་གིས་གཞན་ལ་བྱིན་པ་གང་གིས་བླངས་པ་དེའི་མངལ་གྱི་གནས་ཇི་ཙམ་པ་ཐམས་ཅད་ལས་བླ་ན་མེད་པར་ཡོངས་སུ་མྱ་ངན་ལས་འདའ་བའི་བར་དུ་ཡོངས་སུ་ཐར་བར་འགྱུར་ཞིང་བདག་གིས་འདུལ་བ་ཐམས་ཅད་ཡོངས་སུ་མྱ་ངན་ལས་འདའ་བར་གྱུར་ཅིག་པ་འདི་ནི་བཙུན་པ་བཅོམ་ལྡན་འདས་བདག་གི་སྨོན་ལམ་དུ་གྱུར་ཏོ། །",
    "d263:2896": "གང་གི་ཚེ་ཡང་ཉོན་མོངས་པ་དང་རྙོག་པ་ལྔའི་སངས་རྒྱས་ཀྱི་ཞིང་དུ་བདག་འཁོར་བ་ན་བྱང་ཆུབ་ཀྱི་སྤྱད་པ་སྤྱོད་པར་བྱ་ཞིང་སེམས་ཅན་རྣམས་དམའ་བར་སྤྱོད་པ་ལས་ཡོངས་སུ་ཐར་བར་བྱ་བ་དེའི་ཚེ་ཉོན་མོངས་པ་དང་། ",
    "d263:2897": "རྙོག་པ་ལྔའི་སངས་རྒྱས་ཀྱི་ཞིང་སོ་སོར་བདག་སྤྱོད་པ་དང་། དཀའ་ཐུབ་དང་། བརྟུལ་ཞུགས་ཡང་དག་པར་སྤྱོད་པ་བསླབ་པར་བྱའོ། །",
    "d263:2898": "གང་གི་ཚེ་དགའ་ལྡན་གྱི་ཁང་པ་ན་བདག་སྐྱེ་བ་གཅིག་གིས་ཐོགས་ནས་མི་བཟད་པའི་སྤྱོད་ལམ་དང་། མི་བཟད་པའི་བརྟུལ་ཞུགས་དང་། མི་བཟད་པའི་དཀའ་བ་ཡང་དག་པར་སྤྱོད་པས་བརྩོན་འགྲུས་བརྟན་པ་ལ་ཡི་དམ་དུ་སྤྱད་པར་བྱའོ། །",
    "d263:2899": "ཇི་ལྟར་སངས་རྒྱས་ཀྱི་ཞིང་དེ་ནས་སའི་རོ་ཐིགས་པའི་བག་ཆགས་ཞེས་བྱ་བས་ལ་བུ་ག་ཙམ་ཡང་བྲལ་བ་མེད་པར་འབྱུང་བས་སངས་རྒྱས་ཀྱི་ཞིང་དེ་ན་གང་སེམས་ཅན་ཤ་ཟ་བདེ་རྨའི་མཚན་མས་ས་རྐོའོ། །",
    "d263:2900": "ཤ་ཡོངས་སུ་སྤངས་པས་སའི་རོ་ཐིགས་པའི་བག་ཆགས་དེ་ཟོས་ནས་ཤིན་ཏུ་ཞིམ་ཞིང་དྲི་ཤིན་ཏུ་ཞིམ་པ་སྟོང་དུ་འགྱུར་བ། ",
    "d263:2901": "གང་གི་ཕྱིར་འདོད་པ་དང་། གང་ལ་འདོད་པ་དང་། ཇི་ཙམ་གྱི་ཕྱིར་འདོད་པ་དེ་ལྟར་ཐོབ་པར་འགྱུར་རོ། །",
    "d263:2902": "གང་ཡང་སའི་རོ་ཐིགས་པའི་བག་ཆགས་དེ་ཡོངས་སུ་ཟོས་ཤིང་གང་ཆུང་ངུ་ན་བྱ་དང་རི་དགས་ཀྱིས་ཀྱང་ཟོས་པས་དེ་དག་ཐམས་ཅད་ཀྱི་ལུས་ཀྱི་གནས་ངན་ལེན་དང་། ངག་གི་གནས་ངན་ལེན་དང་། ཡིད་ཀྱི་གནས་ངན་ལེན་དང་། ཉོན་མོངས་པའི་བག་ཆགས་ཀྱི་རྗེས་ཀྱི་མཚམས་ཀྱང་ཐམས་ཅད་ཀྱིས་ཐམས་ཅད་ཀྱི་རྒྱུན་བཅད་པར་འགྱུར་རོ། །",
    "d263:2903": "སངས་རྒྱས་ཀྱི་ཞིང་ཐམས་ཅད་ན་ལ་ལ་ཤ་ཡོངས་སུ་མི་ཟ་ཞིང་ཆུང་ངུ་ན་བྱ་དང་རི་དགས་ཀྱིས་ཀྱང་ཁྲག་མི་འཐུང་བར་འགྱུར་བ་དེ་དག་གི་ཤིང་རོ་ཧི་ནི་རྣམ་པར་རྒྱལ་བ་ཞེས་བྱ་བ་བྱུང་བར་གྱུར་ཏོ། །གང་དེའི་ལོ་མ་དང་། ལྕུག་མ་དང་། ཡལ་ག་བཅད་པ་དེ་ལས་ཁྲག་ཁ་དོག་དང་ལྡན་པ། ",
    "d263:2904": "དྲི་དང་ལྡན་པ། རོ་དང་ལྡན་པ་འབྱུང་བར་འགྱུར་བ་ལ་ཆུང་ངུ་ན་བྱ་དང་རི་དགས་ཀྱིས་ཀྱང་ཁྲག་འཐུངས་པས་དེ་དག་གི་ལུས་ཀྱི་གནས་ངན་ལེན་དང་། ངག་གི་གནས་ངན་ལེན་དང་། ཡིད་ཀྱི་གནས་ངན་ལེན་དང་། ཉོན་མོངས་པའི་བག་ཆགས་ཀྱི་མཚམས་ཐམས་ཅད་ཐམས་ཅད་ཀྱིས་ཐམས་ཅད་ཀྱི་རྒྱུན་བཅད་པར་འགྱུར་གྱི། ",
    "d263:2905": "ཇི་ལྟར་སངས་རྒྱས་ཀྱི་ཞིང་དེ་ཐམས་ཅད་ན་ལ་ལ་ཁྲག་མི་འཐུང་ན་ནི་ཆུང་ངུ་ན་བྱ་དང་རི་དགས་ཀྱིས་ཀྱང་འཐུང་བར་མི་འགྱུར་རོ། །",
    "d263:2906": "གང་ཡང་སངས་རྒྱས་ཀྱི་ཞིང་འདིར་འོ་མ་འཐུང་བར་འདོད་པ་དེ་དག་གི་ཕྱིར་སངས་རྒྱས་ཀྱི་ཞིང་དེ་ན་ཤིང་རྡུལ་དང་བྲལ་བ་དེ་སྐྱེ་བར་འགྱུར་རོ། །",
    "d263:2907": "སངས་རྒྱས་ཀྱི་ཞིང་གང་ན་འོ་མ་འཐུང་བར་འདོད་པ་དེ་ཤིང་དེའི་ལོ་མའམ། ལྕུག་མའམ། ཡལ་ག་བཅད་པ་དེ་ལས་འོ་མ་མཆོག་ཏུ་གསལ་བ། ཁ་དོག་དང་ལྡན་པ། དྲི་དང་ལྡན་པ། ",
    "d263:2908": "རོ་དང་ལྡན་པར་འབྱུང་བར་འགྱུར་བ་དེ་ལ་གང་བྱ་དང་རི་དགས་ཀྱི་བར་དུ་ཡོངས་སུ་འཐུངས་པས་དེའི་ལུས་ཀྱི་གནས་ངན་ལེན་དང་། ངག་གི་གནས་ངན་ལེན་དང་། ཡིད་ཀྱི་གནས་ངན་ལེན་དང་། ཉོན་མོངས་པའི་བག་ཆགས་ཀྱི་མཚམས་ཐམས་ཅད་ཐམས་ཅད་ཀྱིས་ཐམས་ཅད་ཀྱི་རྒྱུན་བཅད་པར་འགྱུར་གྱི། ",
    "d263:2909": "ཇི་ལྟར་སངས་རྒྱས་ཀྱི་ཞིང་དེ་ཐམས་ཅད་ལ་ལ་ཤིང་གི་འོ་མ་དེ་མ་གཏོགས་པར་འོ་མ་གཞན་ནི་ཡོངས་སུ་མི་མཐོང་ངོ་། །",
    "d263:2910": "སངས་རྒྱས་ཀྱི་ཞིང་དེ་ན་ཆུའི་རྫིང་དུ་སེམས་ཅན་སྐྱེའི་མངལ་གྱི་གནས་ནི་མ་ཡིན་ནོ། །",
    "d263:2911": "སངས་རྒྱས་ཀྱི་ཞིང་དེར་སེམས་ཅན་དམྱལ་བ་ཐམས་ཅད་དང་། ",
    "d263:2912": "གཤིན་རྗེའི་འཇིག་རྟེན་རྒྱུན་ཆད་པར་གྱུར་པ་དེ་ཙམ་ན་དགའ་ལྡན་ན་མི་བཟད་པའི་བརྟུལ་ཞུགས་དང་། ཡང་དག་པར་སྤྱོད་པའི་ཡི་དམ་གྱིས་ཡང་དག་པར་སྤྱད་པར་བྱའོ། །",
    "d263:2913": "སངས་རྒྱས་ཀྱི་ཞིང་དེ་ན་ཇི་ལྟར་བུད་མེད་ཡོངས་སུ་དག་པའི་སེམས་ཀྱི་མཐའ་དང་ལྡན་པ་ཐོབ་པར་བྱ་བའི་ཕྱིར་བུད་མེད་ཀྱི་ཕྲག་དོག་དང་། འཇུངས་པའི་གནས་སུ་གྱུར་པ་དང་། སླུ་བའི་ལས་ཀྱི་གནས་ཡོངས་སུ་ཟད་པར་འགྱུར་རོ། །",
    "d263:2914": "སངས་རྒྱས་ཀྱི་ཞིང་དེ་ན་བུད་མེད་ཀྱི་ལུས་ཐོབ་པར་འགྱུར་བ་དེ་ལ་སེམས་ཅན་འཁྲིག་པའི་ཆོས་བྲལ་བར་གྱུར་ཅིང་། ཐབ་མོ་དང་། འཁྲུག་པ་དང་། བརྫུན་དུ་སྨྲ་བ་དང་། བརྫུན་དང་། ཕྲ་མ་དང་། ཞེ་གཅོད་པ་དང་། ཚིག་ཀྱལ་པ་དང་། གནོད་སེམས་དང་། ཆགས་སེམས་དང་། ལོག་པར་ལྟ་བ་དང་། མུ་གེ་དང་། ཆར་མི་འབབ་པ་དང་། རྐུན་པོ་དང་། ལྕགས་སྒྲོག་དང་། ",
    "d263:2915": "ཤིང་སྒྲོག་དང་། རྐང་སྒྲིལ་དང་། མ་རུངས་པར་ཚོལ་བ་དང་། རྟག་ཏུ་གཞན་ལ་གནོད་པར་བྱེད་པ་དང་བྲལ་བ་སངས་རྒྱས་ཀྱི་ཞིང་དེར་རབ་ཏུ་ཞི་བར་འགྱུར་རོ། །",
    "d263:2916": "གང་གི་ཚེ་བདག་དགའ་ལྡན་གྱི་ཁང་པར་འཇུག་པར་བྱ་ཞིང་དེ་ན་ཟླ་བ་བཅུ་མའི་མངལ་ན་གནས་པའི་ཚེ། སངས་རྒྱས་ཀྱི་ཞིང་ཐམས་ཅད་དུ་མངོན་པར་ཤེས་པ་རྣམ་པར་རྩེ་བར་འགྱུར་ཞིང་ཐམས་ཅད་ཀྱང་སྔོན་བྱས་པའི་དགེ་བའི་རྩ་བ་རྗེས་སུ་དྲན་པར་འགྱུར་རོ། །",
    "d263:2917": "ནམ་བདག་ཟླ་བ་བཅུ་འདས་ནས་མའི་མངལ་ནས་བྱུང་བ་དེ་ན་བྱང་ཆུབ་ལ་ཞག་བདུན་པ་བདུན་གྱི་བར་དུ་སྤྱོད་པར་བྱའི་སངས་རྒྱས་ཀྱི་ཞིང་དེ་ན་དེ་ལྟར་སེམས་ཅན་ཐམས་ཅད་ཡོངས་སུ་སྨིན་པར་བྱའོ། །",
    "d263:2918": "ཇི་ལྟར་བྱ་དང་རི་དགས་ཀྱི་བར་དུ་ཡང་རྒ་ཤི་ཐམས་ཅད་ལ་སྐྱོ་བས་མི་བཟད་པའི་བརྟུལ་ཞུགས་དང་། ཡོན་ཏན་ཡང་དག་པར་སྤྱོད་ཅིང་དཀའ་ཐུབ་ཀྱི་ནགས་ཚལ་དུ་མངོན་པར་ཆགས་པའི་སེམས་སུ་འགྱུར་རོ། །",
    "d263:2919": "གང་གི་ཚེ་བདག་ཞག་བདུན་པ་བདུན་ལས་འདས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་བྱ་བ་ཞག་དེ་ཉིད་ལ་ཆོས་ཀྱི་འཁོར་ལོ་བསྐོར་བར་བྱའོ། །",
    "d263:2920": "ཆོས་ཀྱི་འཁོར་ལོ་བསྐོར་བ་དེ་ལ་སེམས་ཅན་བྱེ་བ་ཁྲག་ཁྲིག་བརྒྱ་སྟོང་གྲངས་མེད་མཐའ་ཡས་མུ་མེད་པ་ཐེག་པ་གསུམ་གྱིས་ཡོངས་སུ་སྨིན་པར་བྱའོ། །",
    "d263:2921": "སངས་རྒྱས་ཀྱི་ཞིང་ཐམས་ཅད་ན་ལྷ་ཐམས་ཅད་ལ་ཆོས་ཀྱི་འཁོར་ལོ་བསྐོར་བ་བསྟན་པར་བྱའོ། །",
    "d263:2922": "གླིང་ཐམས་ཅད་ན་སེམས་ཅན་རྣམས་བཟོད་པ་དང་། ",
    "d263:2923": "ཏིང་ངེ་འཛིན་དང་། གཟུངས་ཀྱིས་བརྒྱན་པར་བྱ་བ་ནས་གླིང་ཐམས་ཅད་དུ་ཞག་བདུན་པ་བདུན་གྱི་བར་དུ་སེམས་ཅན་རྣམས་ལ་ཆོས་བསྟན་པར་བྱའོ། །",
    "d263:2924": "གང་གི་ཚེ་སངས་རྒྱས་ཀྱི་ཞིང་དེ་ན་སེམས་ཅན་བྱོལ་སོང་གི་སྐྱེ་གནས་ཅན་ཐམས་ཅད་བྱོལ་སོང་གི་སྐྱེ་གནས་ལས་ཡོངས་སུ་ཐར་བར་འགྱུར་ཞིང་མིའི་འཇིག་རྟེན་ཐོབ་པར་འགྱུར་རོ། །",
    "d263:2925": "སངས་རྒྱས་ཀྱི་ཞིང་དེ་ན་དེ་དག་ལ་བདག་ཉི་མ་བདུན་པ་བདུན་དུ་ཏིང་ངེ་འཛིན་དང་གཟུངས་དང་། ",
    "d263:2926": "བཟོད་པ་བསྟེན་པར་བྱ་བས་ཐམས་ཅད་བྱོལ་སོང་གི་སྐྱེ་གནས་དང་། གཤིན་རྗེའི་འཇིག་རྟེན་པར་མི་འགྱུར་ཞིང་ཐམས་ཅད་དེ་ལས་ཤི་འཕོས་ནས་སངས་རྒྱས་ཀྱི་ཞིང་དེར་སྐྱེ་བར་འགྱུར་རོ། །",
    "d263:2927": "ཆུང་ངུ་ན་སེམས་ཅན་གཅིག་ཀྱང་དེ་ན་ངན་སོང་གསུམ་ལས་ཤི་འཕོས་ནས་སངས་རྒྱས་ཀྱི་ཞིང་དེར་སྐྱེ་བར་འགྱུར་རོ། །",
    "d263:2928": "ཆུང་ངུ་ན་སེམས་ཅན་གཅིག་ཀྱང་གང་ཡོན་ཏན་འདི་དག་གིས་ཡང་དག་པར་བརྒྱན་པར་བྱས་པ་མེད་པར་སངས་རྒྱས་ཀྱི་ཞིང་དེར་གཏོང་བར་མི་བྱ་སྟེ། །",
    "d263:2929": "ཞག་བདུན་པ་བདུན་པ་དེ་ལས་འདས་པས་མྱ་ངན་ལས་འདས་པའི་ཁམས་སུ་ཕུང་པོའི་ལྷག་མ་མ་ལུས་པར་མྱ་ངན་ལས་འདའ་བར་བྱ་བར་ཚངས་པའི་དབང་པོ་དེའི་སྤྱན་སྔར་བདག་གིས་སྨོན་ལམ་དེ་བཞིན་དུ་བཏབ་པར་གྱུར་ཏོ། །",
    "d263:2930": "བཙུན་པ་བཅོམ་ལྡན་འདས་གལ་ཏེ་བདག་ནི་རྣམ་པ་དེ་ལྟ་བུའི་སྨོན་ལམ་གྲུབ་པས་མ་འོངས་པའི་དུས་ན་རྣམ་པ་དེ་ལྟ་བུའི་རྩལ་ཆེན་པོ་བྱ་བར་ཡང་ནུས་པར་འགྱུར་རོ། །",
    "d263:2931": "བཙུན་པ་བཅོམ་ལྡན་འདས་བདག་སྔོན་ལྟ་བ་ཅན་དེ་དག་གི་རྒྱུན་བཅད་དེ། །",
    "d263:2932": "དེ་ལྟར་འཁོར་ཐམས་ཅད་དང་ལྡན་པ་ཇི་ལྟར་མངོན་དུ་གྱུར་པར་འགྱུར་བ་ལ། དེ་ལྟར་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པར་བགྱིའོ། །",
    "d263:2933": "དེ་བཞིན་གཤེགས་པ་ཚངས་པའི་དབང་པོ་དེས་ཡང་བདག་ལ་བཀའ་སྩལ་པ། ཤིན་ཏུ་ཟབ་མོ། ",
    "d263:2934": "ཤིན་ཏུ་ངོ་མཚར་བ། ",
    "d263:2935": "ཤིན་ཏུ་རྒྱ་ཆེ་བའི་སྨོན་ལམ་བཏབ་པ་ནི་ནམ་མཁའ་ལ་འབྲུག་ཟེར་བས་ཆུས་སེམས་ཅན་རྣམས་ཚིམ་པར་བྱེད། ཆུའི་རྫིང་དང་། ལྟེང་ཀའི་སྒོར་ཡོངས་སུ་རྫོགས་པར་བྱེད། ཤིན་ཏུ་དྲོ་བས་གདུངས་པའི་སེམས་ཅན་རྣམས་དང་། ",
    "d263:2936": "སྨན་དང་། ལོ་མ་དང་། ནགས་ཚལ་དང་། ཤིང་གེལ་པ་རྣམས་ཚིམ་པར་བྱེད་དོ། །རིགས་ཀྱི་བུ་ནམ་མཁའ་ལ་འབྲུག་བསྒྲགས་པ་དེ་བཞིན་དུ་ཤིན་ཏུ་ཟབ་མོའི་སྨོན་ལམ་འདིས་འཁོར་ཐམས་ཅད་དང་ལྡན་པ་འདི་དག་ལ་གཞོག་པར་བྱེད་དོ། །",
    "d263:2937": "རིགས་ཀྱི་བུ་མི་བཟད་པར་བརྩོན་པའི་སྨོན་ལམ་གྱིས་རྣམ་པ་དེ་ལྟ་བུའི་སྨོན་ལམ་འགྲུབ་པར་འགྱུར་རོ། །",
    "d263:2938": "མ་འོངས་པའི་དུས་ན་ཁྱོད་སངས་རྒྱས་ཀྱི་ཞིང་ཀུན་ནས་གཟི་བརྗིད་དུ་བསྐལ་པའི་འོད་ཆེན་པོར་འགྱུར་རོ། །",
    "d263:2939": "དེ་ན་ཡང་རིགས་ཀྱི་བུ་ཁྱོད་འཇིག་རྟེན་དུ་སངས་རྒྱས་སུ་སྐྱེ་ཞིང་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་པ་དང་ཞབས་སུ་ལྡན་པ། བླ་ན་མེད་པ་སྐྱེས་བུ་འདུལ་ཞིང་ཁ་ལོ་སྒྱུར་བ། ལྷ་དང་མིའི་སྟོན་པ་སངས་རྒྱས་བཅོམ་ལྡན་འདས་དེ་བཞིན་གཤེགས་པ་དབྱངས་མ་ལུས་པའི་གནས་དབང་ཕྱུག་གི་རྒྱལ་པོ་ཞེས་བྱ་བར་འགྱུར་རོ། །",
    "d263:2940": "དེ་བཞིན་གཤེགས་པ་ཚངས་པའི་དབང་པོ་དེ་ལ་ཡན་ལག་ལྔས་ཞབས་གཉིས་ལ་སྤྱི་བོས་ཕྱག་འཚལ་མ་ཐག་ཏུ་བདག་གི་སྤྱི་བོ་ས་ལ་རེག་པ་ཙམ་གྱིས་ན། དེ་ན་དེ་ཉིད་ཀྱི་ཚེ་ན་སངས་རྒྱས་ཀྱི་ཞིང་སྟོང་ཕྲག་བཅུའི་ས་ཆུ་ཟླ་བཞིན་དུ་རབ་ཏུ་གཡོས་སོ། །ལྷ་དང་། དྲི་ཟ་དང་། ",
    "d263:2941": "ལྷ་མ་ཡིན་དང་། མིའི་འཁོར་ཐམས་ཅད་དང་ལྡན་པ་འདིས་ལེགས་སོ་ཞེས་བྱ་བ་བྱིན་ཏེ། འདི་སྐད་ཅེས་སྨྲས་སོ། །སྐྱེས་བུ་དམ་པ་ཆོས་ཆེན་པོ། སྙིང་རྗེ་ཆེན་པོ་ཅན། བརྩོན་འགྲུས་བརྟན་པ་དང་། བརྩོན་པ་དང་མཐུ་ཆེན་པོ་ཤིན་ཏུ་དཀའ་བའི་སྨོན་ལམ་བཏབ་པ་ལེགས་སོ་ལེགས་སོ། །",
    "d263:2942": "བཙུན་པ་བཅོམ་ལྡན་འདས་ཁྱོད་དེ་ན་ཡོ་བྱད་ཐམས་ཅད་ཀྱིས་དེ་བཞིན་གཤེགས་པ་ཚངས་པའི་དབང་པོ་ཉན་ཐོས་ཀྱི་འཁོར་དང་བཅས་པ་ལ་ཟླ་བ་གསུམ་དུ་བསྙེན་བཀུར་བྱས་པ་དེ་ལྟར་བདག་ཉི་མ་རེ་རེ་ཞིང་ཡང་བཅོམ་ལྡན་འདས་དེ་ལ་མེ་ཏོག་དང་། དྲི་དང་། ཕྲེང་བ་དང་། སྤོས་སྣ་ཚོགས་ཀྱིས་མཆོད་པས་མཆོད་པའི་གནས་སུ་བྱས་པར་གྱུར་ཏོ། །",
    "d263:2943": "བཙུན་པ་བཅོམ་ལྡན་འདས་ཇི་ལྟར་ཁྱོད་ཟླ་བ་གསུམ་པ་དེ་དག་ལས་ཤིན་ཏུ་འདས་ནས་རྒྱལ་པོའི་ལོངས་སྤྱོད་དང་། ཀུན་ཏུ་སྤྱོད་པ་ཐམས་ཅད་སྤངས་ཏེ། དེ་བཞིན་གཤེགས་པ་ཚངས་པའི་དབང་པོ་དེའི་སྤྱན་སྔར་སྲོག་ཆགས་སྟོང་ཕྲག་བཅུ་དང་ཐབས་ཅིག་ཏུ་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་གྱོན་ནས། ",
    "d263:2944": "ཡང་དག་པར་དད་པས་རབ་ཏུ་བྱུང་བ་དེ་བཞིན་དུ་བདག་ཀྱང་རབ་ཏུ་བྱུང་བ་ནས་བཅོམ་ལྡན་འདས་དེ་བཞིན་གཤེགས་པ་ཡུལ་གཞན་དུ་རྒྱུ་ཞིང་གཤེགས་པའི་བར་དུ་དེ་ནས་བདག་ཀྱང་གྲོང་རྡལ་གཞན་དུ་བསོད་སྙོམས་ཀྱི་ཕྱིར་ཕྱིན་ཏེ། གྲོང་རྡལ་དེར་མཆོད་སྦྱིན་ཆེན་པོ་སོ་སོར་གནས་པར་གྱུར་ཏོ། །",
    "d263:2945": "དེ་ལ་ཡང་སྲོག་ཆགས་མང་པོ་གསད་པར་བྱ་བར་འདོད་པ་དེ་ལ་གལ་ཏེ་བདག་སེམས་ཅན་འདི་དག་གསོད་པ་ལས་ཡོངས་སུ་མ་ཐར་ན། ",
    "d263:2946": "བདག་ཉིད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་མི་བྱ་ཞིང་རྒ་ཤིའི་ཆུ་བོ་ལས་སེམས་ཅན་ཡོངས་སུ་སྨིན་པར་མི་ནུས་སོ་ཞེས་སྙིང་རྗེ་ཆེན་པོ་སྐྱེས་ཏེ། ",
    "d263:2947": "དེར་ཉེ་བར་ཕྱིན་ནས་དྲིས་པ། ",
    "d263:2948": "ཀྱེ་གང་གི་ཕྱིར་མཆོད་སྦྱིན་འདི་བྱ། དེ་དག་གིས་སྨྲས་པ། ",
    "d263:2949": "ཡུལ་འདིར་ཆར་མི་འབབ་པར་འགྱུར་ཞིང་། མུ་གེ་ཡང་འབྱུང་བ་དང་། འདིར་སེམས་ཅན་མང་པོ་ནད་ཀྱིས་གོས་པ་དང་། ལོང་བ་དང་། ཞར་བར་འགྱུར་བ་དང་། ",
    "d263:2950": "ནང་འཁྲུག་འབྱུང་བ་དང་། རྒྱལ་པོའི་ཞམ་རིང་བ་དང་། བློན་པོ་དང་། གྲོང་དང་། ",
    "d263:2951": "ལྗོངས་དང་། མིའི་མཆོག་གཅིག་ལ་གཅིག་འཁྲུག་པ་རྣམ་པ་དེ་ལྟ་བུའི་ལྟས་ངན་པ་དེ་དག་མེད་པར་བྱ་བ་དང་། ནད་རབ་ཏུ་ཞི་བར་བྱ་བ་དང་། ཀུན་འདུས་པར་བྱ་བའི་ཕྱིར་མཆོད་སྦྱིན་འདི་བྱའོ། །",
    "d263:2952": "དེ་ནས་དེ་དག་ལ་བདག་གིས་འདི་སྐད་ཅེས་སྨྲས་སོ། །བཞིན་བཟངས་སེམས་ཅན་འདི་དག་གསོད་པ་ལས་ཡོངས་སུ་ཐར་བར་ནུས་ཀྱིས་མཆོད་སྦྱིན་གྱི་ར་བ་འདིར་མ་གསོད་ཅིག །",
    "d263:2953": "བདག་གིས་ཁྱོད་ལ་མུ་གེ་དང་། ཆར་མི་འབབ་པ་དང་། ནད་དང་། ནང་གི་འཁྲུག་པ་ཐམས་ཅད་ཡོངས་སུ་ཞི་བར་བྱའོ། །",
    "d263:2954": "དེ་དག་གིས་སྨྲས་པ། དགེ་སྦྱོང་མགོ་རེག་ནུས་སམ་ཞེས་པ་དང་། ",
    "d263:2955": "བདག་གིས་སེམས་ཅན་དེ་དག་ལ་མཆོད་སྦྱིན་གྱི་ར་བ་མི་སྣང་བར་བྱས་སོ། །དེ་ལ་ཡང་བདག་གིས་སྨོན་ལམ་འདི་ལྟ་བུ་བཏབ་སྟེ། བཅོམ་ལྡན་འདས་མད་པར་གསུངས་པས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་ལུང་བསྟན་པ་དེ་ལྟ་བུའི་སྨོན་ལམ་ཡོངས་སུ་རྫོགས་པར་གྱུར་ཅིག །",
    "d263:2956": "གལ་ཏེ་མཆོད་སྦྱིན་འདིའི་ཕྱིར་སྨོན་ལམ་ཡོངས་སུ་དག་པས་བདག་བསད་དེ། བདག་གིས་ལུས་ཐམས་ཅད་ཀྱི་བ་སྤུའི་ཁུང་བུ་ཇི་ཙམ་པ་དེ་ཙམ་གྱི་ལྷ་དང་། ",
    "d263:2957": "ཀླུ་དང་། གནོད་སྦྱིན་ཡུལ་ཡོངས་སུ་སྐྱོང་བ་ལ་ལུས་འདི་དབུལ་བར་བྱ་ཞིང་བདག་གི་ཁྲག་ཤིན་ཏུ་རྒྱ་ཆེ་བ་མདངས་ཅན་བྱུང་བར་གྱུར་ནས་ཡུལ་ཡོངས་སུ་སྐྱོང་བ་དེ་དག་ཀྱང་ཁྲག་འདི་ལ་ཡོངས་སུ་འཐུང་བར་གྱུར་ཅིག །",
    "d263:2958": "ཡོངས་སུ་འཐུངས་པས་ཡུལ་སྐྱོང་བ་རེ་རེ་ལ་ཡང་ཡུལ་འདིར་དེ་ཙམ་གྱི་ལྟས་ངན་རབ་ཏུ་ཞི་བར་གྱུར་ཅིག །",
    "d263:2959": "དེ་ཙམ་གྱིས་བདེ་བ་དང་། ལོ་ལེགས་པ་དང་། ",
    "d263:2960": "ནད་མེད་པས་ཐབ་མོ་དང་། བཅིང་བ་དང་། གནོད་པ་དང་། རྩོད་པ་ལ་འཇུག་པའི་གཉེན་པོར་ཕུན་སུམ་ཚོགས་པར་གྱུར་ཅིག །",
    "d263:2961": "སེམས་ཅན་རེ་རེ་ཞིང་ཡང་འདིར་དེ་ཙམ་གྱི་བདེ་བ་དང་། ཡིད་བདེ་བ་སྐྱེས་པར་གྱུར་ཅིག །སེམས་ཅན་རྣམས་ཀྱི་ཡུལ་འདིར་དེ་ཙམ་གྱི་ལུས་ཀྱི་གནས་ངན་ལེན་དང་། ",
    "d263:2962": "ངག་གི་གནས་ངན་ལེན་དང་། ཡིད་ཀྱི་གནས་ངན་ལེན་མེད་པར་གྱུར་ཅིག །",
    "d263:2963": "ཡུལ་ཇི་ཙམ་པ་འདིར་སེམས་ཅན་ཐམས་ཅད་དེ་ཙམ་གྱི་མཆོག་ཏུ་བདེ་བས་ཚིམ་པར་གྱུར་ཅིག །",
    "d263:2964": "གང་གི་ཚེ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དེའི་ཚེ་སེམས་ཅན་འདི་ཐམས་ཅད་རྒ་ཤི་ལས་ཡོངས་སུ་ཐར་པར་བྱའོ། །",
    "d263:2965": "སེམས་ཅན་ཐམས་ཅད་ཀྱི་སྤུའི་ཁུང་བུ་ཇི་ཙམ་པར་གྱུར་པ་དེ་ཙམ་གྱི་བསྐལ་པ་ཆེན་པོའི་གླིང་བཞི་པ་རེ་རེ་ལ་མཆོད་སྦྱིན་གྱི་ར་བར་མཆོད་སྦྱིན་གྱི་ཕྱིར་བདག་བསད་ལ། གང་མི་དག་མཆོད་སྦྱིན་གྱི་ར་བའི་ཕྱིར་གསད་པར་འགྱུར་བ་དང་། ",
    "d263:2966": "གང་བྱོལ་སོང་གི་སྐྱེ་གནས་ཅན་ཐམས་ཅད་ཀྱི་ཕྱིར་བདག་མཆོད་སྦྱིན་གྱི་ར་བ་དེ་དག་ཏུ་གསད་པར་བྱོས་ཤིག །དེ་ནས་ཡུལ་འདིར་བདག་གི་ལུས་མི་སྣང་བར་གྱུར་ཅིག །ཡུལ་དེ་ན་གསོད་པ་དང་། ནད་དང་། མུ་གེ་དང་། ཆར་མི་འབབ་པ་དང་། འཁྲུག་པ་གཉིས་དང་། ཤིན་ཏུ་གྲང་བ་དང་། ཤིན་ཏུ་དྲོ་བ་དང་། ",
    "d263:2967": "དུག་དང་། བྱད་སྟེམས་དང་། དུས་མ་ཡིན་པའི་རླུང་དང་། དུས་མ་ཡིན་པའི་ཆར་དང་། དུས་མ་ཡིན་པའི་སྦྲང་མ་དང་། ཤ་སྦྲང་དང་། སྦྲུལ་གདུག་པ་དང་། ཕྱེ་མ་ལེབ་གསོད་པ་དང་། སྡོམ་པ་མེད་པའི་ལོངས་སྤྱོད་ཡོངས་སུ་ཚོལ་བ་དང་། ཆོས་མ་ཡིན་པ་ལ་ཆགས་པ་དང་། སླུ་བ་དང་། ཕྲ་མ་དང་། ཞེ་གཅོད་པ་དང་། ཚིག་ཀྱལ་པ་དང་། ཆགས་སེམས་དང་། གནོད་སེམས་དང་། ལོག་པར་ལྟ་བ་ཞེས་བྱ་བ་འདི་དག་གི་དངོས་པོ་རབ་ཏུ་ཞི་བར་གྱུར་ཅིག །དེ་ན་སེམས་ཅན་རྣམས་གཅིག་ལ་གཅིག་དགའ་བའི་སེམས་དང་། ",
    "d263:2968": "འཇམ་པའི་སེམས་དང་། ལས་སུ་རུང་བའི་སེམས་དང་། གཟུང་དུ་མེད་པའི་སེམས་དང་། ས་དང་མཚུངས་པ་བྲལ་བ་མེད་པའི་སེམས་དང་། སྦྱིན་པའི་སེམས་སུ་གྱུར་ཅིག །དེ་ན་སེམས་ཅན་རྣམས་འབྱུང་བའི་སེམས་དང་། ཚུལ་ཁྲིམས་ཀྱི་སེམས་དང་། ",
    "d263:2969": "ཞི་གནས་ཀྱི་སེམས་དང་། བརྩོན་འགྲུས་ཀྱི་སེམས་དང་། བཟོད་པའི་སེམས་དང་། བསམ་གཏན་གྱི་སེམས་དང་། ཤེས་རབ་ཀྱི་བསྒོམ་པ་ཡོངས་སུ་ཚོལ་བའི་སེམས་སུ་གྱུར་ཅིག །",
    "d263:2970": "གང་ལ་བདག་མཆོད་སྦྱིན་གྱི་ཕྱིར་གསད་པར་བྱ་བ་ནས་ཕྱོགས་བཅུའི་སངས་རྒྱས་ཀྱི་ཞིང་སྟོང་པ་དང་རྙོག་པ་ལྔའི་སངས་རྒྱས་ཀྱི་ཞིང་ཆུ་བོ་གང་གཱའི་བྱེ་མ་སྙེད་དུ་རྩལ་ཆེན་པོ་བྱ་བའི་བར་དུ་བདག་གི་སྔོན་གྱི་ལྟས་དེ་དག་བྱུང་བར་གྱུར་ཅིག །",
    "d263:2971": "ནམ་མཁའ་ལས་ཆར་འབབ་པར་གྱུར་ཅིག་ཅེས་བདག་གིས་ཚིག་དེ་བརྗོད་མ་ཐག་ཏུ་དེ་ནས་དེ་ཉིད་ཀྱི་ཚེ་ན་བདག་གི་ལུས་ཐམས་ཅད་ཀྱི་བ་སྤུའི་ཁུང་བུ་ལས་འོ་མ་ཟག་ཅིང་ནམ་མཁའ་ལས་ཆར་ཀྱང་རབ་ཏུ་འབབ་བོ། །",
    "d263:2972": "དེ་ན་ཡང་མཆོད་སྦྱིན་ཅན་དེས་མི་གསད་པར་བཅོམ་ལྡན་འདས་ལ་འདིར་དཔང་དུ་གསོལ་ཏེ། ",
    "d263:2973": "ཡུལ་དེ་ན་ཐམས་ཅད་ཀྱང་དཔལ་ཕུན་སུམ་ཚོགས་པ་བདེ་བའི་ཡོ་བྱད་དང་འཐུན་པར་གྱུར་ཏོ། །",
    "d263:2974": "ནད་དང་། ཐབ་མོ་དང་། མུ་གེ་དང་། ཆར་མི་འབབ་པ་མི་སྣང་བར་བྱས་ཏེ། ",
    "d263:2975": "གང་བདག་མིར་གྱུར་པས་ཆུ་བོ་གང་གཱའི་བྱེ་མ་སྙེད་ཀྱི་མཆོད་སྦྱིན་གྱི་ར་བ་ལ་མཆོད་སྦྱིན་བྱས་པ་བཅོམ་ལྡན་འདས་དཔང་དུ་གསོལ་ལོ། །བལ་གླང་གི་གཟུགས་ཀྱིས་ཆུ་བོ་གང་གཱའི་བྱེ་མ་སྙེད་ཀྱི་མཆོད་སྦྱིན་བྱས་པ་ནས་རྟའི་གཟུགས་དང་། གཡག་གི་གཟུགས་དང་། གླང་གི་གཟུགས་དང་། ཕག་གི་གཟུགས་དང་། ",
    "d263:2976": "སྤྱང་ཀིའི་གཟུགས་དང་། ཕྱུགས་ཀྱི་གཟུགས་དང་། བསེའི་གཟུགས་དང་། མ་ཧེའི་གཟུགས་དང་། ཝའི་གཟུགས་བསྡུས་པས་བདག་བྱོལ་སོང་གི་སྐྱེ་གནས་སྟོང་ཕྲག་བརྒྱད་ཅུ་རྩ་བཞི་ལ་སྐྱེ་གནས་རེ་རེ་ཐོབ་པས་ཆུ་བོ་གང་གཱའི་བྱེ་མ་སྙེད་ཀྱི་འཁོར་ལ་མཆོད་སྦྱིན་བྱས་སོ། །",
    "d263:2977": "ཕྱོགས་བཅུ་ཀུན་ནས་ཉོན་མོངས་པ་དང་། རྙོག་པ་ལྔའི་སངས་རྒྱས་ཀྱི་ཞིང་ཆུ་བོ་གང་གཱའི་བྱེ་མ་སྙེད་དུ་རྣམ་པ་དེ་ལྟ་བུའི་བདེ་བའི་ཡོ་བྱད་ཐམས་ཅད་ཀྱིས་སེམས་ཅན་རྣམས་བདེ་བས་ཚིམ་པར་བྱས་པ་རྣམ་པ་དེ་ལྟ་བུའི་རྩལ་ཆེན་པོ་བྱས་སོ།། །།བམ་པོ་བཅུ་གཅིག་པ་སྟེ་ཐ་མ། ",
    "d263:2978": "ཡང་བཙུན་པ་བཅོམ་ལྡན་འདས་ངན་པའི་དུས་ཀྱི་ཚེ་ནད་པ་ལ་ལ་ཞིག་གི་དོན་དུ་རའི་གཙང་ཤ་འཚལ་བར་གྱུར་ལ། ཡུལ་དེ་ན་ར་མ་མཆིས་ན་དེ་ལ་བདག་གིས་སྨོན་ལམ་འདི་ལྟ་བུ་བཏབ་སྟེ། གལ་ཏེ་བདག་བླ་ན་མེད་པའི་ཤེས་རབ་ཆེན་པོ་མ་ཐོབ་ཀྱི་བར་དུ་བདག་གི་སྨོན་ལམ་འདི་གྲུབ་པར་གྱུར་ཅིག །བདག་ཤིང་ཆེན་པོ་འདི་ལ་འཛེགས་ཏེ། བདག་མཆོངས་ནས་རྫུས་ཏེ་རར་སྐྱེས་ལ། ",
    "d263:2979": "ལྷས་མི་རྣམས་ལ་བསྒོ་བ་འདི་ནི་ནད་པ་རྣམས་ཀྱི་སྨན་དུ་གྱུར་པ་ཡིན་གྱིས་སེམས་ཅན་དེ་དག་གིས་ཤ་ཟོ་ཤིག་དང་། ",
    "d263:2980": "དེ་དག་གི་ནད་དེ་ཞི་བར་འགྱུར་རོ། །",
    "d263:2981": "སངས་རྒྱས་ཀྱི་ཞིང་གང་དུ་བདག་འཇིག་རྟེན་དུ་སངས་རྒྱས་སུ་གྱུར་པ་དེར་སེམས་ཅན་རྣམས་ཤ་ཟ་བར་མ་གྱུར་ཅིག །",
    "d263:2982": "དེ་ན་ནད་ཀྱིས་རེག་པ་རྣམས་ལ་སྨན་དུ་མ་གྱུར་པའི་དངོས་པོ་མེད་པར་གྱུར་ཅིག །",
    "d263:2983": "ཡིད་དུ་མི་འོང་བའི་སྒྲ་མི་གྲག་པར་གྱུར་ཅིག །",
    "d263:2984": "སངས་རྒྱས་ཀྱི་ཞིང་དེ་ན་སེམས་ཅན་རྣམས་ལོངས་སྤྱོད་དང་ཀུན་ཏུ་སྤྱོད་པས་ཕོངས་པར་འགྱུར་བའི་སྒྲ་མི་གྲག་པར་གྱུར་ཅིག །",
    "d263:2985": "བདག་ད་ལྟར་རའི་གཟུགས་ཀྱིས་ནད་པ་རྣམས་བསྙེན་བཀུར་བྱེད་པ་དེ་བཞིན་དུ་ཇི་སྲིད་དུ་ཡུན་རིང་པོར་འཁོར་བ་ན་སེམས་ཅན་རྣམས་ནད་ཀྱིས་རེག་པར་གྱུར་པ་ལ་ཤ་དང་། ཁྲག་དང་། འོ་མ་དང་། མར་གྱིས་སེམས་ཅན་རྣམས་ཀྱི་ནད་ཞི་བར་འགྱུར་བ་དེ་སྲིད་ཀྱི་ཡུན་རིང་པོར་སེམས་ཅན་རྣམས་ཀྱི་ནད་ཞི་བར་བགྱི་བའི་སླད་དུ་བྱོལ་སོང་གི་སྐྱེ་གནས་སུ་གྱུར་ཅིག །",
    "d263:2986": "བདག་ཤིང་དེ་ལས་འཛེགས་ནས་བདག་མཆོངས་ཏེ། དེ་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་རྣམ་པ་དྲུག་ཏུ་གཡོས་ལ། བརྒྱ་བྱིན་དང་། ",
    "d263:2987": "ཚངས་པ་དང་། ལྷ་བྱེ་བ་ཁྲག་ཁྲིག་བརྒྱ་སྟོང་གིས་ལྷ་རྫས་ཀྱི་མེ་ཏོག་དང་། སྤོས་དང་། ཕྲེང་བ་དང་། ཨ་ག་རུ་དང་། ",
    "d263:2988": "ཏ་ཀ་ར་དང་། དུས་དང་འཐུན་པའི་ཙན་དན་གྱི་ཕྱེ་མའི་ཆར་རབ་ཏུ་ཕབ་ནས་བདག་གི་མདུན་དུ་ཐལ་མོ་སྦྱར་ཏེ་འདུག་ལ་འདི་སྐད་ཅེས་སྨྲས་ཏེ། སྐྱེས་བུ་དམ་པ་སེམས་ཅན་ནོ་ཅོག་གིས་བདག་མ་གསད་ཅིག་དང་། བདག་ཅག་གིས་སངས་རྒྱས་ཀྱི་ཞིང་ཐམས་ཅད་ན་སེམས་ཅན་ནད་པ་རྣམས་ནད་ཐམས་ཅད་ལས་ཡོངས་སུ་ཐར་བར་བྱའོ། །",
    "d263:2989": "ཆར་མི་འབབ་ཅིང་མུ་གེ་འབྱུང་བ་ཐམས་ཅད་དང་། ན་བ་དང་། འཆི་བ་དང་། ཐབ་མོ་དང་། རྩོད་པ་ནས་མི་དགེ་བ་བཅུའི་ལས་ཀྱི་ལམ་གྱི་བར་ལས་ཀྱང་ཐར་བར་བྱ་སྟེ། ",
    "d263:2990": "དགེ་བ་བཅུའི་ལས་ཀྱི་ལམ་ལ་སེམས་ཅན་རྣམས་སྦྱར་བར་བྱའོ། །",
    "d263:2991": "བདག་ཤིང་དེ་ལས་མཆོངས་པ་ལྷ་རྣམས་ཀྱིས་བདག་ནམ་མཁའ་བར་སྣང་ལས་བཟུང་སྟེ། ",
    "d263:2992": "དེ་ན་བདག་གིས་སེམས་ཅན་རྣམས་ལ་བསླབས་ནས་སེམས་ཅན་རྣམས་ཆོས་ལ་སྦྱོར་བར་བྱས་སོ། །དེ་ན་བདག་གིས་སེམས་ཅན་ཁྲག་ཁྲིག་བརྒྱ་སྟོང་ཕྲག་མང་པོ་ལྔ་མངོན་པར་ཤེས་པ་དང་ལྡན་པར་བྱས་སོ། །",
    "d263:2993": "བདག་གི་ཚིག་གིས་ལྷ་རྣམས་ཀྱིས་སངས་རྒྱས་ཀྱི་ཞིང་དེ་དག་ཐམས་ཅད་དུ་སེམས་ཅན་རྣམས་དགེ་བ་བཅུའི་ལས་ཀྱི་ལམ་གྱི་བར་ལ་བཙུད་ཅིང་སོ་སོར་བཀོད་དོ། །",
    "d263:2994": "བཙུན་པ་བཅོམ་ལྡན་འདས་བདག་གི་སྨོན་ལམ་ནི་དེ་ལྟ་བུ་ལགས་སོ། །",
    "d263:2995": "དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་ནམ་མཁའི་དབྱངས་ལ་ལེགས་ས་ཞེས་བྱ་བ་བྱིན་ནས་རིགས་ཀྱི་བུ་ཁྱོད་ཀྱི་སྨོན་ལམ་དེ་ལྟ་བུར་གྱུར་ཏེ། སྤྱད་པར་དཀའ་བ་སྤྱོད་པའི་སེང་གེའི་སྒྲ་དེ་ལྟ་བུ་བསྒྲགས་པ་ནི་ལེགས་སོ་ལེགས་སོ། །",
    "d263:2996": "རིགས་ཀྱི་བུ་ཁྱོད་ཇི་ལྟར་སྡོན་གང་ག་ཞེས་བྱ་བ་ཉི་མ་ལ་དགའ་བར་གྱུར་པ་དེ་ངས་བསྐུལ་ནས་ཐོག་མར་བྱང་ཆུབ་ཏུ་སེམས་བསྐྱེད་པར་མ་གྱུར་ཏམ། ",
    "d263:2997": "གསོལ་པ། བཙུན་པ་བཅོམ་ལྡན་འདས་བདག་སྔོན་ལན་འགའ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་པ་མ་མཆིས་སོ། །",
    "d263:2998": "བཙུན་པ་བཅོམ་ལྡན་འདས་བདག་ཐོག་མ་བྱང་ཆུབ་སེམས་དཔར་གྱུར་པ་ནི་འདི་ལགས་ཏེ། བཙུན་པ་བཅོམ་ལྡན་འདས་བདག་དེ་བཞིན་གཤེགས་པ་ཚངས་པའི་དབང་པོའི་ཐད་དུ་མཆིས་ཏེ། དེའི་ཚེ་ད་ལྟར་ཇི་སྐད་དུ་བརྗོད་པའི་སྨོན་ལམ་དེ་ལྟ་བུ་བཏབ་བོ། །",
    "d263:2999": "བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་གལ་ཏེ་སྔོན་བྱང་ཆུབ་ཏུ་སེམས་བསྐྱེད་པར་མ་གྱུར་ན་སྨོན་ལམ་དེ་ལྟ་བུ་སུས་བསླབས། གསོལ་པ། ",
    "d263:3000": "དེ་ན་བདག་དབེན་པ་ཞིག་ཏུ་མཆིས་ཏེ། ",
    "d263:3001": "དོག་ས་ལ་མཆིས་ནས་སྨོན་ལམ་ཞིག་གདབ་པར་སེམས་པ་དེ་ན་བདག་གི་རྨི་ལམ་དུ་དེ་བཞིན་གཤེགས་པ་ཚངས་པའི་དབང་པོས་སྨོན་ལམ་དེ་དག་བསྒོ་བ་དང་། ",
    "d263:3002": "དེས་དེ་བཞིན་གཤེགས་པ་དེའི་སྤྱན་སྔར་སྨོན་ལམ་བཏབ་བོ། །",
    "d263:3003": "དེ་ན་བདག་སེམས་ཅན་རྣམས་ལ་སྙིང་རྗེ་སྐྱེས་ཏེ་འཁོར་བའི་སྐྱོན་རྟོགས་སོ། །",
    "d263:3004": "དེ་ཕྱིས་རྗེས་སུ་དཔག་པ་དེས་མཆོད་སྦྱིན་སྨྲ་བ་བདག་ཡོངས་སུ་བཏང་བ་བགྱིས་ཏེ། སྨོན་ལམ་དེ་ལྟ་བུ་བཏབ་བོ། །བཅོམ་ལྡན་འདས་ཀྱིས་བཀའ་སྩལ་པ། ",
    "d263:3005": "ཅི་ཁྱོད་ལྟ་བར་སོང་བ་དེ་དག་ཏུ་ཞུགས་སམ། ",
    "d263:3006": "གསོལ་པ། ",
    "d263:3007": "མ་ལགས་སོ། ",
    "d263:3008": "སུ་ཞིག་གི་མཐུས། གསོལ་པ། ",
    "d263:3009": "བཙུན་པ་བཅོམ་ལྡན་འདས་སྨོན་ལམ་གྱི་ཁྱད་པར་གྱིས་སོ། །",
    "d263:3010": "བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དེ་དེ་བཞིན་ཏེ། ",
    "d263:3011": "སྨོན་ལམ་གྱི་ཁྱད་པར་གྱིས་སེམས་ཅན་རྣམས་ལྟ་བར་སོང་བ་ཐམས་ཅད་ལས་ཡོངས་སུ་དགྲོལ་གྱི། གཞན་གང་གི་མཐུས་ཀྱང་སེམས་ཅན་རྣམས་ལྟ་བར་སོང་བ་ཐམས་ཅད་ལས་ཡོངས་སུ་གྲོལ་བར་མི་འགྱུར་རོ། །",
    "d263:3012": "རིགས་ཀྱི་བུ་བྱང་ཆུབ་ཀྱི་ཕྱིར་ལུང་བསྟན་པ་འདི་སུ་ཞིག་གི་དུས་གསུམ་གྱི་གཟུགས་ཀྱི་ཕུང་པོ་ནས་རྣམ་པར་ཤེས་པའི་ཕུང་པོའི་བར་དུ་ཡིན་ནམ། ",
    "d263:3013": "འོན་ཏེ་དུས་གསུམ་གྱི་བདེ་བ་དང་། སྡུག་བསྔལ་དང་། བདེ་བ་ཡང་མེད་སྡུག་བསྔལ་ཡང་མེད་པ་ཚོར་བའི་སྐྱེ་མཆེད་དྲུག་པོ་འདི་དག་གི་ཡིན་ནམ། ",
    "d263:3014": "འོན་ཏེ་ཚོར་བ་མེད་པ་ཡིན་ནམ། ",
    "d263:3015": "བྱང་ཆུབ་ཀྱི་ཕྱིར་ལུང་བསྟན་པ་ཞེས་བྱ་བ་འདི་སུ་ཞིག་གི་ཡིན། གསོལ་པ། ",
    "d263:3016": "བཙུན་པ་བཅོམ་ལྡན་འདས་འདི་ལྟ་སྟེ། བདག་ལུང་བསྟན་པར་གསོལ་བའམ་བདག་ལུང་སྟོན་པའམ། བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་དེ་མ་མཆིས་སོ། །",
    "d263:3017": "དེ་ཅིའི་སླད་དུ་ཞེ་ན། ཇི་ལྟར་ནམ་མཁའ་འདི་རྫས་མ་མཆིས། དངོས་པོ་མ་མཆིས། ",
    "d263:3018": "རང་བཞིན་མ་མཆིས། ཅུང་ཟད་ཀྱང་མ་མཆིས། ཡི་གེ་མ་མཆིས། ཐོབ་པ་མ་མཆིས། བརྗོད་དུ་མ་མཆིས་པ་དེ་བཞིན་དུ་ཆོས་འདི་དག་ཀྱང་རྫས་མ་མཆིས་ཤིང་དངོས་པོ་མ་མཆིས་པ་ནས། བརྗོད་དུ་མ་མཆིས་ཤིང་མ་སྐྱེས་པའི་བར་དུའོ། །",
    "d263:3019": "བཙུན་པ་བཅོམ་ལྡན་འདས་དུས་གསུམ་གྱི་གཟུགས་འབྱུང་བ་མ་མཆིས་ཏེ་ལྟ་བའི་མཚན་ཉིད་དང་ཉེ་བར་བྲལ་བ་ནས་རྣམ་པར་ཤེས་པའི་བར་དུ་ཡང་མ་སྐྱེས་པའོ། །",
    "d263:3020": "བཙུན་པ་བཅོམ་ལྡན་འདས་དུས་གསུམ་གྱི་མིག་འབྱུང་བ་མ་མཆིས་ཤིང་ལྟ་བའི་མཚན་ཉིད་དང་ཉེ་བར་བྲལ་བ་ནས་དུས་གསུམ་གྱི་ནང་གི་ཡིད་ཀྱི་བར་དང་། ",
    "d263:3021": "བདེ་བ་དང་། སྡུག་བསྔལ་བ་དང་། བདེ་བ་ཡང་མ་མཆིས་སྡུག་བསྔལ་བ་ཡང་མ་མཆིས་པའི་ཚོར་བ་ཡང་མ་སྐྱེས་པ་ནས་ལྟ་བའི་མཚན་ཉིད་དང་བྲལ་བའི་བར་དུའོ། །",
    "d263:3022": "བཙུན་པ་བཅོམ་ལྡན་འདས་བདག་གིས་ནི་དུས་གསུམ་གྱི་གཟུགས་ཀྱི་ཡང་དག་པའི་མཐའ་དང་། ཆོས་ཉིད་ལ་སྐྱེ་བའམ། གནས་པའམ། འཇིག་པ་མི་དམིགས་སོ། །",
    "d263:3023": "ཆོས་ཀྱི་དབྱིངས་ལ་ཡང་གནས་པར་མི་དམིགས་ཏེ། ",
    "d263:3024": "མིང་དང་གཟུགས་ཀྱང་ཡང་དག་པར་རྗེས་སུ་མི་མཐོང་ངོ་། །",
    "d263:3025": "བརྡར་བཏགས་པ་ཙམ་དུ་ཡང་གཟུགས་ཀྱི་མཚན་ཉིད་ཡང་དག་པར་རྗེས་སུ་མི་མཐོང་སྟེ། ",
    "d263:3026": "དེ་བཞིན་དུ་ཚོར་བ་དང་། འདུ་ཤེས་དང་། འདུ་བྱེད་རྣམས་དང་། ",
    "d263:3027": "བཙུན་པ་བཅོམ་ལྡན་འདས་བདག་གིས་ནི་དུས་གསུམ་གྱི་རྣམ་པར་ཤེས་པའི་ཡང་དག་པའི་མཐའི་བར་ལ་ཡང་བརྡར་བཏགས་པ་ཙམ་དུ་ཡང་རྣམ་པར་ཤེས་པའི་མཚན་ཉིད་ཡང་དག་པར་རྗེས་སུ་མི་མཐོང་སྟེ། །",
    "d263:3028": "བཅོམ་ལྡན་འདས་བདག་གིས་ནི་དུས་གསུམ་གྱི་མིག་གི་ཡང་དག་པའི་མཐའ་ནས་བརྡ་ཙམ་དུ་བཏགས་པའི་མིག་གི་མཚན་ཉིད་ནས་དུས་གསུམ་གྱི་ནང་གི་ཡིད་ཀྱི་འདུས་ཏེ་རེག་པ་བདེ་བ་དང་། སྡུག་བསྔལ་དང་། བདེ་བ་ཡང་མ་མཆིས། སྡུག་བསྔལ་ཡང་མ་མཆིས་པའི་བར་དུ་ཡང་ཡང་དག་པར་རྗེས་སུ་མི་མཐོང་ངོ་། །",
    "d263:3029": "བཙུན་པ་བཅོམ་ལྡན་འདས་བདག་གིས་ནི་ཡང་དག་པའི་མཐའ་དང་། ཆོས་ཉིད་དང་། ཆོས་སྐྱོན་མེད་པ་ཉིད་ཀྱི་སྐྱེ་བ་དང་། གནས་པ་དང་། འགོག་པ་མི་དམིགས་སོ། །",
    "d263:3030": "ཡིད་དང་ཆོས་ཀྱི་ཁམས་ཀྱང་མི་དམིགས་སོ། །",
    "d263:3031": "བདག་གིས་ནི་ཡིད་རྣམ་པར་གནས་པའི་མཚན་ཉིད་ཀྱང་ཡང་དག་པར་རྗེས་སུ་མི་མཐོང་ངོ་། །",
    "d263:3032": "དེ་ཅིའི་ཕྱིར་ཞེ་ན། ",
    "d263:3033": "ཆོས་ཐམས་ཅད་ནི་བྲག་ཅ་ལྟ་བུ་སྟེ། ",
    "d263:3034": "ནམ་མཁའ་ལ་བརྟག་པའི་མཚན་ཉིད་ལྟ་བུ་འོང་བ་མེད་ཅིང་འགྲོ་བ་མེད་པ་གང་ལ་གང་གིས་ཀྱང་མ་བཟུང་བའོ། །",
    "d263:3035": "ཆོས་ཐམས་ཅད་ནི་མིག་ཡོར་ལྟ་བུ། སྨིག་རྒྱུ་ལྟ་བུ། རྨི་ལམ་ལྟ་བུ། ཆུ་ཟླ་ལྟ་བུ་སྟེ། ",
    "d263:3036": "ནམ་མཁའ་ལ་བརྟག་པའི་མཚན་ཉིད་ལྟ་བུ་འོང་བ་མེད་ཅིང་འགྲོ་བ་མེད་པ་གང་ལ་གང་གིས་ཀྱང་མ་བཟུང་བའོ། །",
    "d263:3037": "བཙུན་པ་བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོའི་ཏིང་ངེ་འཛིན་སྤངས་པའི་མཚན་ཉིད་བཟུང་བ་མ་མཆིས་པ་ཞེས་བགྱི་བ་ཞིག་མཆིས་ཏེ། ཉན་ཐོས་དང་། རང་སངས་རྒྱས་ཐམས་ཅད་དང་ཐུན་མོང་བ་མ་ལགས་སོ། །",
    "d263:3038": "དེ་ལ་གཟུགས་ཀྱི་མཚན་ཉིད་དང་བྲལ་ཞིང་ཡོངས་སུ་གཟུང་དུ་མ་མཆིས་པའི་ཏིང་ངེ་འཛིན་གང་ཞེ་ན། འདི་ལྟ་སྟེ། ནང་སྟོང་པ་ཉིད་དང་། ཕྱི་སྟོང་པ་ཉིད་དང་། ",
    "d263:3039": "ཕྱི་ནང་སྟོང་པ་ཉིད་དང་། སྟོང་པ་ཉིད་སྟོང་པ་ཉིད་དང་། ཆེན་པོ་སྟོང་པ་ཉིད་དང་། དོན་དམ་པ་སྟོང་པ་ཉིད་དང་། འདུས་བྱས་སྟོང་པ་ཉིད་དང་། འདུས་མ་བྱས་སྟོང་པ་ཉིད་དང་། རབ་ཏུ་སྟོང་པ་ཉིད་དང་། ཐོག་མ་དང་ཐ་མ་མེད་པ་སྟོང་པ་ཉིད་དང་། མི་འགྱུར་བ་སྟོང་པ་ཉིད་དང་། རང་བཞིན་སྟོང་པ་ཉིད་དང་། རང་གི་མཚན་ཉིད་སྟོང་པ་ཉིད་དང་། ཆོས་ཐམས་ཅད་སྟོང་པ་ཉིད་དང་། མི་དམིགས་པ་སྟོང་པ་ཉིད་དང་། དངོས་པོ་མེད་པ་སྟོང་པ་ཉིད་དང་། ངོ་བོ་ཉིད་སྟོང་པ་ཉིད་དང་། དངོས་པོ་མེད་པའི་ངོ་བོ་ཉིད་སྟོང་པ་ཉིད་དག་བཟུང་བ་དེ་ནི་མཚན་ཉིད་དང་བྲལ་བ་ཡོངས་སུ་བཟུང་བ་མ་མཆིས་པ་ཞེས་བགྱི་བའི་ཏིང་ངེ་འཛིན་ཏེ། ཉན་ཐོས་དང་། རང་སངས་རྒྱས་ཐམས་ཅད་དང་ཐུན་མོང་བ་མ་ལགས་སོ། །བཙུན་པ་བཅོམ་ལྡན་འདས་དེ་ནི་རྣམ་གྲངས་འདིས་ཀྱང་དེ་སྐད་བརྗོད་པར་བགྱི་སྟེ། འདི་ལྟ་སྟེ། ",
    "d263:3040": "དེ་ནི་མ་མཆིས་པའི་ཚིག་བླ་དགས་སོ། །འདི་ལྟ་སྟེ། བདག་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏོ། །ལུང་སྟོན་པར་འགྱུར་རོ། །ལུང་བསྟན་ཏོ་སྙམ་དུ་མི་སེམས་སོ། །",
    "d263:3041": "དེ་ཅིའི་ཕྱིར་ཞེ་ན། ",
    "d263:3042": "བདག་ནི་ལུང་བསྟན་པ་ཡང་དག་པར་རྗེས་སུ་མི་མཐོང་། ",
    "d263:3043": "བརྗོད་པ་དང་ལུང་བསྟན་པ་དང་འཁོར་བ་ཡང་ཡང་དག་པར་རྗེས་སུ་མི་མཐོང་། ",
    "d263:3044": "མྱ་ངན་ལས་འདའ་བ་དང་། རྣལ་འབྱོར་དང་། རྣལ་འབྱོར་མ་ལགས་པ་དང་། ལམ་དང་། ལམ་མ་ལགས་པ་ཡང་ཡང་དག་པར་རྗེས་སུ་མི་མཐོང་ངོ་། །འདི་ལྟ་སྟེ། ",
    "d263:3045": "དཔེར་ན་དེ་བཞིན་ཉིད་ཀྱི་ལམ་མ་མཆིས་ཤིང་ཕྱིན་ཅི་མ་ལོག་པ་དེ་བཞིན་ཉིད་དང་། ཆོས་ཀྱི་དབྱིངས་དང་། ཆོས་ཉིད་དང་། ཆོས་སྐྱོན་མེད་པ་ཉིད་ཀྱི་ལམ་ཡང་དག་པར་རྗེས་སུ་མི་མཐོང་བ་དེ་བཞིན་དུ་གཟུགས་སུ་ཡང་དག་པར་རྗེས་སུ་མི་མཐོང་བ་ནས། རྣམ་པར་ཤེས་པའི་བར་དུ་ཡང་དག་པར་རྗེས་སུ་མི་མཐོང་ངོ་། །",
    "d263:3046": "མིག་ཡང་དག་པར་རྗེས་སུ་མི་མཐོང་བ་ནས། ཡིད་ཀྱི་རྣམ་པར་ཤེས་པའི་བར་གྱི་ལམ་ཡང་ཡང་དག་པར་རྗེས་སུ་མི་མཐོང་ངོ་། །",
    "d263:3047": "ལུང་བསྟན་པ་བརྗོད་པ་འདིའི་སྐབས་དང་གོ་སྐབས་ཀྱང་ཡང་དག་པར་རྗེས་སུ་མི་མཐོང་ངོ་། །",
    "d263:3048": "གང་གཟུགས་ཀྱི་ལུང་བསྟན་པ་ནས། རྣམ་པར་ཤེས་པའི་བར་དང་། མིག་ནས་ཡིད་ཀྱི་བར་གྱི་ལུང་བསྟན་པ་དང་། གང་བྱང་ཆུབ་ཏུ་ལུང་བསྟན་པ་ཡང་དག་པར་རྗེས་སུ་མི་མཐོང་ངོ་། །",
    "d263:3049": "བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཤིན་ཏུ་བསྟན་པ་འདི་བཤད་པ་ན། ཀུན་ཏུ་རྒྱུ་ཤིན་ཏུ་རྣམ་པར་ཕྱེ་བའི་སས་ཀྱང་དེ་ཡང་ཡང་དག་པར་རྗེས་སུ་མ་མཐོང་ནས། ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་རབ་ཏུ་ཐོབ་པར་གྱུར་ཏོ། །",
    "d263:3050": "སེམས་ཅན་གཞན་མུ་སྟེགས་ཅན་ང་རྒྱལ་བཅོམ་པ་སྟོང་ཕྲག་བཅུ་གསུམ་པོ་དེ་དག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་ཕྱིར་མི་ལྡོག་པའི་ས་རབ་ཏུ་ཐོབ་པར་གྱུར་ཏོ། །",
    "d263:3051": "ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཞེས་བྱ་བ་ཐེག་པ་ཆེན་པོའི་མདོ། །ལེའུ་བཅུ་གཅིག་པའོ།། །།",
    "d263:3052": "དེ་ནས་བཅོམ་ལྡན་འདས་སྒྲ་ཐམས་ཅད་ལ་འཇུག་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །",
    "d263:3053": "ཏིང་ངེ་འཛིན་དེས་སེམས་ཅན་གྱི་སྐྱེ་གནས་སྟོང་ཕྲག་བརྒྱད་ཅུ་རྩ་བཞི་པོ་དེ་དག་གི་སྒྲ་བརྗོད་པའི་ཚིག་སྟོང་ཕྲག་བརྒྱད་ཅུ་རྩ་བཞི་པོ་ཏིང་ངེ་འཛིན་དེས་སྐྱེ་གནས་དང་སྒྲ་དབྱངས་ཀྱི་ཚིག་བརྗོད་པ་ཐམས་ཅད་ཚིམ་པར་བྱེད་དོ། །",
    "d263:3054": "དེ་ལ་བཅོམ་ལྡན་འདས་ཀྱིས་ཡི་གེ་དང་སྨྲས་པ་ཉོན་ཅིག །",
    "d263:3055": "གྲོགས་པོ་དག་ཉོན་ཅིག །",
    "d263:3056": "གྲོགས་པོ་དག་ལྷ་དང་མིར་སྐྱེ་བ་ཐོབ་པར་འགྱུར་བ་དང་། ལམ་གང་གིས་ཉན་ཐོས་ཀྱི་ཐེག་པ་རྙེད་དེ་སྡུག་བསྔལ་ཐམས་ཅད་ཟད་པར་འགྱུར་བ་དང་། རང་སངས་རྒྱས་ཀྱི་ཐེག་པ་རྙེད་པ་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྙེད་པར་འགྱུར་བ་བདེ་བ་དང་ཞི་བའི་ལམ་སྟོན་ཅིག །",
    "d263:3057": "བཅོམ་ལྡན་འདས་ཀྱིས་སྒྲ་དབྱངས་བརྗོད་པ་དེ་ཕྱོགས་བཅུ་ཀུན་ཏུ་སྐད་དང་ཚིག་གཅིག་བརྗོད་པས་ཡི་གེ་དང་སྒྲ་དབྱངས་བརྗོད་པ་སྟོང་ཕྲག་བརྒྱད་ཅུ་རྩ་བཞི་བརྗོད་པའི་གྲངས་སུ་འགྲོའོ། །",
    "d263:3058": "ཡི་གེ་དང་སྒྲ་དབྱངས་བརྗོད་པ་དེས་སེམས་ཅན་ཐམས་ཅད་རང་རང་གི་ཚིག་ཁོང་དུ་ཆུད་པར་འགྱུར་རོ། །",
    "d263:3059": "ཕྱོགས་བཅུ་ཐམས་ཅད་ཀྱི་སངས་རྒྱས་ཀྱི་ཞིང་སྟོང་པ་རྙོག་པ་ལྔ་དང་ལྡན་པ་ཆུ་བོ་གང་གཱའི་བྱེ་མ་སྙེད་སྒྲ་དབྱངས་ཀྱིས་རྒྱས་པར་བྱེད་དོ། །",
    "d263:3060": "ཆུ་བོ་གང་གཱའི་བྱེ་མ་སྙེད་ཀྱི་སངས་རྒྱས་ཀྱི་ཞིང་སྟོང་པ་རྙོག་པ་ལྔ་དང་ལྡན་པ་དེའི་སེམས་ཅན་ངན་པར་སོང་བ་རྣམས་ཀྱི་རྣ་ལམ་དུ་ཡང་གྲག་གོ། །",
    "d263:3061": "དེ་ནས་སེམས་ཅན་དེ་དག་རང་རང་གི་ཚིག་ཀུན་ཏུ་ཤེས་ནས་འདི་སྙམ་དུ་སེམས་ཏེ། འདི་ལྟར་ཡིད་དུ་འོང་བ་འདི་ལྟར་སྙན་པ། འདི་ལྟར་དགའ་བར་འགྱུར་བ་འདི་སུའི་ཚིག་བདག་ཅག་ལ་ཞི་བ་དང་བདེ་བའི་ལམ་སྟོན་པའི་སེམས་ཅན་གྱི་སྙིང་པོ་འདི་སུ་ཞིག །",
    "d263:3062": "ལམ་གང་བསྟན་པས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་དུ་འཐོབ། ",
    "d263:3063": "ཉན་ཐོས་ཀྱིས་ནི་ཅི་འདྲ་བ་ཞིག །",
    "d263:3064": "རང་སངས་རྒྱས་ཀྱིསའང་ཅི་འདྲ་བ་ཞིག །",
    "d263:3065": "བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱིསའང་ཅི་འདྲ་བ་ཞིག །",
    "d263:3066": "ལམ་གང་ཐོབ་ན་བདག་ཅག་ལུས་ཀྱི་བདེ་བའི་ཚོར་བ་ཐམས་ཅད་བྱང་ཞིང་སྡུག་བསྔལ་ཐམས་ཅད་བྱང་སྟེ། ལུས་ཀྱི་གཡེང་བ་ཐམས་ཅད་སྲབ་པར་གྱུར། དེ་བས་ན་བདག་ཅག་གིས་བསྟི་སྟང་དུ་བྱས་ཏེ་མཉན་པར་བྱ་སྙམ་མོ། །",
    "d263:3067": "བཅོམ་ལྡན་འདས་ཀྱིས་ཡང་བཀའ་སྩལ་པ། གྲོགས་པོ་དག་བཅུ་པོ་འདི་དག་ནི་དགེ་བའི་ལས་ཀྱི་ལམ་སྟེ། ",
    "d263:3068": "དེས་ལྷ་དང་མིར་སྐྱེ་བ་རབ་ཏུ་འཐོབ། སྡུག་བསྔལ་ཐམས་ཅད་ཟད་པར་འགྱུར་བ་ཉན་ཐོས་ཀྱི་ཐེག་པ་ཡང་འཐོབ། སྡུག་བསྔལ་ཐམས་ཅད་ཟད་པར་འགྱུར་བ་འཐོབ་བོ། །",
    "d263:3069": "དགེ་བའི་ལས་ཀྱི་ལམ་དེས་སེམས་ཅན་ཐམས་ཅད་ཀྱི་མཆོག་དམ་པ་ཁྱད་པར་ཅན་ཕུལ། ",
    "d263:3070": "བྱམས་པ་ཆེན་པོ། སྙིང་རྗེ་ཆེན་པོ་ཐམས་ཅད་མཁྱེན་པའི་ཡེ་ཤེས་ཆེན་པོ་འཐོབ་པར་འགྱུར་རོ། །",
    "d263:3071": "སེམས་ཅན་ཐམས་ཅད་ལ་སྙིང་བརྩེ་ཞིང་ཕན་པར་བྱེད་པར་འགྱུར་རོ། །",
    "d263:3072": "དེ་ལ་དགེ་བའི་ལས་ཀྱི་ལམ་བཅུ་པོ་གང་ཞེ་ན། ",
    "d263:3073": "དགེ་བའི་ལས་ཀྱི་ལམ་གང་དང་ལྡན་ན་སེམས་ཅན་རྣམས་མྱུར་དུ་ལྷ་དང་མིར་སྐྱེ་བ་འཐོབ་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་དུ་འཐོབ་པར་འགྱུར་བ་སྟེ། ",
    "d263:3074": "དེ་ལ་གྲོགས་པོ་དག་ལྷ་དང་མི་རྙེད་ནས་དགེ་བའི་ལས་ཀྱི་ལམ་ལ་བརྩོན་པར་བྱའོ། །",
    "d263:3075": "སྦྱིན་པ་སྦྱིན་ནོ། །ཚུལ་ཁྲིམས་སྲུང་ངོ་། །འདུ་ཤེས་བཅུ་བསྒོམ་པར་བྱའོ། །",
    "d263:3076": "བཅུ་གང་ཞེ་ན། འདི་ལྟ་སྟེ། ",
    "d263:3077": "རྣམ་པར་བམ་པར་འདུ་ཤེས་བསྒོམ་པར་བྱའོ། །",
    "d263:3078": "གང་གིས་རྒྱུན་དུ་ཞུགས་པའི་འབྲས་བུ་ནས། དགྲ་བཅོམ་པའི་འབྲས་བུའི་བར་དུ་ཐོབ་ཅིང་སྡུག་བསྔལ་ཐམས་ཅད་ཟད་པར་འགྱུར་བ་དང་། རྣམ་པར་རྣགས་པར་འདུ་ཤེས་པ་དང་། རྣམ་པར་སྔོས་པར་འདུ་ཤེས་པ་དང་། རྣམ་པར་དམར་བར་འདུ་ཤེས་པ་དང་། འབུས་གང་བར་འདུ་ཤེས་པ་དང་། ",
    "d263:3079": "རྣམ་པར་ཟོས་པར་འདུ་ཤེས་པ་དང་། རྣམ་པར་འཐོར་བར་འདུ་ཤེས་པ་དང་། ཀེང་རུས་སུ་འདུ་ཤེས་པ་དང་། རྣམ་པར་ཚིག་པར་འདུ་ཤེས་པ་དང་། འཆི་བར་འདུ་ཤེས་པ་བསྒོམ་པར་བྱའོ། །",
    "d263:3080": "གང་གིས་རྒྱུན་ཏུ་ཞུགས་པའི་འབྲས་བུ་ནས། དགྲ་བཅོམ་པའི་འབྲས་བུའི་བར་དུ་ཐོབ་ཅིང་སྡུག་བསྔལ་ཐམས་ཅད་ཟད་པ་ཐོབ་སྟེ། ",
    "d263:3081": "མིར་གྱུར་པ་ཐོབ་ནས་ཀྱང་ཡང་གང་གིས་རང་སངས་རྒྱས་ཀྱི་ས་རྗེས་སུ་འཐོབ་པར་འགྱུར་བའི་འདུ་ཤེས་བཅུ་གཉིས་བསྒོམ་པར་བྱ་སྟེ། ",
    "d263:3082": "བཅུ་གཉིས་གང་ཞེ་ན། བསམ་གཏན་བཞི་དང་། ",
    "d263:3083": "ཚད་མེད་པ་བཞི་དང་། གཟུགས་མེད་པའི་སྙོམས་པར་འཇུག་པ་བཞི་དང་། སངས་རྒྱས་རྗེས་སུ་དྲན་པ་དང་། ཆོས་རྗེས་སུ་དྲན་པ་དང་། དགེ་འདུན་རྗེས་སུ་དྲན་པ་དང་། ཚུལ་ཁྲིམས་རྗེས་སུ་དྲན་པ་དང་། གཏོང་བ་རྗེས་སུ་དྲན་པ་དང་། ",
    "d263:3084": "སྐྱོ་བ་རྗེས་སུ་དྲན་པ་དང་། ཞི་གནས་རྗེས་སུ་དྲན་པ་དང་། དབུགས་རྒྱུ་བ་རྗེས་སུ་དྲན་པ་དང་། ",
    "d263:3085": "ལྷག་མཐོང་རྗེས་སུ་དྲན་པའི་འདུ་ཤེས་འདི་བསྒོམ་པར་བྱའོ། །གང་གིས་རང་སངས་རྒྱས་ཀྱིས་རྗེས་སུ་ཐོབ་ཅིང་མིར་གྱུར་པ་ཐོབ་ནས་ཀྱང་སྦྱིན་པ་དང་། དུལ་བ་དང་། སྡོམ་པས་སེམས་ཅན་ཐམས་ཅད་ལ་བདུད་རྩིའི་རོར་འགྲོན་བྱ་བར་བྱའོ། །ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱའོ། །",
    "d263:3086": "དྲུག་གང་ཞེ་ན། ",
    "d263:3087": "སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པའི་བར་དུ་ཡོངས་སུ་རྫོགས་ལ། ",
    "d263:3088": "བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་ནས་རྣམ་པ་དེ་ལྟ་བུའི་སྒྲ་སྐད་དང་། དབྱངས་བརྗོད་པས་སེམས་ཅན་ཐམས་ཅད་ལ་དགེ་བའི་བཤེས་གཉེན་དུ་འདི་ལྟ་སྟེ། ད་ལྟར་གྱི་བཞིན་དུ་བདེ་བ་སྦྱིན་པར་འགྱུར་རོ། །",
    "d263:3089": "དེ་ནས་སེམས་ཅན་དེ་དག་འདི་སྙམ་དུ་སེམས་ཏེ། བདག་ཅག་རྣམས་ནི་གོར་མ་ཆག་པར་སྙིང་རྗེ་ཆེན་པོ་དང་ལྡན་པའི་དགེ་བའི་སྤོབས་པ་མཐོང་ངོ་སྙམ་མོ། །",
    "d263:3090": "དེ་ནས་བཅོམ་ལྡན་འདས་ཀྱིས་སེམས་ཅན་དེ་དག་གི་སེམས་ཀྱི་རྣམ་པར་རྟོག་པ་ཐུགས་ཀྱིས་མཁྱེན་ནས་དེའི་ཚེ་དཔའ་བར་འགྲོ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ",
    "d263:3091": "ཏིང་ངེ་འཛིན་དེས་ཕྱོགས་བཅུའི་ཆུ་ཀླུང་གང་གཱའི་བྱེ་མ་དང་མཉམ་པ་སྟོང་པར་གྱུར་པའི་རྙོག་པ་ལྔའི་སེམས་ཅན་གྱི་ཁམས་ཇི་སྙེད་པ་དེ་སྙེད་དུ་སྤྲུལ་པའི་ཕྱིར་སེམས་ཅན་ཚངས་པ་ལ་མོས་པ་དེ་དག་གི་མདུན་དུ་ནི་ཚངས་པའི་གཟུགས་སུ་སོ་སོར་གནས་ཤིང་ཆོས་སྟོན་ཏོ། །",
    "d263:3092": "ལ་ལ་དག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་ལེན་དུ་འཛུད་ལ་འཇུག་པར་བྱེད་ཅིང་སོ་སོར་འགོད་དོ། །",
    "d263:3093": "སེམས་ཅན་ལ་ལ་དག་ནི་རང་སངས་རྒྱས་ཀྱི་ཐེག་པ་ལའོ། །ལ་ལ་དག་ནི་ཉན་ཐོས་ཀྱི་ཐེག་པ་ལའོ། །",
    "d263:3094": "ལ་ལ་དག་ནི་དགེ་བའི་ལས་ཀྱི་ལམ་ལ་སྦྱོར་བས་ལྷ་དང་མི་རྣམས་ཀྱི་ཕྱིར་རོ། །",
    "d263:3095": "གང་དབང་ཕྱུག་ལ་མོས་པ་ནས། གླང་པོ་ལ་གླང་པོའི་གཟུགས་ཀྱི་བར་དང་། རྟ་ལ་རྟའི་གཟུགས་དང་། ཡི་དྭགས་ལ་ཡི་དྭགས་ཀྱི་གཟུགས་དང་། སེམས་ཅན་དམྱལ་བ་པ་ལ་སེམས་ཅན་དམྱལ་བ་པའི་གཟུགས་ཀྱིས་དེ་དག་གི་མདུན་དུ་འདུག་སྟེ་ཆོས་སྟོན་ཏོ། །",
    "d263:3096": "སེམས་ཅན་དམྱལ་བ་པའི་སེམས་ཅན་ལ་ལ་དག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་འཛིན་དུ་འཇུག་པ་ནས་ལྷ་དང་མིའི་བར་དག་ལ་ཡང་སྦྱོར་ཏེ། ",
    "d263:3097": "སེམས་ཅན་གང་དག་དེར་སྔོན་དགེ་བའི་རྩ་བ་འདི་དག་བསྐྱེད་པ་དེ་དག་ནི་དེ་བས་ཀྱང་བརྟན་པར་བྱས་སོ། །སེམས་ཅན་གང་དག་སྔོན་དགེ་བའི་རྩ་བ་མ་བསྐྱེད་པ་རྣམས་ནི་དེར་བསྐྱེད་དོ། །",
    "d263:3098": "སེམས་ཅན་གང་དད་པའི་རྒྱུ་དེས་ངན་སོང་གསུམ་པོ་དེ་དག་ལས་ཤི་འཕོས་ནས་ལྷ་དང་མིར་སྐྱེས་པ་དེའི་ཚེ་དེའི་དུས་ན། ",
    "d263:3099": "ཕྱོགས་བཅུའི་ཆུ་ཀླུང་གང་གཱའི་བྱེ་མ་སྙེད་ཀྱི་རྙོག་པ་ལྔའི་སངས་རྒྱས་ཀྱི་ཞིང་དག་ན་སངས་རྒྱས་ཀྱི་ཞིང་རེ་རེར་ཡང་ཚད་མེད་གྲངས་མེད་པའི་ཆུ་ཀླུང་གང་གཱའི་བྱེ་མ་སྙེད་ཀྱི་སེམས་ཅན་བྱེ་བ་ཁྲག་ཁྲིག་བརྒྱ་སྟོང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ་དགེ་བའི་རྩ་བ་བསྐྲུན་ཏོ། །",
    "d263:3100": "ལ་ལ་དག་ནི་ཕྱིར་མི་ལྡོག་པའི་ས་རབ་ཏུ་ཐོབ་བོ། །ལ་ལ་དག་ནི་དེ་ལྟ་བུའི་བཟོད་པ་དང་། ཏིང་ངེ་འཛིན་དང་། གཟུངས་རབ་ཏུ་ཐོབ་སྟེ། ",
    "d263:3101": "བཟོད་པ་དང་། གཟུངས་ཇི་སྙེད་ཐོབ་པའི་སྟོབས་དང་། རྫུ་འཕྲུལ་གྱིས་མི་མཇེད་ཀྱི་སངས་རྒྱས་ཀྱི་ཞིང་འདིར་དེ་བཞིན་གཤེགས་པ་ཤཱཀྱ་ཐུབ་པའི་གན་དུ་ལྷགས་སོ། །",
    "d263:3102": "གང་རྐྱེན་ལ་འཇུག་པའི་ཐེག་པ་ལ་སེམས་བསྐྱེད་དེ་དགེ་བའི་རྩ་བ་བསྐྲུན་པའི་སེམས་ཅན་བྱེ་བ་ཁྲག་ཁྲིག་བརྒྱ་སྟོང་ཆུ་ཀླུང་གང་གཱའི་གྲངས་མེད་དཔག་ཏུ་མེད་པའི་བྱེ་མ་སྙེད་དག་ལས་ཁ་ཅིག་ནི་གང་ན་སངས་རྒྱས་བཅོམ་ལྡན་འདས་བཞུགས་ཏེ་འཚོ་ཞིང་སྐྱོང་ལ། སེམས་ཅན་རྣམས་ལ་ཆོས་ཀྱང་སྟོན་པའི་སངས་རྒྱས་ཀྱི་ཞིང་གཞན་དུ་དོང་ངོ་། །",
    "d263:3103": "ཁ་ཅིག་ནི་ཕྱིར་མི་ལྡོག་པའི་ས་ལ་གནས་སོ། །དེ་བཞིན་དུ་གང་ཉན་ཐོས་ཀྱི་ཐེག་པར་སེམས་བསྐྱེད་ཅིང་དགེ་བའི་རྩ་བ་བསྐྲུན་པའི་སེམས་ཅན་བྱེ་བ་ཁྲག་ཁྲིག་བརྒྱ་སྟོང་ཆུ་ཀླུང་གང་གཱ་གྲངས་མེད་དཔག་ཏུ་མེད་པའི་བྱེ་མ་སྙེད་དང་། ",
    "d263:3104": "དེ་བཞིན་དུ་སེམས་ཅན་བྱེ་བ་ཁྲག་ཁྲིག་བརྒྱ་སྟོང་ཆུ་ཀླུང་གང་གཱ་གྲངས་མེད་དཔག་ཏུ་མེད་པའི་བྱེ་མ་སྙེད་དང་། གང་སངས་རྒྱས་ཀྱི་ཞིང་རེ་རེའི་སེམས་ཅན་གང་དགེ་བ་བཅུའི་ལས་ཀྱི་ལམ་ལ་རྣམ་པར་གནས་པ་ལྷ་དང་མིའི་ལམ་ཐོབ་པར་གྱུར་པ་ཆུ་ཀླུང་གང་གཱ་གྲངས་མེད་དཔག་ཏུ་མེད་པའི་བྱེ་མ་སྙེད་དང་། སངས་རྒྱས་ཀྱི་ཞིང་རེ་རེའི་སེམས་ཅན་བྱེ་བ་ཁྲག་ཁྲིག་བརྒྱ་སྟོང་སྨོན་ལམ་གྱི་དབང་གིས་དེ་ནས་ཤི་འཕོས་ནས་དེ་བཞིན་གཤེགས་པ་ཤཱཀྱ་ཐུབ་པའི་སངས་རྒྱས་ཀྱི་ཞིང་འདིར་སྐྱེས་སོ། །",
    "d263:3105": "ལ་ལ་དག་ནི་སྨོན་ལམ་གྱི་དབང་གིས་དེ་ནས་ཤི་འཕོས་ནས་གང་ན་སངས་རྒྱས་བཅོམ་ལྡན་འདས་བཞུགས་ཏེ་འཚོ་སྐྱོང་ཞིང་བྱང་ཆུབ་སེམས་དཔའ་དག་པའི་ཚོགས་ཀྱིས་བསྐོར་ཏེ། ཆོས་ཀྱང་སྟོན་པའི་སངས་རྒྱས་ཀྱི་ཞིང་ཡོངས་སུ་དག་པ་གཞན་དག་ཏུ་སྐྱེས་ནས། ",
    "d263:3106": "སངས་རྒྱས་ཀྱི་ཞིང་དེ་དང་དེ་དག་ཏུ་སེམས་ཅན་རྣམས་ཀྱི་ལོངས་སྤྱོད་དང་། ཀུན་ཏུ་སྤྱོད་པ་དང་། བདེ་བའི་ཡོ་བྱད་སྣ་ཚོགས་ཆོ་མ་ཆོ་དགུ་གྲངས་མེད་དཔག་ཏུ་མེད་པ་བྱུང་ངོ་། །",
    "d263:3107": "དེ་ནས་བཅོམ་ལྡན་འདས་ཏིང་ངེ་འཛིན་དེ་ལས་བཞེངས་ནས། དེའི་ཚེ་ཆེད་དུ་བརྗོད་པ་འདི་ཆེད་དུ་བརྗོད་དོ། །འཇིག་རྟེན་དག་ན་མཁས་པ་གང་། །བློ་དང་ལྡན་ཞིང་འཇིགས་མེད་པ། །བྱང་ཆུབ་ཏུ་ནི་སེམས་བསྔོས་ཤིང་། །",
    "d263:3108": "བྱ་བར་དཀའ་བ་རྣམས་ཀྱང་སྤྱོད། །ཕ་ཡི་དངོས་པོ་རྣམ་པར་སྟོན། །སེམས་ཅན་སྡུག་བསྔལ་སྨིན་པར་བྱེད། །",
    "d263:3109": "བདུད་བཞི་དག་ཀྱང་འདུལ་བར་བྱེད། །མྱ་ངན་འདས་པ་ཞི་བ་ཐོབ། །",
    "d263:3110": "སྦྱིན་པ་སྡོམ་པ་སྡོམ་པ་ཡིས། །སེམས་ཅན་རྣམས་ལ་ལས་སྟོན་ཅིང་། །",
    "d263:3111": "ཐེག་པ་གསུམ་ལ་སྦྱོར་བ་ཡིས། །དེ་དག་ཐར་པའི་སྐལ་བ་ཐོབ། །",
    "d263:3112": "གང་དག་ངན་འགྲོ་གསུམ་གནས་པ། །སྡུག་བསྔལ་གནོད་ལས་ཐར་བྱེད་ཅིང་། །དེ་དག་སེམས་ནི་དང་བྱས་ནས། །ལྷ་དང་མིར་ནི་རབ་ཏུ་ཁྲིད། །",
    "d263:3113": "དགེ་བའི་ཆོས་ལ་རབ་སྦྱོར་ཞིང་། །གང་དང་གང་ལ་མོས་པ་དག །ཕ་རོལ་ཕྱིན་དྲུག་རྫོགས་བྱས་ནས། །དེ་དག་སངས་རྒྱས་འཐུན་པར་འགྱུར། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་སྟན་ལས་ལངས་ཏེ། ",
    "d263:3114": "བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་ནས་ཕྱག་འཚལ་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གང་གི་ཚེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་ནས། བཅོམ་ལྡན་འདས་འདི་ནི་ཆོས་ཀྱི་འཁོར་ལོ་རབ་ཏུ་བསྐོར་བ་གཉིས་པ་སྟེ། ",
    "d263:3115": "བཅོམ་ལྡན་འདས་ཆོས་ཀྱི་རྣམ་གྲངས་འདི་བྱིན་གྱིས་བརླབ་ཏུ་གསོལ། ",
    "d263:3116": "བཅོམ་ལྡན་འདས་ཅང་མི་གསུང་བར་གྱུར་པ་དང་། ལྷ་རྫས་ཀྱི་སིལ་སྙན་བྱེ་བ་ཁྲག་ཁྲིག་བརྒྱ་སྟོང་ཡང་རབ་ཏུ་འཁྲོལ། ",
    "d263:3117": "མེ་ཏོག་གི་ཆར་ཡང་རབ་ཏུ་བབ། ཨ་ག་རུ་དང་། ཏ་ག་ར་དང་། དུས་དང་འཐུན་པའི་ཙན་དན་དང་། སྦྲུལ་གྱི་སྙིང་པོ་ཙན་དན་གྱི་ཕྱེ་མའི་ཆར་དག་ཀྱང་རབ་ཏུ་ཕབ། ལྷ་རྫས་ཀྱི་ན་བཟའ་དང་། ",
    "d263:3118": "ཡིད་བཞིན་གྱི་ན་བཟའ་དང་། དར་གྱི་ལྡ་ལྡིའི་ཕྲེང་བ་དང་། གསེར་གྱི་ལྕག་པོད་དང་། མུ་ཏིག་གི་སེ་མོ་དོ་དང་། དཔུང་རྒྱན་གྱིས་ནམ་མཁའི་དབྱིངས་ཀྱང་བརྒྱན་ཏོ། །",
    "d263:3119": "ཀླུ་བྱེ་བ་ཁྲག་ཁྲིག་བརྒྱ་སྟོང་མང་པོ་བཅོམ་ལྡན་འདས་ལ་མཆོད་པའི་ལས་ལ་བརྩོན་པས་མུ་ཏིག་གི་སེ་མོ་དོ་རྣམ་པ་སྣ་ཚོགས་ཆོ་མ་ཆོ་དགུའི་ཆར་ཀྱང་རབ་ཏུ་ཕབ་བོ། །",
    "d263:3120": "བྱམས་པ་དང་འཇམ་དཔལ་དང་། ཀུན་ཏུ་བཟང་པོ་ལ་སོགས་པ་ཡང་བྱང་ཆུབ་སེམས་དཔའ་ཕྱོགས་བཅུ་ནས་འདུས་པ་ཐམས་ཅད་དང་ལྷན་ཅིག་ཏུ་སྟན་ལས་ལངས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་ནས་བཅོམ་ལྡན་འདས་ལ་ཚིག་འཐུན་པར་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་འགྲོ་བ་སླད་མ་དག་ལ་ཐུགས་བརྩེ་བའི་སླད་དུ་ཆོས་ཀྱི་རྣམ་གྲངས་འདི་བྱིན་གྱིས་བརླབ་ཏུ་གསོལ། ",
    "d263:3121": "བཅོམ་ལྡན་འདས་ཀྱིས་བཀའ་སྩལ་པ། བཞིན་བཟངས་དག་དེ་སྐད་མ་ཟེར་ཅིག །",
    "d263:3122": "མ་འོངས་པའི་དུས་ཐ་མ་ལྔ་བརྒྱའི་དུས་ཀྱི་བར་དག་ཏུ་གང་དག་རིགས་བཞིའི་འཁོར་མི་དད་པ་དག་འབྱུང་སྟེ། སྤྱོད་པ་ངན་པ། ཚུལ་ཁྲིམས་ངན་པ། གཞོགས་སློང་བྱེད་པ། ",
    "d263:3123": "ཐོས་པ་ཉུང་བ། སེར་སྣ་ཅན། སྤྱོད་པ་མ་རུངས་པ། སྡིག་པའི་ལྟ་བར་གནས་པ། རྟག་པ་དང་ཆད་པ་ལ་ལྟ་བ་ཕལ་ཆེར་འབྱུང་ངོ་། །",
    "d263:3124": "འཇིག་རྟེན་ཕ་རོལ་ལ་འཇིགས་པར་མི་ལྟ་བ། རྒྱུ་དང་འབྲས་བུ་ཡོད་པར་མི་འདོད་པ། གཅིག་ལ་གཅིག་ངན་དུ་སེམས་ཤིང་བདག་སྟོང་པ་ནས་མི་དགེ་བ་བཅུའི་ལས་ཀྱི་ལམ་གྱི་བར་དང་ལྡན་པ་དག་འབྱུང་ངོ་། །",
    "d263:3125": "རྒྱལ་པོ་ཡང་ཆོས་དང་ལྡན་པ་མི་འབྱུང་སྟེ། ",
    "d263:3126": "འདོད་པ་ཡོངས་སུ་ཚོལ་བས་མི་ངོམས་པ་གཞན་གྱི་འཁྲུལ་པའི་སྐབས་ཚོལ་བ། དགེ་སྦྱོང་དང་། ",
    "d263:3127": "བྲམ་ཟེ་དང་། ཁྱིམ་ན་གནས་པ་མཆོད་པར་འོས་པ་དག་ལ་བརྙས་པ་ཤིན་ཏུ་བྱེད་ཅིང་མཆོད་པའི་འོས་མ་ཡིན་པ་ལ་དད་དེ། གཞོགས་སློང་ཅན། གཡོ་སྒྱུ་ཅན། ཚུལ་ཁྲིམས་ངན་པ་ཅན། ཐོས་པ་ཉུང་བ་བསོད་ནམས་ཆུང་བ། ",
    "d263:3128": "སྙིང་རྗེ་ཆུང་བ། ཡིད་མི་གཞུངས་པ། ལོག་པར་ཞུགས་པའི་དགེ་སྦྱོང་དང་། བྲམ་ཟེ་དང་། ཁྱིམ་བདག་རྣམས་ལ་རྒྱལ་པོ་གུས་པར་བྱེད་ཅིང་ཞེ་ས་བྱེད། ",
    "d263:3129": "བླ་མར་བྱེད། རི་མོར་བྱེད་ཅིང་ཀུན་ཏུ་འཛིན་ཏོ། །དེ་དག་ཀྱང་ཉིན་དང་མཚན་དུ་བདེ་བ་འདོར་ཞིང་འཕྲལ་གང་དུ་རྒྱལ་པོའི་དགོས་པ་མ་རུངས་པ་དག་སྤྱོད་དེ། ",
    "d263:3130": "རྒྱལ་པོ་ཡང་འཇིག་རྟེན་ཕ་རོལ་ལ་འཇིགས་པར་མི་ལྟ་བ་བརྫུན་དུ་སྨྲ་བ་མང་བ་འབྱུང་སྟེ། ",
    "d263:3131": "རྒྱལ་པོའི་སྐྱོན་དེ་ལྟ་བུས་བྱང་ཆུབ་སེམས་དཔའ་ལ་ལ་ནི་འཇིག་རྟེན་གྱི་ཁམས་གཞན་དུ་འགྲོའོ། །",
    "d263:3132": "བྱང་ཆུབ་སེམས་དཔའ་སེམས་དཔའ་ཆེན་པོ་ལ་ལ་ནི་དགོན་པ་དང་། ནགས་ཚལ་གྱི་གནས་སུ་སྦྱངས་པའི་ཡོན་ཏན་དང་། ཆོག་ཤེས་པ་དང་། བཏང་སྙོམས་ལ་གནས་སོ། །",
    "d263:3133": "གང་ཡུལ་དེ་ཡོངས་སུ་སྐྱོང་བའི་ལྷ་དེ་དག་ཀྱང་ཡིད་མི་དགའ་བར་གྱུར་ཏེ། ཡུལ་གྱི་ཕན་པ་དང་། དགོས་པ་ཐམས་ཅད་ཡལ་བར་འདོར་རོ། །",
    "d263:3134": "ཡུལ་དེ་ཡང་འཁོར་གཉིས་ཀྱིས་འཁྲུག་པར་འགྱུར་རོ། །",
    "d263:3135": "རྒྱལ་པོའི་ཉེས་པས་དེ་ན་སེམས་ཅན་རྣམས་ནད་མང་བར་འགྱུར་ཏེ། ཚོགས་དང་བྲལ་བ། ",
    "d263:3136": "དྲན་པ་ཉམས་པ། ཆོས་མ་ཡིན་པ་ཚོལ་བ། མྱུར་དུ་རྒ་བ། མྱུར་དུ་འཁོགས་པ། མྱུར་དུ་འཆི་བར་འགྱུར་རོ། །",
    "d263:3137": "མ་འོངས་པའི་དུས་ཐ་མ་ལྔ་བརྒྱའི་བར་དག་ཏུ་འདི་ལྟ་བུའི་ཡུལ་འཁྲུག་པར་འགྱུར་ན། ཆོས་ཀྱི་རྣམ་གྲངས་འདི་སུ་ལ་ཡོངས་སུ་གཏང་། མ་འོངས་པའི་དུས་ཐ་མ་ལྔ་བརྒྱའི་བར་དག་ཏུ་རི་མོར་བྱ་བར་མི་འོས་པ་འཆལ་པའི་ཤེས་རབ་ཅན། བརླང་བ། བརྐམ་པ། ",
    "d263:3138": "ནོར་ལ་དགའི་ཆོས་ལ་མི་དགའ་བ་ཚིག་ལ་དད་ཀྱི་དགོས་པ་ལ་མ་ཡིན་པ། མི་སེམས་པ། གཞོགས་སློང་ཅན། བརྫུན་ཆེ་ཞིང་གཞན་འདྲིད་པར་སེམས་པ་དག་འབྱུང་ངོ་། །",
    "d263:3139": "གང་དགེ་སྦྱོང་དང་། བྲམ་ཟེ་དང་། ཁྱིམ་ན་གནས་པ། མཁས་པ་ཆོས་འདོད་པ། ཆོས་སྨྲ་བ་དེ་དག་ལ་རི་མོར་མི་བྱེད། ",
    "d263:3140": "མི་ལྟའི། བརྫུན་ཟེར་བའི་ཚིག་ལ་དགའ་ཞིང་བརྙས་པ། ",
    "d263:3141": "ཆོས་མ་ཡིན་པའི་ཚིག་ཐོས་ན་བྱ་བར་སེམས་པ་འབྱུང་ངོ་། །གང་བསོད་ནམས་ཆུང་བ་དང་། ཤེས་རབ་ཆུང་བ་དང་། ཚུལ་ཁྲིམས་ངན་པ་ཅན་དང་། གཞོགས་སློང་ཅན་དང་། བརླང་བ་དང་། བདག་སྟོད་པ་དང་། གཞན་སྨོད་པ་དང་། ལྟ་བ་མ་རུངས་པ་དང་། འཕྲལ་གང་དུ་སེམས་ཀྱི་ལུས་དང་ངག་མི་སྡོམ་པ་དང་། ཆོས་འཛིན་པའི་སེམས་མེད་པ་དང་། ",
    "d263:3142": "སྡིག་པ་ལ་དགའ་བའི་སེམས་དང་ལྡན་པ་དང་། དགེ་སྦྱོང་དང་། བྲམ་ཟེ་དང་། ཁྱིམ་ན་གནས་པ་དེ་དག་ཀྱང་རི་མོར་བྱ་བ་མ་ཡིན་པའི་རྒྱལ་པོ་དང་། རྒྱལ་པོའི་ཞམ་རིང་བ་ལ་ནོར་གྱི་ཕུང་པོས་རྗེས་སུ་འཛིན་པར་བྱེད་པར་འགྱུར་རོ། །",
    "d263:3143": "ནོར་གྱི་སྟོབས་དེ་དང་། བརྫུན་དུ་སྨྲ་བའི་སྟོབས་དེས་རི་མོར་བྱ་བ་མ་ཡིན་པའི་རྒྱལ་པོའི་ཞམ་རིང་བ་རྣམས་ལ་ཡང་མཆོད་ཅིང་རིམ་གྲོ་བྱེད་པར་འགྱུར་རོ། །",
    "d263:3144": "རི་མོར་བྱ་བ་མ་ཡིན་པའི་རྒྱལ་བའི་ཞམ་རིང་བའི་ཚིག་ཉན་ཅིང་བྱེད་དེ་མཆོད་པ་ནས་རྒྱལ་པོ་ལ་མཆོད་པར་གནས་པར་འགྱུར་བའི་བར་དུའོ། །",
    "d263:3145": "རི་མོར་བྱ་བ་མ་ཡིན་པའི་བར་གྱི་ཉེས་པས་ཆོས་ཀྱི་ཕྱོགས་ཚར་གཅོད་པར་འགྱུར་རོ། །ཆོས་མ་ཡིན་པའི་ཕྱོགས་བསླང་བར་འགྱུར་ཏེ། ",
    "d263:3146": "བྱང་ཆུབ་སེམས་དཔའ་སེམས་དཔའ་ཆེན་པོ་འདི་དག་ཀྱང་བཏང་སྙོམས་ཀྱི་བར་ལ་བསམ་གཏན་བྱེད་པར་འགྱུར་ན་ངས་ཆོས་ཀྱི་རྣམ་གྲངས་འདི་སུ་ཞིག་ལ་གཏད་པར་བྱ། ",
    "d263:3147": "གང་ཡང་མ་འོངས་པའི་དུས་ཐ་མ་ལྔ་བརྒྱའི་བར་དམ་པའི་ཆོས་ཀྱི་གཟུགས་བརྙན་གྱི་ཚེ་ན་ཁྱིམ་གྱི་གནས་ནས་བྱུང་སྟེ། བདག་བརྩོན་པར་སེམས་ཤིང་དེ་དག་མི་དད་པ་དང་། ཚུལ་ཁྲིམས་ངན་པ་དང་། ཤེས་རབ་འཆལ་ཅིང་ཁྱིམ་དང་། རིགས་དང་། ",
    "d263:3148": "གནས་དང་། ཡུལ་དང་། རྙེད་པས་ཆོས་ལ་སེར་སྣ་བྱེད་པར་འགྱུར་རོ། །གཅིག་ལ་གཅིག་གནོད་པར་སེམས་པ་དང་། གཞན་གྱི་འཁྲུལ་པའི་སྐབས་ཚོལ་བ་དང་། ",
    "d263:3149": "གཞན་ལས་རྙེད་ཅིང་རིམ་གྲོ་བྱས་ན་ཡིད་དགའ་བ་དང་། ",
    "d263:3150": "ཡུལ་དམ་པ་རྙེད་པའི་དགེ་སློང་རྣམས་ལ་དམོད་པ་དང་། གཞན་གྱི་གནས་དང་། གྲོང་ཁྱེར་དང་། མཁན་པོ་དང་། སློབ་དཔོན་ལ་སླུ་བ་འབྱུང་བར་འགྱུར་རོ། །",
    "d263:3151": "རྣལ་འབྱོར་ཡིད་ལ་བྱེད་པ་དང་། སོ་སོར་རྟོག་པ་ཞི་བ་དང་བདེ་བའི་རྒྱུན་གཅོད་པ་དང་། ",
    "d263:3152": "ཟས་དང་། སྐོམ་གྱི་རོ་ལ་བརྐམ་པ་དང་། རྙེད་པ་དང་། བཀུར་སྟི་ལ་བརྩོན་པ་འབྱུང་ངོ་། །ཁྱིམ་ན་གནས་པ་རྣམས་ལ་མཆོད་པ་བྱེད་པར་འགྱུར་ཏེ། །",
    "d263:3153": "ཆོས་འདོད་པ་རྣམས་ལ་བརྙས་པ་ཤིན་ཏུ་བྱེད་པས་ཆོས་སྨྲ་བའི་དགེ་འདུན་རྣམས་གཙུག་ལག་ཁང་གི་གནས་སྤངས་ཏེ། ",
    "d263:3154": "དགོན་པ་བས་མཐའི་མལ་སྟན་དག་ན་བཏང་སྙོམས་ལ་བསམ་གཏན་འཆའ་བར་འགྱུར་རོ། །",
    "d263:3155": "དེ་ལྟར་ཆོས་མ་ཡིན་པའི་ཕྱོགས་ཀྱི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་ལ་ལ་དག་ནི་འཇིག་རྟེན་གྱི་ཁམས་གཞན་དུ་དོང་ངོ་། །ལ་ལ་དག་ནི་དགོན་པར་བཏང་སྙོམས་ཀྱི་བར་ལ་གནས་སོ། །",
    "d263:3156": "གང་ཡུལ་དེ་ཡོངས་སུ་སྐྱོང་བའི་ལྷ་དེ་དག་ཀྱང་བཏང་སྙོམས་ལ་གནས་སོ། །ཡུལ་དེར་མུ་གེ་དང་། ནད་དང་། ཐབ་མོ་ཡང་འབྱུང་ངོ་། །",
    "d263:3157": "དེར་སེམས་ཅན་རྣམས་གཅིག་ལ་གཅིག་འཆིང་ཞིང་གསོད་དེ། དེ་དག་གཅིག་ལ་གཅིག་འཇིགས་པས་ལོག་པར་ལྟ་བ་གཞན་ལ་སྐྱབས་སུ་འགྲོ་ན། ",
    "d263:3158": "ངས་འདི་ལྟ་བུའི་ཟབ་མོ་ཆོས་ཐམས་ཅད་ཀྱི་ཚུལ་གྱི་བཟོད་པ་འདི་སུ་ཞིག་ལ་ཡོངས་སུ་གཏད་པར་བྱ། ",
    "d263:3159": "དེ་ནས་བྱང་ཆུབ་སེམས་དཔའི་འཁོར་ཐམས་ཅད་དང་ཉན་ཐོས་ཆེན་པོ་དེ་དག་དང་། ལྷ་དང་། དྲི་ཟ་དང་། ལྷ་མ་ཡིན་མཐུ་ཆེན་པོ་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཟབ་མོའི་ཆོས་ཀྱི་ཚུལ་ལ་བཟོད་པ་འདི་བདག་ཅག་གི་སུག་པར་གཏད་དུ་གསོལ། ",
    "d263:3160": "ཕོ་བྲང་འཁོར་གང་དང་ཡུལ་གང་ན་ཟབ་མོའི་ཆོས་ཀྱི་ཚུལ་ལ་བཟོད་པ་འདི་རབ་ཏུ་སྤྱོད་པར་འགྱུར་བའི་ཡུལ་དེར་བདག་ཅག་འཐབ་པ་དང་། རྩོད་པ་དང་། མུ་གེ་འབྱུང་བ་དང་། དགུང་ཆར་མི་འབབ་པ་དང་། བྲོ་ནད་དང་། ",
    "d263:3161": "གཞན་གྱི་འཁོར་བཟློག་པ་ལ་སྤྲོ་བར་བགྱིའོ། །ཆོས་སྨྲ་བ་དང་། ཆོས་འཚལ་བ་དང་། ཆོས་དགོད་པའི་གང་ཟག་རྣམས་བསྲུང་བར་བགྱིའོ། །",
    "d263:3162": "རྒྱལ་པོ་དང་། བློན་པོ་དང་། ཞམ་རིང་བ་དང་། གྲོང་རྡལ་དང་། ལྗོངས་ན་གནས་པ་རྣམས་ཆོས་དང་ལྡན་པ་ལ་སྦྱར་བར་བགྱིའོ། །",
    "d263:3163": "བཅོམ་ལྡན་འདས་ཀྱིས་བཀའ་སྩལ་པ། བཞིན་བཟངས་དག་ལེགས་སོ་ལེགས་སོ། །སྤོབས་པ་བཟང་ངོ་། །",
    "d263:3164": "བརྩོན་པ་བཟང་ངོ་། །འཇིགས་པ་མེད་པ། ཁྲོ་བ་མི་སྙན་པ། བརྙས་མ་ཤིན་བྱེད་པ། བཀྲེས་པ། སྐོམ་པ། དབྱུག་པས་འཚོག་པ། ",
    "d263:3165": "གྲང་བ་དང་། ཚ་བ་དང་། རླུང་གིས་གདུངས་ཀྱང་དམ་པའི་ཆོས་ཀྱི་མིག་གནས་ཀྱི་བར་དུ་ཡུལ་དང་། གྲོང་ཁྱེར་དང་། གྲོང་རྡལ་དང་། འོར་གྱི་གྲོང་དང་། སངས་རྒྱས་ཀྱི་ཞིང་ཐམས་ཅད་དུ་ཆོས་ཀྱི་མིག་འདི་ལ་བརྩོན་པར་བྱ་བ་དང་། ",
    "d263:3166": "ཟབ་མོ་ཆོས་ཐམས་ཅད་ཀྱི་སྒོའི་གཞི་དང་། བཟོད་པ་འདི་རབ་ཏུ་བསྟན་པ་དང་། བཟོད་པ་འདི་ལ་སེམས་ཅན་ཡང་རབ་ཏུ་སྦྱོར་བ་དང་། གང་བཟོད་པ་འདི་བསྒོམ་པ་དང་ཀློག་པ་དང་། གཞན་ལའང་ལུང་འབོག་པ་དང་། ཀློག་ཏུ་འཇུག་པ་དང་། གང་ཡང་ཉན་པ་དང་། འདྲི་བ་དང་། འདྲིར་འཇུག་པ་དེ་དག་ལ་སྤྲོ་བར་བྱ་བ་དང་། ཆོས་དང་ལྡན་པ་དེ་དག་ཀྱང་བསྲུང་བ་དང་། ",
    "d263:3167": "བསྐྱབ་པ་དང་། སྦེད་པ་སྒྲུབ་པར་ཁྱེད་ལས་སུ་དག་སྤྲོ་བར་འགྱུར། དེའི་ཚེ་བྱམས་པ་ལ་སོགས་པ་བྱང་ཆུབ་སེམས་དཔའ་སྟོང་ཕྲག་བཅུ་སྟན་ལས་ལངས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ཏེ་ཕྱག་འཚལ་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་བདག་ཅག་ནི་དམ་པའི་ཆོས་ཀྱི་སྦྱིན་གནས་ཀྱི་བར་དུ་སངས་རྒྱས་ཀྱི་ཞིང་ཐམས་ཅད་དུ་སེམས་ཅན་རྣམས་སྦྱར་བར་བགྱི་བའི་བར་དང་། ",
    "d263:3168": "གང་ཆོས་ཀྱི་རྣམ་གྲངས་འདི་གླེགས་བམ་ལ་འདྲིར་སྩལ་བ་དེ་དག་བདག་ཅག་ཆོས་དང་ལྡན་པ་ལ་སྦྱོར་བ་བགྱི་བར་སྤྲོའོ། །",
    "d263:3169": "བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་སྐྱེས་བུ་ཆེན་པོའི་བྱེད་པ་བྱ་བ་དང་། ཇི་ལྟར་རིགས་ཀྱི་བུ་ཁྱེད་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་ཐོབ་པ་ནི་ལེགས་སོ་ལེགས་སོ། །",
    "d263:3170": "རིགས་ཀྱི་བུ་ཇི་ཙམ་དུ་བཟོད་པ་འདིའི་སྟོབས་དང་། ",
    "d263:3171": "བརྩོན་པ་ཡང་དག་པར་འཛིན་ཅིང་བརྩོན་པ་ལ་དམིགས་པ་དེ་ཙམ་དུ་སྟོབས་དང་བརྩོན་པ་ཡང་དག་པར་འཛིན་པ་ལ་བརྩོན་པར་དམིགས་པས་སངས་རྒྱས་ཀྱི་ཞིང་ཐམས་ཅད་དང་། གླིང་བཞི་པ་ཐམས་ཅད་དང་། ཡུལ་དང་། གྲོང་དང་། གྲོང་ཁྱེར་དང་། ",
    "d263:3172": "གྲོང་རྡལ་དང་། ལྗོངས་ཐམས་ཅད་དུ་སེམས་ཅན་རྣམས་ཡོངས་སུ་སྨིན་པར་བྱོས་ཤིག །རྒྱལ་པོ་ལ་མ་གཡོ་བར་བྱོས་ཤིག །བློན་པོ་དང་། ཞམ་རིང་བ་རྣམས་ཀྱང་ཡལ་བར་མ་གཏང་ཤིག །",
    "d263:3173": "རིགས་ཀྱི་བུ་གང་རྙོག་པ་ལྔའི་སངས་རྒྱས་ཀྱི་ཞིང་དུ་ད་ལྟར་ནས་ཆོས་ཀྱི་རྒྱལ་མཚན་འཕེལ་བར་འགྱུར་གྱི་བར་དུ་སེམས་ཅན་ཡོངས་སུ་སྨིན་པར་བྱ་བ་ལ་མི་སྐྱོ་བར་སྤྲོ་ཞིང་སྡིག་པ་འདོད་པ་ལོག་པར་ལྟ་བའི་སེམས་ཅན་རྣམས་དགེ་བ་བཅུའི་ལས་ཀྱི་ལམ་ལ་འཇུག་པ་དང་། ",
    "d263:3174": "རབ་ཏུ་དགོད་པ་དང་། ཉེས་པ་མང་བའི་ཤས་ཆེ་བའི་སེམས་ཅན་རྣམས་ཁྱིམ་གྱི་གནས་ནས་ཕྱུང་སྟེ། ཞི་བ་ཡང་དག་པར་འཛིན་དུ་འཇུག་ཅིང་སྦྱོར་བ་དང་། བསླབ་པའི་གནས་ལ་རབ་ཏུ་འགོད་པ་དང་། ",
    "d263:3175": "ཉེས་པ་མང་པོས་ཉེན་ལ། ལུས་དང་། ངག་དང་། ཡིད་སྡོམ་པའི་ཚུལ་ཅན་གྱི་སེམས་ཅན་རྣམས་བསམ་གཏན་དང་། རྣམ་པར་ཐར་པ་དང་། ",
    "d263:3176": "གཟུངས་དང་། བཟོད་པ་ལ་སྦྱོར་ཞིང་སོ་སོར་འགོད་པ་དང་དགོན་པ་བས་མཐའི་མལ་སྟན་ལ་མངོན་པར་དགའ་ལ་སེམས་ཅན་ཡང་དེ་ལ་སྦྱོར་ཞིང་དེ་དག་ཕན་པ་ལ་སྦྱོར་བ་དང་། ",
    "d263:3177": "སེར་སྣ་ཅན་རྣམས་སྦྱིན་པ་ལ་སྦྱོར་བ་ནས། འཆལ་པའི་ཤེས་རབ་ཅན་སྡིག་པའི་བས་མཐའི་སྤྱོད་ཡུལ་དང་ལྡན་པ། ལྟ་བའི་ཐིབས་པོ་ལ་གནས་པ་རྣམས་འཕགས་པའི་ཤེས་རབ་ཀྱི་སྟོབས་ལ་སྦྱོར་ཞིང་སོ་སོར་འགོད་དེ། ",
    "d263:3178": "སེམས་ཅན་སྡུག་བསྔལ་སྣ་ཚོགས་ཀྱིས་ནོན་པ་རྣམས་ཡོངས་སུ་ཐར་བར་བྱེད་པ་ནི་བསོད་ནམས་ཀྱི་ཕུང་པོ་རབ་ཏུ་མང་བར་འཕེལ་ལོ། །",
    "d263:3179": "འདི་ལ་གང་ཉོན་མོངས་པ་རྙོག་པ་ལྔའི་སངས་རྒྱས་ཀྱི་ཞིང་དུ་དམ་པའི་ཆོས་འཇིག་པའི་དུས་ཉིན་མཚན་བདུན་དུ་སེམས་ཅན་ཡོངས་སུ་སྨིན་པར་བྱ་བའི་ཕྱིར་སྐྱོ་བ་བཟོད་ཅིང་བཟོད་པའི་སྟོབས་ཀྱི་མཐུ་འདིས་སེམས་ཅན་ཡོངས་སུ་སྨིན་པར་བྱེད་ཅིང་ཆུང་ངུ་ན་བཟོད་པ་འདི་ཡང་དག་པར་ལེན་དུ་འཛུད་དེ། སེམས་ཅན་རྣམས་ལ་སྟོན་ཅིང་ཚིག་ཏུ་འདོན་པ་དང་། གླེགས་བམ་ལ་འདྲིར་འཇུག་པ་ནི་བསོད་ནམས་རབ་ཏུ་མང་དུ་འཕེལ་ཏེ། ",
    "d263:3180": "ཡོངས་སུ་དག་པའི་སངས་རྒྱས་ཀྱི་ཞིང་དག་ཏུ་བྱང་ཆུབ་སེམས་དཔའ་གྲངས་མེད་པ་ཆུ་ཀླུང་གང་གཱ་བཅུའི་བྱེ་མ་སྙེད་ཀྱིས་ཕ་རོལ་ཏུ་ཕྱིན་པ་དྲུག་སྤྱད་པ་ནི་བསོད་ནམས་ཀྱི་ཕུང་པོ་དེ་སྙེད་དུ་མི་འཕེལ་ལོ། །",
    "d263:3181": "དེ་ཅིའི་ཕྱིར་ཞེ་ན། ",
    "d263:3182": "འདི་ལྟར་བྱང་ཆུབ་སེམས་དཔའ་དེ་དག་ནི་རང་བཞིན་གྱིས་སྙིང་རྗེ་ཆེན་པོ་དང་ལྡན་པའོ། །",
    "d263:3183": "སེམས་ཅན་ཆེན་པོ་དེ་དག་ནི་དགོས་པ་ཆེན་པོ་ལ་བརྩོན་པ་དང་ལྡན་པའོ། །སེམས་ཅན་ཆེན་པོ་དེ་དག་ནི་བརྩོན་འགྲུས་ཆེ་བ། ཤེས་རབ་ཀྱིས་བརྒྱན་པའོ། །",
    "d263:3184": "བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ནི་རབ་ཏུ་མྱུར་བར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བའོ། །",
    "d263:3185": "གང་ཉོན་མོངས་པ་རྙོག་པ་ལྔའི་སངས་རྒྱས་ཀྱི་ཞིང་དུ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པའི་སྟོབས་བསྐྱེད་པ་འདིས་སེམས་ཅན་ཡོངས་སུ་སྨིན་པར་བྱེད་པ་ནས། ",
    "d263:3186": "གླེགས་བམ་ལ་འདྲིར་འཇུག་པའི་བར་དུ་སྦྱོར་ཞིང་དམ་པའི་ཆོས་འཇིག་པ་ན་ཆོས་ཀྱི་སྒྲོན་མ་འབར་བར་བྱེད་པས་ན་དེའི་ཕྱིར་བྱང་ཆུབ་སེམས་དཔའ་སྙིང་རྗེ་ཆེན་པོ་དང་ལྡན་པ་ཞེས་བྱ་སྟེ། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱའོ། །",
    "d263:3187": "བཅོམ་ལྡན་འདས་ཀྱིས་ཉོན་མོངས་པའི་སངས་རྒྱས་ཀྱི་ཞིང་གི་བྱང་ཆུབ་སེམས་དཔའི་སྤྱོད་པ་འདི་བསྔགས་པ་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་ཆུ་ཀླུང་གང་གཱའི་བྱེ་མ་སྙེད་ཀྱིས་བཅོམ་ལྡན་འདས་ཤཱཀྱ་ཐུབ་པ་གང་ན་བ་དེ་ལོགས་སུ་ཐལ་མོ་སྦྱར་ཏེ་ཕྱག་འཚལ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་བདག་ཅག་རྣམས་ནི་སངས་རྒྱས་ཀྱི་ཞིང་ཡོངས་སུ་དག་པ་གྲངས་མ་མཆིས་པ་དག་ཏུ་མཆིས་ཏེ། ",
    "d263:3188": "བྱང་ཆུབ་སེམས་དཔའི་སྤྱད་པ་སྤྱོད་པར་བརྩམས་ཏེ། ད་ལྟར་ནས་མ་མཆིས་པའི་དུས་ཀྱི་བར་དུ་ཉོན་མོངས་པ་རྙོག་པ་ལྔའི་སངས་རྒྱས་ཀྱི་ཞིང་དེ་དག་གི་སེམས་ཅན་དགེ་བའི་རྩ་བ་དང་བྲལ་བ་ཐམས་ཅད་བཏང་སྟེ། ",
    "d263:3189": "སངས་རྒྱས་ཀྱི་ཞིང་ཡོངས་སུ་དག་པར་མཆི་བར་སྡོམ་པ་བླངས་པ་ལས་ད་ནི་བདག་ཅག་རྣམས་བཅོམ་ལྡན་འདས་ཀྱི་སྤྱན་སྔར་སྡོམ་པ་བླངས་ཏེ་མ་མཆིས་པའི་དུས་ན། སླར་ཞིང་སངས་རྒྱས་ཀྱི་ཞིང་ཡོངས་སུ་དག་པར་བྱང་ཆུབ་ཀྱི་སྤྱད་པ་སྤྱོད་པར་མི་བགྱིད་དོ། །",
    "d263:3190": "སྨོན་ལམ་གྱི་དབང་གིས་བདག་ཅག་རྣམས་ཡོངས་སུ་མ་དག་པ་ཉོན་མོངས་པ་རྙོག་པ་ལྔའི་སངས་རྒྱས་ཀྱི་ཞིང་དུ་སྤྱད་པ་སྤྱོད་པར་བགྱིའོ། །དགེ་བའི་རྩ་བ་མ་མཆིས་པའི་སེམས་ཅན་ཐམས་ཅད་ཡོངས་སུ་སྨིན་པར་བགྱིའོ། །",
    "d263:3191": "བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་དམ་པ་དག་བརྩོན་འགྲུས་ཆེན་པོ་ལ་དམིགས་ཏེ་བྱང་ཆུབ་སེམས་དཔའ་གང་དེ་དག་དགེ་བའི་རྩ་བ་དང་བྲལ་བའི་སེམས་ཅན་ཐམས་ཅད་ཡོངས་སུ་སྨིན་པར་བྱེད་པ་ལེགས་སོ་ལེགས་སོ། །",
    "d263:3192": "སྙིང་རྗེ་ཆེན་པོ་དང་ལྡན་ཞིང་ཕ་རོལ་ཏུ་ཕྱིན་པ་ཆེན་པོ་སྤྱད་དེ་མངོན་པར་ཤེས་པ་དང་། ",
    "d263:3193": "བསྡུ་བའི་དངོས་པོ་ཆེན་པོ་ལ་གཞན་ལ་རག་མ་ལུས་ཤིང་ཡེ་ཤེས་ཆེན་པོའི་འབྱུང་གནས་དང་ལྡན་པ་དེ་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་གང་ཡོངས་སུ་མ་དག་ཅིང་ཉོན་མོངས་པ་རྙོག་པ་ལྔའི་སངས་རྒྱས་ཀྱི་ཞིང་དག་ཏུ་ཕ་རོལ་ཏུ་ཕྱིན་པ་དྲུག་སྤྱོད་ཅིང་དགེ་བའི་རྩ་བ་ཐམས་ཅད་ཡོངས་སུ་ཉམས་པའི་སེམས་ཅན་རྣམས་དང་། སྡུག་བསྔལ་ཐམས་ཅད་ཀྱིས་ཉེན་པའི་སེམས་ཅན་རྣམས་ཡོངས་སུ་སྨིན་པར་བྱེད་པ་དེ་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་བྱའོ། །",
    "d263:3194": "རིགས་ཀྱི་བུ་དེ་ལྟ་བས་ན་ཅི་ནས་ཀྱང་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདིས་སེམས་ཅན་ཡོངས་སུ་སྨིན་པར་གྱིས་ཤིག །",
    "d263:3195": "རིགས་ཀྱི་བུ་ཡུལ་གང་ན་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་རབ་ཏུ་འཆད་པའི་ཡུལ་དེར་ཡོན་ཏན་གྱི་ཁྱད་པར་དང་། དཔལ་ཕུན་སུམ་ཚོགས་པ་སྣ་ཚོགས་འབྱུང་བར་འགྱུར་རོ། །དེའི་རྒྱལ་པོ་ཡོན་ཏན་དང་བསྔགས་པ་བཞི་འབྱུང་སྟེ། ",
    "d263:3196": "བཞི་གང་ཞེ་ན། ",
    "d263:3197": "རྒྱལ་པོ་ནད་མེད་པར་འགྱུར་བ་དང་། གནོད་པ་ཉུང་ཞིང་ཚེ་རིང་བར་འགྱུར་བ་དང་། རྡུལ་དང་བྲལ་ཞིང་རྒོལ་བ་དང་དགྲ་མེད་པར་འགྱུར་བ་དང་། སྟོབས་དང་རྩལ་ཐགས་ཐོགས་མེད་ཅིང་དགའ་བ་མང་ལ་ཆོས་འདོད་པར་འགྱུར་རོ། །",
    "d263:3198": "དེ་ཅིའི་ཕྱིར་ཞེ་ན། འདི་ལྟར་ཀླུ་དང་། ",
    "d263:3199": "བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དང་། གནོད་སྦྱིན་གྱི་བདག་པོ་རྣམས་ཀྱིས་རབ་ཏུ་སྲུང་བར་འགྱུར་ཏེ། བཞིན་བཟངས་དག་དང་དེ་ལ་དེ་ལྟར་མཉམ་པ་མེད་དོ། །",
    "d263:3200": "བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དང་། གནོད་སྦྱིན་གྱི་བདག་པོ་རྣམས་ཀྱིས་ཚིག་འཐུན་པར་གསོལ་པ། བཅོམ་ལྡན་འདས་དེ་ལྟ་ལགས་ཏེ། ",
    "d263:3201": "ཡུལ་གང་དུ་བཟོད་པ་འདི་འཆད་པར་འགྱུར་བའི་ཡུལ་དེའི་རྒྱལ་པོར་འགྱུར་བ་དེའི་སླད་བཞིན་དུ་བདག་ཅག་འབྲང་ཞིང་གནོད་པ་ལས་བསྐྱབ་པར་བགྱིའོ། །",
    "d263:3202": "བྲོ་ནད་ཞི་བར་བགྱིའོ། །དེའི་ཚེ་བསྐྱང་བར་བགྱིའོ། །དེ་དགྲ་ལས་བསྐྱབ་པར་བགྱིའོ། །དཔལ་དང་སྐལ་བ་བཟང་པོ་དང་ཆོས་ལ་དགའ་བ་ཉེ་བར་བསྟན་པར་བགྱིའོ། །",
    "d263:3203": "སྟོབས་དང་རྩལ་ཐགས་ཐོགས་མ་མཆིས་པ་ཕུན་སུམ་ཚོགས་པར་བགྱིའོ། །",
    "d263:3204": "བཅོམ་ལྡན་འདས་ཀྱིས་བཀའ་སྩལ་པ། བཞིན་བཟངས་དག་ལེགས་སོ་ལེགས་སོ། །",
    "d263:3205": "ཁྱོད་ཇི་སྐད་སྨྲས་པ་བཞིན་དུ་ཉམས་སུ་ལོང་ཤིག །",
    "d263:3206": "དེ་ཅིའི་ཕྱིར་ཞེ་ན། ",
    "d263:3207": "འདི་ལྟར་འོས་དང་ལྡན་པའི་རྒྱལ་པོ་ཡུལ་གང་དུ་ཆོས་དང་ལྡན་པར་འགྱུར་བར་བདག་ཅག་མདངས་དང་། སྟོབས་དང་། གཟི་བརྗིད་དང་། འཁོར་འཕེལ་བར་འགྱུར་རོ། །དེ་དག་གིས་གསོལ་པ། ",
    "d263:3208": "བཅོམ་ལྡན་འདས་དེ་དེ་ལྟ་ལགས་ཏེ། ",
    "d263:3209": "ཡུལ་གང་དུ་བཟོད་པ་འདི་རབ་ཏུ་འཆད་པར་འགྱུར་བའི་ཡུལ་དེར་རྒྱལ་པོའི་ཞ་འབྲིང་བ་དང་། བློན་པོ་རྣམས་ཀྱི་ཡོན་ཏན་དང་། ལེགས་པ་བཞི་འབྱུང་སྟེ། ",
    "d263:3210": "བཞི་གང་ཞེ་ན། ཡུལ་དེར་རྒྱལ་པོའི་ཞ་འབྲིང་བ་དང་། བློན་པོ་རྣམས་ཕན་ཚུན་བཟོད་པ་དང་། དེས་པ་དང་། དགའ་བ་དང་། གུས་པའི་སེམས་སུ་འགྱུར་བ་དང་། རྒྱལ་པོ་ཡང་བྱམས་པར་འགྱུར་བ་དང་། དགེ་སྦྱོང་དང་། བྲམ་ཟེ་དང་། ",
    "d263:3211": "གྲོང་རྡལ་གྱི་མི་དང་། ལྗོངས་ཀྱི་མི་སྐྱེས་པ་དང་། བུད་མེད་དང་། ཁྱེའུ་དང་། བུ་མོ་རྣམས་ཀྱི་ཡིད་དུ་འོང་ཞིང་དགའ་བར་འགྱུར་བ་དང་། ཆོས་འདོད་པར་འགྱུར་གྱི་རྙེད་པ་མི་འདོད་དེ། ཕྱོགས་བཅུར་གྲགས་པའི་སྒྲ་དང་། ཚིགས་སུ་བཅད་པ་རྒྱ་ཆེར་གྲགས་ཤིང་ཚེ་རིང་བ་དང་། ",
    "d263:3212": "བདེ་བ་དང་། ཡིད་བདེ་བ་མང་བར་འགྱུར་བ་སྟེ། ཡུལ་གང་དུ་བཟོད་པ་འདི་འཆད་པར་འགྱུར་བ་དེ་ནི་རྒྱལ་པོའི་ཞ་འབྲིང་བ་དང་། བློན་པོ་རྣམས་ཀྱི་ཡོན་ཏན་དང་བསྔགས་པར་འགྱུར་བ་ནི་དེ་དག་གོ། །",
    "d263:3213": "གཞན་ཡང་ཡུལ་གང་དུ་བཟོད་པ་འདི་འཆད་པར་འགྱུར་བའི་ཡུལ་དེར་དགེ་སྦྱོང་དང་། བྲམ་ཟེ་རྣམས་ཀྱི་ཡོན་ཏན་དང་བསྔགས་པ་བཞི་འབྱུང་སྟེ། ",
    "d263:3214": "བཞི་གང་ཞེ་ན། ",
    "d263:3215": "ཡུལ་དེར་དགེ་སྦྱོང་དང་བྲམ་ཟེ་རྣམས་ཆོས་གོས་དང་། བསོད་སྙོམས་དང་། མལ་ཆ་དང་། ན་བའི་གསོས་སྨན་དང་། ཡོ་བྱད་དག་རྙེད་པར་འགྱུར་བ་དང་། ",
    "d263:3216": "བསམ་གཏན་བྱེད་པ་ལ་བརྩོན་པར་འགྱུར་བ་དང་། རི་ལ་མངོན་པར་དགའ་ཞིང་རབ་ཏུ་དབེན་པར་འགྱུར་བ་དང་། སེམས་ལས་བྱུང་བའི་བདེ་བ་བཞི་ལ་གནས་པ་རྙེད་པར་འགྱུར་རོ། །ཡུལ་གང་དུ་བཟོད་པ་འདི་འཆད་པར་འགྱུར་བའི་ཡུལ་དེའི་གྲོང་རྡལ་དང་ལྗོངས་ཀྱི་མི་རྣམས་ལེགས་པ་བཞི་འབྱུང་བར་འགྱུར་ཏེ། ",
    "d263:3217": "བཞི་གང་ཞེ་ན། ",
    "d263:3218": "ཁྲོན་པ་དང་། ཆུ་མིག་དང་ལྡན་པར་འགྱུར་བ་དང་། གནོད་པ་མེད་པར་འགྱུར་བ་དང་། ལས་ཀྱི་མཐའ་གྲུབ་པར་འགྱུར་བ་དང་། སྦྱིན་པའི་གནས་སྣོད་དུ་གྱུར་པ་རྣམས་དང་མི་འབྲལ་བར་འགྱུར་བའོ། །",
    "d263:3219": "གཞན་ཡང་ཡུལ་གང་དུ་བཟོད་པ་འདི་འཆད་པར་འགྱུར་བའི་ཡུལ་དེར་བུད་མེད་རྣམས་ཀྱི་ལེགས་པ་བཞི་འབྱུང་བར་འགྱུར་ཏེ། ",
    "d263:3220": "བཞི་གང་ཞེ་ན། ",
    "d263:3221": "ཡུལ་དེའི་བུད་མེད་ཕྲག་དོག་དང་ཁྲོ་བ་རྣམ་པར་སྤོང་བར་འགྱུར་བ་དང་། སྐྱེ་བོ་ཐམས་ཅད་ལ་བཟོད་པར་འགྱུར་བ་དང་། བུ་རྙེད་པར་འགྱུར་བ་དང་། ནད་ཉུང་བར་འགྱུར་བའོ། །",
    "d263:3222": "གཞན་ཡང་བུད་མེད་གང་བཟོད་པ་འདི་ཉན་པ་དེ་ལ་དད་པ་རྙེད་ཅིང་ཆོས་སྨྲ་བ་ལ་ཕན་པར་ཟེར་བ་དེ་ནི་བུད་མེད་དུ་གྱུར་པའི་ཐ་མ་ཡིན་ཏེ། ",
    "d263:3223": "སྙིང་པོ་བྱང་ཆུབ་ཀྱི་བར་དུ་བུད་མེད་ཐོབ་པར་མི་འགྱུར་ཏེ། གཞན་དུ་ན་བདག་ཉིད་ཀྱིས་འདོད་པ་ནི་མ་གཏོགས་སོ། །",
    "d263:3224": "གཞན་ཡང་ཡུལ་གང་དུ་བཟོད་པ་འདི་འཆད་པར་འགྱུར་བ་དག་ན་གཞན་གྱི་འཁོར་དང་། ནང་གི་འཁོར་གྱིས་ཡུལ་ལ་གནོད་པར་མི་འགྱུར་རོ། །ཆར་མི་འབབ་པ་དང་། མུ་གེ་འབྱུང་བ་དང་། ",
    "d263:3225": "དུས་མ་ཡིན་པའི་རླུང་དང་། ཆར་དང་། གྲང་དྲོ་དང་། ཤ་སྦྲང་དང་། སྦྲང་བུ་མཆུ་སྨྱུང་དང་། སྦྲང་མ་དང་། བྱི་བ་དང་། འགྲོ་བ་ཁྲོ་བོ་དང་། སྦྲུལ་ཁྲོ་བོ་དང་། གཅན་གཟན་ཁྲོ་བོ་དང་། རོ་བྲོ་བ་མེད་པ་དང་། རྩུབ་པ་དང་། སྲེ་མོ་དང་། མི་བདེ་བར་རེག་པ་དང་། བཟའ་བ་དང་། བཏུང་བ་དང་། གོས་དང་། ལྕགས་སྒྲོག་དང་། ཤིང་སྒྲོག་དང་། དབྱིག་པ་དང་། གཤེ་བ་དང་། མི་སྙན་པར་ཟེར་བ་དང་། རྡེག་པ་དང་། དུས་མ་ཡིན་པར་འཆི་བ་དང་། ནད་ཀྱི་གནོད་པ་ཡུལ་དེ་ན་མེད་པར་འགྱུར་རོ། །",
    "d263:3226": "ལྷ་དང་། ཀླུ་དང་། གནོད་སྦྱིན་དང་། ལྷ་མ་ཡིན་དང་། ནམ་མཁའ་ལྡིང་དག་གིས་ཀྱང་ཡུལ་དེ་ཤིན་ཏུ་སྲུང་ཞིང་སྐྱོབ་པར་འགྱུར་རོ། །",
    "d263:3227": "རིགས་ཀྱི་བུ་དག་ཡུལ་གང་དུ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་འཆད་ཅིང་སྟོན་པར་འགྱུར་བའི་ཡུལ་དེར་གནོད་པ་བཅུ་པོ་དེ་དག་གི་ཡུལ་ཐམས་ཅད་མི་གཙེ་བར་འགྱུར་རོ། །",
    "d263:3228": "དེ་ཅིའི་ཕྱིར་ཞེ་ན། ",
    "d263:3229": "རིགས་ཀྱི་བུ་བཟོད་པ་འདི་ནི་བྱང་ཆུབ་སེམས་དཔའ་ཐམས་ཅད་ཀྱི་བྱང་ཆུབ་ཀྱི་སྤྱོད་པ་མཐའ་དག་ཡོངས་སུ་རྫོགས་པར་བྱེད་པ། ",
    "d263:3230": "ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་པ་ནས་སངས་རྒྱས་ཀྱི་དགོངས་པ་མཐའ་དག་ཡོངས་སུ་ཐོབ་པར་བྱེད་པའོ། །",
    "d263:3231": "བཟོད་པ་འདིའི་མིང་འབའ་ཞིག་གང་གི་རྣ་ལམ་དུ་ཐོས་པ་ཡང་སྙིང་པོ་བྱང་ཆུབ་ཀྱི་བར་དུ་གང་ཟག་དེ་མི་ཁོམ་པ་བརྒྱད་དང་བྲལ་བར་འགྱུར་རོ། །",
    "d263:3232": "གང་གིས་བཟོད་པ་བསྒོམ་པ་འདི་ཐོག་ཐག་ཉན་པ་ནི་སངས་རྒྱས་ཀྱིས་བྱིན་གྱིས་བརླབས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་ཏེ། ",
    "d263:3233": "དེ་ལྟར་མཐུ་ཆེ་བའོ། །",
    "d263:3234": "རིགས་ཀྱི་བུ་དེ་ལྟར་བྱང་ཆུབ་སེམས་དཔའ་རྣམས་ཀྱི་དགའ་བར་བྱེད་པ། རྒྱུན་དུ་བྱེད་པ། ",
    "d263:3235": "ཕྱིར་མི་ལྡོག་པར་བྱེད་པ། རྣམ་པར་རྩེན་པར་བྱེད་པ། འཇུག་པར་བྱེད་པ། གཟུགས་ཞི་བར་བྱེད་པ། ཡོངས་སུ་སྨིན་པར་བྱེད་པ། ",
    "d263:3236": "འབྲལ་བར་བྱེད་པ། བྱང་ཆུབ་སེམས་དཔའ་རྣམས་ཡོངས་སུ་མྱ་ངན་ལས་འདའ་བར་བྱེད་པའོ། །བཟོད་པ་འདི་དེ་ལྟར་བསྟན་པ་ན་ཕྱོགས་བཅུའི་སངས་རྒྱས་ཀྱི་ཞིང་ནས་ལྷགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་རང་རང་གི་སངས་རྒྱས་ཀྱི་ཞིང་དུ་ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་འདི་སེམས་ཅན་རྣམས་ལ་བཤད་དེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་དགོད་པར་བགྱིའོ། །",
    "d263:3237": "བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་ད་གང་གི་དུས་ལ་བབ་པར་སེམས་ནའོ། །",
    "d263:3238": "དེ་ནས་ཕྱོགས་བཅུ་ནས་འདུས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་གིས་བྱང་ཆུབ་སེམས་དཔའི་རྫུ་འཕྲུལ་ཆེན་པོ་དང་། བྱང་ཆུབ་སེམས་དཔའི་རྣམ་པར་འཕྲུལ་པ་ཆེན་པོས། བཅོམ་ལྡན་འདས་ལ་མཆོད་པ་བྱས་ནས་འདི་སྐད་ཅེས་གསོལ་ཏོ། །",
    "d263:3239": "བཙུན་པ་བཅོམ་ལྡན་འདས་མེ་ཏོག་བན་དུ་འདི་བྱིན་གྱིས་བརླབ་ཏུ་གསོལ། ",
    "d263:3240": "གནས་དང་། གྲོང་དང་གྲོང་ཁྱེར་དང་། ལྗོངས་གང་དུ་བཟོད་པ་འདི་འཆད་པར་འགྱུར་བ་དེ་དང་དེ་དག་ཏུ་མེ་ཏོག་བན་དུ་འདི་རབ་ཏུ་སྤྱོད་པར་འགྱུར་རོ། །",
    "d263:3241": "བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་དེ་ལྟར་དེ་བཞིན་དུ་གཉི་ག་བྱིན་གྱིས་བརླབ་པར་བྱའོ། །སངས་རྒྱས་ཀྱི་ཞིང་གང་ན་རིགས་ཀྱི་བུ་ཕོའམ། རིགས་ཀྱི་བུ་མོ་དེ་དག་བྱང་ཆུབ་དོན་དུ་གཉེར་བར་འགྱུར་བ་དང་། ",
    "d263:3242": "གླིང་བཞི་པ་གང་དང་། ཡུལ་དང་གྲོང་ཁྱེར་དང་། གྲོང་དང་ལྗོངས་དང་། འོར་གྱི་གྲོང་དག་ཏུ་རིགས་ཀྱི་བུ་ཕོའམ། རིགས་ཀྱི་བུ་མོ་དག་བྱང་ཆུབ་དོན་དུ་གཉེར་བར་འགྱུར་བ་དེ་དག་ཏུ་བཟོད་པ་འདི་སྒོམ་པ་དང་། ",
    "d263:3243": "འཆད་པ་དང་། སྟོན་པ་དང་འདྲི་བ་དང་། ཀློག་པ་དང་དྲན་པ་དང་སྤྱོད་པར་འགྱུར་རོ། །བཟོད་པ་འདི་གང་ན་སྤྱོད་པ་དེར་མེ་ཏོག་བན་དུ་འདི་སྤྱོད་པར་འགྱུར་རོ། །",
    "d263:3244": "བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་། ཕྱོགས་བཅུ་ནས་ལྷགས་པའི་བྱང་ཆུབ་སེམས་དཔའ་དང་། ལྷ་དང་མི་དང་ལྷ་མ་ཡིན་དང་དྲི་ཟར་བཅས་པའི་འཁོར་གྱི་འཇིག་རྟེན་ཐམས་ཅད་བཅོམ་ལྡན་འདས་ཀྱིས་གསུངས་པ་ལ་རབ་ཏུ་དགའ་སྟེ་མངོན་པར་བསྟོད་དོ།། །།",
    "d263:3245": "ཡང་དག་པར་སྤྱོད་པའི་ཚུལ་ནམ་མཁའི་མདོག་གིས་འདུལ་བའི་བཟོད་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སྷོ།། །།"
}