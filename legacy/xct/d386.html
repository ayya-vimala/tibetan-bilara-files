<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d386' lang='xct'>
<header>
<ul>
<li class='division'>སྡེ་དགེ 386</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། ཤྲཱི་ཁ་ས་མ་ཏནྟྲ་རཱ་ཛ་ནཱ་མ། བོད་སྐད་དུ། དཔལ་ནམ་མཁའ་དང་མཉམ་པའི་རྒྱུད་ཀྱི་རྒྱལ་པོ་ཞེས་བྱ་བ། དཔལ་བདེ་བ་ཆེན་པོ་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་བཙུན་མོའི་བྷ་ག་ལ་སྙོམས་པར་བཞུགས་སོ། །</p>
<p>དེའི་ཚེ་འཁོར་འདུས་པ་དེ་དག་གི་ནང་ནས་མཁའ་སྤྱོད་མ། ས་སྤྱོད་མ་དང་། ས་འོག་ན་སྤྱོད་པ་མ་གསུམ་ལ་བཅོམ་ལྡན་འདས་ཀྱིས་ཞལ་འཛུམ་པ་མཛད་དེ། གསང་བའི་དོན་འདི་གསུངས་པ། །</p>
<p>དད་ལྡན་སྙིང་རྗེར་ལྡན་དང་རྩེ་གཅིག་སེམས། །</p>
<p>ལུས་ངག་གུས་བཅས་གཞན་ལ་ཕན་སེམས་ལྡན། །</p>
<p>འཇིགས་མེད་བརྟུལ་ཞུགས་ལྡན་ཞིང་ཟབ་མོ་ཡི། །</p>
<p>ལམ་ལ་སྤྲོ་བར་གྱིས་ལ་ལེགས་པར་ཉོན། །</p>
<p>མཁའ་འགྲོ་ཁྱོད་ཀྱི་མཚན་ཉིད་ནི། །</p>
<p>ང་ཡིས་ཁྱོད་ལ་བཤད་པར་བྱ། །</p>
<p>མཁའ་སྤྱོད་སྟེང་སྒོའི་རླུང་ཡིན་ཏེ། །</p>
<p>ས་སྤྱོད་བར་དུ་ཐིག་ལེའི་སྒོ། །</p>
<p>ས་འོག་སྤྱོད་པ་ཤུ་ཀྲའི་སྒོ། །</p>
<p>སྒོ་གསུམ་སྐུ་གསུང་ཐུགས་ཡིན་ཏེ། །</p>
<p>དང་པོ་མཁའ་སྤྱོད་མཚན་ཉིད་ཀྱང་། །</p>
<p>རྣམ་པ་གསུམ་དུ་ཤེས་བྱ་སྟེ། །</p>
<p>བེམས་པོའི་རླུང་དང་རྣམ་རྟོག་རླུང་། །</p>
<p>ཀུན་གྱི་མཚན་ཉིད་ཡེ་ཤེས་རླུང་། །</p>
<p>མདོར་བསྟན་དེ་ཉིད་རིམ་པས་དབྱེ། །</p>
<p>གཉིས་མེད་རླུང་ནི་མ་ནིང་སྟེ། །</p>
<p>ཟུང་འཇུག་ཐབས་དང་ཤེས་རབ་རླུང་། །</p>
<p>ལྡང་འཇུག་སྐུ་གསུང་ཐུགས་ཀྱི་རླུང་། །</p>
<p>སྙིང་དང་གཞང་ཁ་མགྲིན་པ་དང་། །</p>
<p>ལྟེ་བ་ལུས་ཀྱིས་ཁྱབ་པ་རུ། །</p>
<p>རིགས་ལྔའི་རླུང་ནི་ཁྱབ་པར་གནས། །</p>
<p>རྒྱུ་བ་བཞི་ནི་འབྱུང་བའི་རླུང་། །</p>
<p>དངས་སྙིགས་འབྱེད་པ་བརྒྱད་དུ་འགྱུར། །</p>
<p>འདི་ཉིད་རླུང་ནི་ཐུན་བརྒྱད་དེ། །</p>
<p>ཐུན་རེ་ལ་ནི་འཕོ་བ་གཉིས། །</p>
<p>རླུང་གི་འཕོ་བ་བཅུ་དྲུག་ཡིན། །</p>
<p>འཕོ་བ་གཅིག་ལ་ཆུ་ཚོད་གཉིས། །</p>
<p>ཆུ་ཚོད་རེ་ལ་དབྱུག་གུ་གཉིས། །</p>
<p>རླུང་གི་དབྱུག་གུ་དྲུག་ཅུ་བཞི། །</p>
<p>དེ་བཞིན་ཆུ་ཚོད་སུམ་ཅུ་གཉིས། །</p>
<p>ཉི་ཁྲི་ཆིག་སྟོང་དྲུག་བརྒྱ་སོགས། །</p>
<p>སེམས་དང་སེམས་མིན་འདྲེས་པའི་རླུང་། །</p>
<p>རགས་པ་དང་ནི་ཕྲ་བ་ལ། །</p>
<p>མཁས་པས་སེམས་ཀྱི་བཞོན་པར་གཟུང་། །</p>
<p>རྣམ་རྟོག་གཟུང་འཛིན་སེམས་ཀྱི་རྟ། །</p>
<p>གཟུང་འཛིན་གཉིས་འགགས་དབུ་མར་གནས། །</p>
<p>དེ་ཉིད་ཡེ་ཤེས་རྡོ་རྗེའི་རླུང་། །</p>
<p>དབྱེ་བ་ཐབས་དང་ཤེས་རབ་གཉིས། །</p>
<p>འདི་རྣམས་མཁའ་སྤྱོད་རང་བཞིན་ཏེ། །</p>
<p>དེ་དག་མན་ངག་མཁས་པས་བརྟག །ཡོན་ཏན་སྐྱོན་དང་རྟགས་རྣམས་ཀྱིས། །</p>
<p>རླུང་གི་མཚན་ཉིད་ཤེས་པར་བྱ། །</p>
<p>དེ་དག་ཀུན་གྱི་རྟེན་ཉིད་ཀྱང་། །</p>
<p>གཞོལ་མ་དང་ནི་གཡོན་མ་དང་། །</p>
<p>འདི་ནི་གཞུ་ཡི་རྣམ་པར་གནས། །</p>
<p>བེམས་པོ་རླུང་གི་ལམ་ཡིན་ཏེ། །</p>
<p>དབང་པོ་མངོན་སུམ་ལམ་ཡིན་པས། །</p>
<p>སྣ་ཡི་རི་རབ་གླིང་བཞི་ལ། །</p>
<p>ཉི་ཟླ་བྱང་ནུབ་ལྷོར་རྒྱུག་གིས། །</p>
<p>ཐབས་དང་ཤེས་རབ་སྐོར་སོགས་ལ། །</p>
<p>འབད་པས་སེམས་ནི་གཟུང་བར་བྱ། །</p>
<p>འདི་དག་བེམས་པོས་ཡང་དག་གནས། །</p>
<p>མི་ཤེས་པ་ཡི་རབ་རིབ་ཀྱིས། །</p>
<p>རིན་ཆེན་སེམས་ནི་དྲི་ཅན་བྱས། །</p>
<p>འདི་ནི་རྣམ་རྟོག་རླུང་ཡིན་ཏེ། །</p>
<p>འདི་ཉིད་ཀྱིས་ནི་ལམ་གྱུར་བ། །</p>
<p>རོ་མ་དང་ནི་རྐྱང་མའོ། །</p>
<p>སྦྲུལ་འཁྱིལ་ལྟ་བུའི་རྣམ་པ་སྟེ། །</p>
<p>རྣལ་འབྱོར་གྱི་ནི་དམིགས་པའི་ཡུལ། །</p>
<p>གནས་དེར་རྣམ་རྟོག་རླུང་འགག་གོ། །</p>
<p>རང་རིག་གདོད་ནས་མ་སྐྱེས་པ། །</p>
<p>འདི་ཉིད་ཡེ་ཤེས་རྡོ་རྗེའི་རླུང་། །</p>
<p>ཀུན་འདར་མ་ཡི་རྩ་ལ་བརྟེན། །</p>
<p>ཙཎྜཱ་ལཱི་ནི་ཤིང་ལྟ་བུ། །</p>
<p>རང་རིག་ཡེ་ཤེས་སྤྱོད་ཡུལ་ཏེ། །</p>
<p>གནས་དེར་འབད་དེ་རང་རིག་གཟུང་། །</p>
<p>མཁའ་སྤྱོད་རླུང་གི་རང་བཞིན་ཕྱིར། །</p>
<p>འདི་དག་རྡོ་རྗེའི་ལམ་ཡིན་ནོ། །</p>
<p>དེ་ནས་ས་སྤྱོད་བཤད་བྱ་སྟེ། །</p>
<p>རང་རིག་ཡེ་ཤེས་གང་འདོད་པས། །</p>
<p>ཙཎྜཱ་ལཱི་ཡི་བྱེ་བྲག་བརྟག །དང་པོར་རང་བཞིན་ཙཎྜཱ་ལཱི། །</p>
<p>གཉིས་པ་གཏུམ་མོ་ཙཎྜཱ་ལཱི། །</p>
<p>གསུམ་པ་ཁ་སྦྱར་ཙཎྜཱ་ལཱི། །</p>
<p>དེ་བཞིན་གཅེར་བུའི་ཙཎྜཱ་ལཱི། །</p>
<p>དེ་ཉིད་ལ་ཡང་དབྱེ་བ་སྟེ། །</p>
<p>གཅེར་བུ་གཏུམ་མོ་ཤིན་ཏུ་གཏུམ། །</p>
<p>ཡང་དག་གཏུམ་མོ་གཞན་སྦྱར་དང་། །</p>
<p>བྱེ་བྲག་ཀུན་ལ་སྦྱར་བར་བྱ། །</p>
<p>གཅེར་བུ་ཤིན་ཏུ་གཅེར་བུ་དང་། །</p>
<p>ཤིན་ཏུ་གཅེར་བུ་གཅེར་བུ་སོགས། །</p>
<p>འདི་དག་ཀུན་ལ་སྦྱར་བར་བྱ། །</p>
<p>དབྱེ་ན་རྣམ་པ་བཅུ་གཉིས་ཏེ། །</p>
<p>ཡན་ལག་བཅུ་ཚན་བཞི་དང་བརྒྱད། །</p>
<p>ས་སྤྱོད་མ་ཡི་རང་བཞིན་ཏེ། །</p>
<p>སྟོང་ཕྲག་བདུན་ཅུ་རྩ་གཉིས་སོགས། །</p>
<p>གཞན་སྐྱེས་ཀྱི་ནི་ཁྲོ་མོ་ཙམ། །</p>
<p>ཕྲ་བ་དེ་ལས་བཟློག་པའོ། །</p>
<p>བརྒྱ་དང་ཉི་ཤུ་སྐྲ་ཡི་རྩེ། །</p>
<p>སུམ་ཅུ་རྩ་གཉིས་སྐྲ་ཡི་རྩེ། །</p>
<p>ལྔ་ཡི་ཆ་སྟེ་གཙོ་བོ་གསུམ། །</p>
<p>གསུམ་འདུས་ཡུངས་ཀར་གྱི་ནི་ཚད། །</p>
<p>དབུས་དང་གཡས་གཡོན་ཕྲ་སྦོམ་དང་། །</p>
<p>གཉིས་འགྱུར་བྱེ་བྲག་ཤེས་པར་བྱ། །</p>
<p>དངས་མ་དང་ནི་སྙིགས་མའི་རྩར། །</p>
<p>རང་བཞིན་དུ་ནི་གནས་པ་ལ། །</p>
<p>ཡི་གེ་ལྟ་བུའི་རྩ་མདུད་ཀྱང་། །</p>
<p>དང་པོའི་སྒྲ་རུ་གང་ཤེས་པ། །</p>
<p>ས་སྤྱོད་མ་ཡི་རང་བཞིན་ནོ། །</p>
<p>གནས་ལ་སོགས་པ་གཞན་ནས་ཤེས། །</p>
<p>འདི་ཉིད་ནོར་བུ་རིན་པོ་ཆེ། །</p>
<p>འདི་ལ་བརྟེན་ནས་ཐམས་ཅད་འབྱུང་། །</p>
<p>རིག་འཆོལ་གནས་འཆོལ་ཚད་འཆོལ་དང་། །</p>
<p>དབྱིབས་དང་ཁ་དོག་གྲངས་ལ་སོགས། །</p>
<p>འཆོལ་པ་ལས་ནི་དངོས་གྲུབ་མིན། །</p>
<p>དེ་ཉིད་བྲལ་བའི་རང་བཞིན་ནི། །</p>
<p>ས་སྤྱོད་མ་ཡི་དངོས་གྲུབ་སྟེ། །</p>
<p>ཐམས་ཅད་ཀུན་གྱི་རྟེན་ཡིན་ནོ། །</p>
<p>ས་འོག་སྤྱོད་མའི་རང་བཞིན་ཏེ། །</p>
<p>དེ་ནས་ཡང་དག་རབ་བཤད་པ། །</p>
<p>བྱང་ཆུབ་སེམས་ནི་རྣམ་པ་གསུམ། །</p>
<p>དང་པོ་ཆོས་ཉིད་སེམས་ཡིན་ཏེ། །</p>
<p>འདི་ནི་ཤེས་བརྗོད་ཡུལ་ལས་འདས། །</p>
<p>གཉིས་པ་རང་རིག་བྱང་ཆུབ་སེམས། །</p>
<p>དཔེར་ན་རྐྱེན་གྱིས་ཤེལ་སྒོང་བཞིན། །</p>
<p>གསུམ་པ་བེམས་པོའི་བྱང་ཆུབ་སེམས། །</p>
<p>སིཧླ་དང་ནི་ག་པུར་ཏེ། །</p>
<p>དོན་དམ་ཀུན་རྫོབ་གཉིས་སུ་གསུངས། །</p>
<p>ལས་ཀྱི་རླུང་དང་ལས་ཀྱི་མེས། །</p>
<p>གཡོ་བ་ཀུན་རྫོབ་བྱང་ཆུབ་སེམས། །</p>
<p>ཡེ་ཤེས་རླུང་དང་ཡེ་ཤེས་མེས། །</p>
<p>གཡོ་བ་དོན་དམ་སེམས་ཡིན་ཏེ། །</p>
<p>དངས་སྙིགས་ལས་ནི་རིམ་པ་ཡིན། །</p>
<p>དབྱིབས་དང་ཁ་དོག་ལས་ཀྱིས་ནི། །</p>
<p>སེམས་ཀྱི་ཁྱད་པར་ཤེས་པར་བྱ། །</p>
<p>ལས་ཀྱི་རླུང་གིས་མི་གཡོ་ཞིང་། །</p>
<p>ལས་ཀྱི་མེ་ཡིས་མི་འཛག་པར། །</p>
<p>ཁ་བ་ལྟ་བུའི་མཚན་ཉིད་ལས། །</p>
<p>མི་ཤིགས་ཧྃ་གི་དབྱིབས་འདྲ་སྟེ། །</p>
<p>ནོར་བ་ཀུནྡའི་མདོག་ལྟ་བུ། །</p>
<p>དཀར་ལ་འཚེར་དང་གཟི་མདངས་སྣུམ། །</p>
<p>བདེ་བ་ཆེན་པོའི་སྐུར་འབྱུང་བ། །</p>
<p>འདི་ནི་དོན་དམ་བྱང་ཆུབ་སེམས། །</p>
<p>དམར་ལ་དངས་པའི་རང་བཞིན་ལ། །</p>
<p>ཁྱད་པར་བཞི་ནི་ཐུན་མོང་སྟེ། །</p>
<p>འདི་ནི་ཤེས་རབ་བྱང་ཆུབ་སེམས། །</p>
<p>དེ་ལས་བཟློག་པའི་དམན་པ་གཉིས། །</p>
<p>འོག་སྒོར་གནས་ཤིང་སྲིད་པ་སྐྱེ། །</p>
<p>དམན་པའི་རྐྱེན་གྱིས་གཡོ་བར་བྱེད། །</p>
<p>དེ་ཕྱིར་དོན་དམ་ཀུན་རྫོབ་ཀྱིས། །</p>
<p>སེམས་ཀྱི་མཚན་ཉིད་ཤེས་པར་བྱ། །</p>
<p>རྒྱུ་འཆོལ་བ་ལས་དངོས་གྲུབ་མེད། །</p>
<p>རྐྱེན་འཆོལ་བ་ལས་དེ་བཞིན་ཏེ། །</p>
<p>བླ་མའི་ཞལ་ནས་ཤེས་པར་བྱ། །</p>
<p>དོན་དམ་སེམས་ཀྱི་སྤྱོད་ཡུལ་མིན། །</p>
<p>ཀུན་རྫོབ་ཚོར་བ་བདེ་བའི་ཡུལ། །</p>
<p>ས་འོག་སྤྱོད་པའི་རང་བཞིན་ཏེ། །</p>
<p>རྡོ་རྗེ་གསུམ་བསྒོམ་མི་ཕྱེད་པ། །</p>
<p>དེ་ཉིད་རྡོ་རྗེ་སེམས་དཔའ་སྟེ། །</p>
<p>ཡི་གེ་དང་ནི་ཡན་ལག་དང་། །</p>
<p>བསྡུས་པའི་དོན་དང་སྤྱི་ཡི་དོན། །</p>
<p>སྦས་པའི་དོན་དང་མཐར་ཐུག་དོན། །</p>
<p>སྣ་ཚོགས་སེམས་ལས་འབྱུང་བར་འགྱུར། །</p>
<p>ནོར་བུ་དང་ནི་སིལ་སྙན་བཞིན། །</p>
<p>རྟོག་མེད་རྟེན་ལས་སྣ་ཚོགས་འབྱུང་། །</p>
<p>ཨཱ་ལི་ཀཱ་ལི་མ་ནིང་དང་། །</p>
<p>དྲུག་ཏུ་སྦྱོར་བ་བརྟག་པར་བྱ། །</p>
<p>སྒྲ་མཐའི་ཡི་གེ་བསམ་མི་ཁྱབ། །</p>
<p>ཡན་ལག་རྣམ་པ་གསུམ་ཡིན་ཏེ། །</p>
<p>རྒྱུ་འབྲས་བརྡ་དང་བརྡ་ཅན་དང་། །</p>
<p>བརྗོད་བྱ་དང་ནི་རྗོད་བྱེད་དོ། །</p>
<p>དེ་ལས་བཟློག་པ་བསྡུས་པར་བཤད། །</p>
<p>ཐེག་པ་གསུམ་དང་དེ་ལས་གཞན། །</p>
<p>ཐུན་མོང་སྤྱི་རུ་ངེས་པ་སྟེ། །</p>
<p>བྱེ་བྲག་རང་ལས་ཤེས་པར་བྱ། །</p>
<p>སྦས་པ་དབང་དང་སྔགས་སུ་དབྱེ། །</p>
<p>སྔགས་ལ་བཞི་སྟེ་དབང་ལ་གཉིས། །</p>
<p>ཆོས་ནི་སྤྱི་དང་བྱེ་བྲག་གོ། །</p>
<p>དེ་དག་ཀུན་གྱི་མཚན་ཉིད་ཀྱང་། །</p>
<p>བླ་མའི་ཞལ་ནས་ཤེས་པར་བྱ། །</p>
<p>སྣོད་དང་སྣོད་མིན་བྱེ་བྲག་ཀྱང་། །</p>
<p>བླ་མས་ལེགས་པར་བརྟག་བྱ་སྟེ། །</p>
<p>དེ་ཉིད་ཡང་དག་རྟོགས་གྱུར་ན། །</p>
<p>སྟོན་པ་མེད་ཅིང་བསྟན་པ་མེད། །</p>
<p>བསམ་གཏན་ལ་སོགས་འཇིག་པ་མེད། །</p>
<p>སངས་རྒྱས་གཟུགས་ནི་སྣ་ཚོགས་འབྱུང་། །</p>
<p>བྱ་བ་བཅུ་གཉིས་ལ་སོགས་པ། །</p>
<p>ཆོས་ཀྱི་འཁོར་ལོ་སྣ་ཚོགས་བསྐོར། །</p>
<p>དམན་པ་རྣམས་ལ་བྱ་བའི་རྒྱུད། །</p>
<p>བྱ་མེད་རྣལ་འབྱོར་དེ་ལྟག་ལ། །</p>
<p>དེ་རྗེས་རྣལ་འབྱོར་ཉིད་གསུངས་ཏེ། །</p>
<p>རྣལ་འབྱོར་ནང་པ་དེ་ལྟག་ལ། །</p>
<p>ཕྱི་ནས་རྣལ་འབྱོར་མ་རྒྱུད་ནི། །</p>
<p>ཤེས་རབ་སྙིང་པོ་བརྩེར་གྱུར་པའི། །</p>
<p>ཐབས་དང་ཤེས་རབ་བསྲུབ་ཤིང་ལ། །</p>
<p>གཉིས་མེད་ཐུགས་ཀྱིས་བསྲུབས་པ་ལས། །</p>
<p>བདུད་རྩིའི་རོ་ནི་ཉི་ཤུ་བཞི། །</p>
<p>ནོར་བུ་རིན་ཆེན་རྒྱུད་ཅེས་བརྗོད། །</p>
<p>འཇིག་རྟེན་འཇིག་རྟེན་འདས་པ་ཡི། །</p>
<p>དངོས་གྲུབ་ཐམས་ཅད་འདི་ལས་འབྱུང་། །</p>
<p>ཇི་ལྟར་མ་དཀྲོགས་འོ་མ་ལས། །</p>
<p>འདོད་པ་གང་ཡང་འབྱུང་བ་མིན། །</p>
<p>དེ་བཞིན་ལོ་གྲངས་མང་པོ་ལས། །</p>
<p>དངོས་གྲུབ་མྱུར་དུ་འབྱུང་བ་མིན། །</p>
<p>དེ་ཕྱིར་རིན་ཆེན་ཉི་ཤུ་བཞི། །</p>
<p>བདུད་རྩི་རོ་འདྲ་སེང་གེའི་གཟུགས། །</p>
<p>གནས་ནི་ཉི་ཤུ་བཞི་ཉིད་ཀྱང་། །</p>
<p>སྐུ་གསུང་ཐུགས་ཀྱིས་བྱིན་བརླབས་ཏེ། །</p>
<p>མཁའ་འགྲོ་ཉི་ཤུ་བཞི་ལ་གཏད། །</p>
<p>ཕྱག་རྒྱ་བཞི་ཡིས་རྒྱས་བཏབ་བོ། །</p>
<p>དམ་དུ་སྦ་ཞིང་དམ་དུ་སྤེལ། །</p>
<p>རྒྱ་ལས་འདས་ན་དམ་ཚིག་ཉམས། །</p>
<p>སྔགས་དང་དབྱིབས་དང་ཆོས་བདག་ནི། །</p>
<p>སྐུ་གསུང་ཐུགས་ཀྱི་རང་བཞིན་ཏེ། །</p>
<p>དེ་ཡི་ངོ་བོར་རྒྱུད་ཀུན་བརྟག །སྔགས་ལ་གཉིས་ཏེ་ཆོས་ལ་གཉིས། །</p>
<p>དབྱིབས་ཀྱང་དེ་བཞིན་ཤེས་པར་བྱ། །</p>
<p>རེ་རེའི་བྱེ་བྲག་དབྱེ་བ་ཡང་། །</p>
<p>བླ་མའི་ཞལ་ནས་ཤེས་པར་བྱ། །</p>
<p>ཕྱི་ནང་སྦས་པ་མཐར་ཐུག་བཞི། །</p>
<p>རྒྱུད་ཀུན་ཕྱག་རྒྱ་བཞི་ཡིན་ཏེ། །</p>
<p>དེ་ཉིད་དབྱེ་བ་མཁས་པས་བརྟག །དེ་ཉིད་རྟོགས་ན་རྒྱུད་དང་ལྡན། །</p>
<p>དེ་ལས་བཟློག་པ་འདས་པའོ། །</p>
<p>རང་བཞིན་གྱིས་ནི་ཙཎྜཱ་ལཱི། །</p>
<p>གནས་ནི་ཉི་ཤུ་རྩ་བཞི་སྟེ། །</p>
<p>རྩ་གསུམ་གྱིས་ནི་བྱིན་གྱིས་བརླབས། །</p>
<p>གནས་ནི་ཉི་ཤུ་རྩ་བཞི་རུ། །</p>
<p>མཁའ་འགྲོ་ཉི་ཤུ་རྩ་བཞི་ལ། །</p>
<p>རྒྱུད་ནི་ཉི་ཤུ་རྩ་བཞི་གཏད། །</p>
<p>པུ་རུ་རབ་གཏུམ་གསང་རྡོ་རྗེ། །</p>
<p>ཛ་རུ་གཏུམ་མིག་གསང་བ་གཅོད། །</p>
<p>ཨོ་རུ་འོད་ལྡན་བསམ་མི་ཁྱབ། །</p>
<p>ཨཱ་རུ་སྣ་རྩེ་ནམ་མཁའ་མཉམ། །</p>
<p>གོ་རུ་བསྟན་བློ་ནམ་མཁའ་ཆེ། །</p>
<p>ར་རུ་མིའུ་ཐུང་སྐུ་གསུང་ཐུགས། །</p>
<p>དེ་རུ་ལང་ཀ་རིན་ཆེན་ཕྲེང་། །</p>
<p>མ་རུ་ཤིང་གྲིབ་དམ་ཚིག་ཆེ། །</p>
<p>ཀ་རུ་ཨེ་རཱུ་སྟོབས་པོ་ཆེ། །</p>
<p>ཨོ་རུ་འཇིགས་བྱེད་ཡེ་ཤེས་གསང་། །</p>
<p>ཏྲི་རུ་རླུང་ཤུགས་ཡེ་ཤེས་ཕྲེང་། །</p>
<p>ཀོ་རུ་ཆང་འཐུང་ཡེ་ཤེས་འབར། །</p>
<p>ཀུ་རུ་ཤྱཱ་མ་ཟླ་བའི་ཕྲེང་། །</p>
<p>ལ་རུ་ཤིན་བཟང་རིན་ཆེན་འབར། །</p>
<p>ཀ་རུ་རྟ་རྣ་ཉི་མའི་འཁོར། །</p>
<p>ཧེ་རུ་ཁ་ཁ་ཡེ་ཤེས་རྒྱལ། །</p>
<p>བྲེ་རུ་འཁོར་ཤུགས་མཁའ་འགྲོ་གསང་། །</p>
<p>གྲྀ་རུ་ཁཎྜ་གསང་མེ་འབར། །</p>
<p>སཽ་རུ་ཤོཎྜི་གསང་བདུད་རྩི། །</p>
<p>སུ་རུ་འཁོར་ལོ་དུར་ཁྲོད་རྒྱན། །</p>
<p>ན་རུ་ཤིན་དཔའ་རྡོ་རྗེ་རྒྱལ། །</p>
<p>སི་རུ་སྟོབས་ཆེན་ཡེ་ཤེས་རྒྱལ། །</p>
<p>མ་རུ་འཁོར་སྒྱུར་ཆགས་པའི་རྒྱལ། །</p>
<p>ཀུ་རུ་བརྩོན་འགྲུས་མཁའ་འགྲོ་སྡོམ། །</p>
<p>དེ་དག་གཏད་དོ་ལེགས་པར་སྦོས། །</p>
<p>ནང་དུ་ཙཎྚཱ་ལཱི་དག་ནི། །</p>
<p>ཉི་ཤུ་བཞི་ནི་གཏད་པ་སྟེ། །</p>
<p>དང་པོ་གསང་བ་གཉིས་པ་ཡང་། །</p>
<p>རང་བཞིན་ཡིན་ཏེ་དེ་ནས་དབང་། །</p>
<p>རྐྱེན་ནི་ཐ་མས་གསུངས་པ་སྟེ། །</p>
<p>མཁའ་འགྲོ་ཁྱེད་ཀྱི་རང་བཞིན་ཏེ། །</p>
<p>དེ་ནས་དངོས་གྲུབ་གང་འདོད་སྦྱིན། །</p>
<p>དངོས་གྲུབ་དམ་པ་གང་འདོད་པས། །</p>
<p>དབང་དང་དམ་ཚིག་ལྡན་བྱས་ཏེ། །</p>
<p>རྟ་དང་གླང་པོ་ལ་སོགས་དང་། །</p>
<p>བུ་དང་ཆུང་མ་ནོར་གྱི་དབྱིག །བསྙེན་བཀུར་དག་གིས་བསྙེན་བྱས་ཏེ། །</p>
<p>བདུད་རྩི་རོ་ཡི་ར་ལི་ལས། །</p>
<p>བླ་མའི་ཞལ་ནས་དངོས་གྲུབ་བླང་། །</p>
<p>ཡིད་ལ་ཟུང་ལ་དྲན་པར་གྱིས། །</p>
<p>དེ་ནས་འཁོར་འདུས་པ་དེ་དག་ཐམས་ཅད་རྗེས་སུ་ཡི་རང་བར་གྱུར་ཏོ། །</p>
<p>སྐུ་གསུང་ཐུགས་ཀྱི་རང་བཞིན་དཔལ་ནམ་མཁའ་དང་མཉམ་པའི་རྒྱུད་ཀྱི་རྒྱལ་པོ་ཞེས་བྱ་བ་རྫོགས་སོ།། །</p>
<p>།པཎྜི་ཏ་ག་ཡ་དྷ་ར་དང་། དགེ་སློང་ཤཱཀྱ་ཡེ་ཤེས་ཀྱིས་ཞུས་ཤིང་བསྒྱུར་བའོ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>