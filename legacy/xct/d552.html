<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d552' lang='xct'>
<header>
<ul>
<li class='division'>སྡེ་དགེ 552</li>
</ul>
</header>
<p>འཇམ་དཔལ་ངག་གི་དབང་ཕྱུག་ལ་བུ་མོ་བརྒྱད་ཀྱིས་བསྟོད་པ། གཞོན་ནུའི་སྐུ་ལུས་འཆང་བ་པོ། །</p>
<p>ཡེ་ཤེས་སྒྲོན་མེས་རབ་བརྒྱན་ཞིང་། །</p>
<p>འཇིག་རྟེན་གཏི་མུག་མུན་སེལ་བ། །</p>
<p>འཇམ་པའི་དབྱངས་ལ་ཕྱག་འཚལ་ལོ། །</p>
<p>ཉིད་ཀྱི་མདངས་བཟང་ཚོགས་ཀྱིས་ནི། །</p>
<p>ཟླ་བ་རྒྱས་པ་ཟིལ་གནོན་ཞིང་། །</p>
<p>མ་རིག་རྣམ་པར་བསལ་གྱུར་པ། །</p>
<p>འཇམ་པའི་དཔལ་ལ་ཕྱག་འཚལ་ལོ། །</p>
<p>མ་བགྱིས་ཟུར་ཕུད་གསལ་བ་ལ། །</p>
<p>ནོར་བུ་འབར་བའི་སྐུ་མངའ་ཞིང་། །</p>
<p>ཉིད་ནི་ཀུན་དུ་དགའ་བའི་སྐུ། །</p>
<p>འཇམ་དཔལ་ཁྱོད་ལ་ཕྱག་འཚལ་ལོ། །</p>
<p>བདུད་རྩི་འདྲ་ཞིང་འཇམ་ལ་ཟབ། །</p>
<p>ཡིད་འོང་གསུང་གི་སྒྲ་སྒྲོགས་པ། །</p>
<p>དམ་པ་ཆོས་ཀྱི་རིན་ཆེན་མཛོད། །</p>
<p>འཇམ་དཔལ་ཁྱོད་ལ་ཕྱག་འཚལ་བསྟོད། །</p>
<p>གང་གཱའི་ཆུ་ཐིགས་ལྟར་གྲངས་མེད། །</p>
<p>འཇིག་རྟེན་ཁམས་ཀུན་མ་ལུས་པར། །</p>
<p>ཉོན་མོངས་དྲི་མ་རབ་སྤངས་པའི། །</p>
<p>འཇམ་དཔལ་ཁྱོད་ལ་ཕྱག་འཚལ་བསྟོད། །</p>
<p>མཆེ་བ་གཙིགས་ཤིང་བསྒྱིངས་པ་ཡི། །</p>
<p>འཇིགས་པའི་སྐུ་ཡི་ཚུལ་གྱིས་ནི། །</p>
<p>གཤིན་རྗེའི་དྲེགས་པ་འཇོམས་མཛད་པ། །</p>
<p>འཇམ་དཔལ་ཁྱོད་ལ་ཕྱག་འཚལ་བསྟོད། །</p>
<p>རང་གི་སྤྱན་དང་མདངས་འདྲ་བའི། །</p>
<p>ཨུཏྤལ་སྔོན་པོས་རབ་མཛེས་པ། །</p>
<p>ལྷུང་བཟེད་ཕྱག་ན་བསྣམས་པ་ཡི། །</p>
<p>འཇམ་དཔལ་ཁྱོད་ལ་ཕྱག་འཚལ་ལོ། །</p>
<p>ཕྱོགས་བཅུར་བཞུགས་པའི་སངས་རྒྱས་ལ། །</p>
<p>རྒྱ་ཆེར་མཆོད་དང་བསྟོད་པ་ཡིས། །</p>
<p>གྲོལ་བའི་ལམ་ནི་སྟོན་པ་པོ། །</p>
<p>འཇམ་དཔལ་ཁྱོད་ལ་ཕྱག་འཚལ་ལོ། །</p>
<p>བུ་མོ་བརྒྱད་ཀྱིས་བསྟོད་པ་རྫོགས་སོ།།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>