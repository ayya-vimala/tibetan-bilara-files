<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d81' lang='xct'>
<header>
<ul>
<li class='division'>སྡེ་དགེ 81</li>
</ul>
</header>
<p>༄༅༅། །</p>
<p>འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས་ལེའུ་སུམ་ཅུ་རྩ་བདུན་པ་སྟེ་འཕགས་པ་སེང་གེས་ཞུས་པ། ཤོ་ལོ་ཀ་དྲུག་ཅུ། རྒྱ་གར་སྐད་དུ། ཨཱརྱ་སིང་ཧ་པ་རི་པྲྀཙྪཱ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་སེང་གེས་ཞུས་པ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། བྱང་ཆུབ་སེམས་དཔའི་དགེ་འདུན་ཆེན་པོ་དང་ཡང་ཐབས་ཅིག་གོ། །</p>
<p>ཐམས་ཅད་མཁྱེན་ཅིང་ཐམས་ཅད་གཟིགས། །</p>
<p>རྒྱལ་བ་གང་ཟག་མཚུངས་པ་མེད། །</p>
<p>རྒྱལ་པོ་མ་སྐྱེས་དགྲ་ཡི་བུ། །</p>
<p>སེང་གེ་ཞེས་ནི་གྲགས་པ་ཞིག །ཚོང་དཔོན་བུ་ཕོ་ལྔ་བརྒྱ་ཡིས། །</p>
<p>མདུན་དུ་བདར་ཏེ་ལྷན་ཅིག་ཏུ། །</p>
<p>རྒྱལ་པོའི་ཁབ་ནས་དེ་བྱུང་ནས། །</p>
<p>རྒྱལ་པོའི་འབྱོར་པ་ཆེན་པོ་ཡིས། །</p>
<p>གསེར་ལས་བྱས་པའི་གདུགས་ཐོགས་ཏེ། །</p>
<p>རྫོགས་སངས་རྒྱས་ཀྱི་གན་སོང་ནས། །</p>
<p>ཞབས་ལ་མགོ་བོས་ཕྱག་འཚལ་ཏེ། །</p>
<p>ལྔ་བརྒྱ་པོ་ཡིས་གདུགས་དེ་དག །ཚང་བར་ཐུབ་པ་ཆེ་ལ་ཕུལ། །</p>
<p>ཀུན་ཀྱང་བྱང་ཆུབ་དོན་དུ་ཞུགས། །</p>
<p>རྫོགས་སངས་རྒྱས་ཀྱི་མཐུ་ཡིས་ནི། །</p>
<p>དེ་དག་མི་འཇིགས་སྐྱེས་གྱུར་ནས། །</p>
<p>སེང་གེས་ཐལ་མོ་སྦྱར་བྱས་ཏེ། །</p>
<p>རྫོགས་སངས་རྒྱས་ལ་ཞུས་པ་ནི། །</p>
<p>བྱང་ཆུབ་སེམས་དཔའི་སྤྱོད་པ་གང་། །</p>
<p>དེ་ནི་འདྲེན་པས་བདག་ལ་གསུངས། །</p>
<p>གང་གིས་མཛེས་པར་འགྱུར་བ་ལགས། །</p>
<p>གང་གིས་རྫུས་ཏེ་སྐྱེ་བར་འགྱུར། །</p>
<p>སྐྱེ་བ་དྲན་པར་ཇི་ལྟར་འགྱུར། །</p>
<p>ཐུབ་པ་ཆེན་པོས་ལུང་བསྟན་གསོལ། །</p>
<p>དེ་དག་ལྷག་བསམ་ཡེ་ཤེས་ཀྱིས། །</p>
<p>མཁྱེན་ནས་སངས་རྒྱས་ལུང་བསྟན་པ། །</p>
<p>བྱང་ཆུབ་སེམས་དཔའ་སྤྱོད་གང་ཞེས། །</p>
<p>ཁྱོད་ཀྱི་དྲིས་པ་དེ་བསྟན་ཏོ། །</p>
<p>བཟོད་པ་ཡིས་ནི་མཛེས་པར་འགྱུར། །</p>
<p>ཚངས་པར་སྤྱད་པས་རྫུས་ཏེ་སྐྱེ། །</p>
<p>ཆོས་ཀྱི་སྦྱིན་པས་སྐྱེ་བ་དྲན། །</p>
<p>གཞོན་ནུ་དེ་ལྟར་ཤེས་པར་གྱིས། །</p>
<p>གང་གིས་སུམ་ཅུ་རྩ་གཉིས་མཚན། །</p>
<p>དཔེ་བྱད་བཟང་པོ་བརྒྱད་ཅུ་དང་། །</p>
<p>གསེར་མདོག་འདྲ་བའི་ལུས་འགྱུར་ཞིང་། །</p>
<p>དེ་མཐོང་སེམས་ཅན་དགའ་བར་འགྱུར། །</p>
<p>སྦྱིན་པ་ཀུན་གྱིས་མཚན་དུ་འགྱུར། །</p>
<p>བྱམས་པས་དེ་བཞིན་དཔེ་བྱད་བཟང་། །</p>
<p>སེམས་ཅན་ཀུན་ལ་སེམས་མཉམ་པས། །</p>
<p>རྒྱལ་བ་གསེར་གྱི་མདོག་འདྲར་འགྱུར། །</p>
<p>གཟུངས་ནི་གང་གིས་ཐོབ་པར་འགྱུར། །</p>
<p>གང་གིས་ཏིང་འཛིན་སྐྱེ་འགྱུར་ལགས། །</p>
<p>གཟུང་བའི་ཚིག་ཏུ་གང་གིས་འགྱུར། །</p>
<p>ཐུབ་པ་ཆེན་པོས་ལུང་བསྟན་གསོལ། །</p>
<p>ཆོས་ལ་བཟོད་པས་གཟུངས་རྣམས་འཐོབ། །</p>
<p>སེམས་བསྒོམས་པས་ནི་ཏིང་འཛིན་སྐྱེ། །</p>
<p>ཀྱལ་བའི་ཚིག་རྣམས་སྤང་བྱས་ན། །</p>
<p>གཟུང་བར་འོས་པའི་ཚིག་ཏུ་འགྱུར། །</p>
<p>དྲན་དང་ལྡན་པར་ཇི་ལྟར་འགྱུར། །</p>
<p>ཐུབ་པ་ཇི་ལྟར་བློ་གྲོས་ལྡན། །</p>
<p>ཇི་ལྟར་ཆོས་སྤྱོད་འགྱུར་བ་ལགས། །</p>
<p>སྐྱེས་བུ་དམ་པ་མཁས་ཅིས་འགྱུར། །</p>
<p>གཡོ་མེད་པས་ནི་དྲན་ལྡན་འགྱུར། །</p>
<p>དོན་ལ་སེམས་པས་བློ་གྲོས་ལྡན། །</p>
<p>གུས་དང་བཅས་པས་ཆོས་སྤྱོད་འགྱུར། །</p>
<p>ཆོས་ཀྱི་མཚན་ཉིད་རྟོགས་པས་མཁས། །</p>
<p>འཇིག་རྟེན་མགོན་པོའི་སྤྱན་སྔར་ནི། །</p>
<p>ལས་གང་གིས་ནི་སྐྱེ་བར་འགྱུར། །</p>
<p>འཇིག་རྟེན་མགོན་གྱི་མངོན་སུམ་དུ། །</p>
<p>ཞུ་བ་ཞུ་བར་ཇི་ལྟར་འགྱུར། །</p>
<p>གང་ཞིག་ཆོས་ཀྱི་སྦྱིན་པ་ལ། །</p>
<p>ནམ་ཡང་བར་ཆད་མི་བྱེད་པ། །</p>
<p>དེ་ནི་དེས་ན་མྱུར་རབ་ཏུ། །</p>
<p>འཇིག་རྟེན་མགོན་དང་ཕྲད་པར་འགྱུར། །</p>
<p>གང་གིས་མི་ཁོམ་སྤོང་བར་འགྱུར། །</p>
<p>གང་གིས་བཟང་འགྲོར་མཆི་འགྱུར་ལགས། །</p>
<p>སྐྱེ་བ་ཀུན་ཏུ་སྐྱེ་བ་ན། །</p>
<p>བག་མཆིས་པར་ནི་ཇི་ལྟར་འགྱུར། །</p>
<p>དད་པས་མི་ཁོམ་སྤོང་བར་འགྱུར། །</p>
<p>ཚུལ་ཁྲིམས་ཀྱིས་ནི་བཟང་འགྲོར་འགྲོ། །</p>
<p>སྟོང་པ་ཉིད་ནི་བསྒོམ་བྱས་ན། །</p>
<p>རྟག་ཏུ་བག་དང་ལྡན་པར་འགྱུར། །</p>
<p>ཐུབ་པ་བྱང་ཆུབ་སེམས་དཔའ་རྣམས། །</p>
<p>ཇི་ལྟར་ལས་རྣམས་དག་པར་འགྱུར། །</p>
<p>ཇི་ལྟར་བདུད་ཀྱི་སྙིས་མི་ཐོགས། །</p>
<p>ཇི་ལྟར་ཆོས་ཀྱིས་ཕོངས་འགྱུར་སྤོང་། །</p>
<p>རྣམ་པར་གྲོལ་བས་ལས་རྣམས་འདག །བརྩོན་འགྲུས་ཀྱིས་ནི་བདུད་འདུལ་འགྱུར། །</p>
<p>ཅི་སྨྲས་དེ་བཞིན་བྱེད་པས་ནི། །</p>
<p>ཆོས་ཀྱིས་ཕོངས་པ་སྤོང་བར་འགྱུར། །</p>
<p>ཀ་ལ་པིང་ཀའི་སྒྲ་སྙན་དང་། །</p>
<p>ཚངས་པའི་དབྱངས་འདྲར་ཇི་ལྟར་འགྱུར། །</p>
<p>ཐུབ་པ་མོས་པ་སྣ་ཚོགས་ཀྱི། །</p>
<p>སེམས་ཅན་རྣམས་ནི་གང་གིས་དགའ། །</p>
<p>བདེན་པར་སྨྲས་པས་ཚངས་པའི་དབྱངས། །</p>
<p>ངག་རྩུབ་སྤངས་པས་སྒྲ་སྙན་འགྱུར། །</p>
<p>ཀྱལ་བའི་ཚིག་དང་ཕྲ་མ་རྣམས། །</p>
<p>སྤངས་པས་སེམས་ཅན་དགའ་བར་འགྱུར། །</p>
<p>ཇི་ལྟར་ཚེ་རིང་འགྱུར་བ་ལགས། །</p>
<p>བྲོ་ནད་ཉུང་བར་ཇི་ལྟར་འགྱུར། །</p>
<p>རྣམ་པར་འདྲེན་པ་གང་གིས་ན། །</p>
<p>གཡོག་འཁོར་རྣམས་ནི་མི་ཕྱེད་འགྱུར། །</p>
<p>གསོད་པ་མི་བྱེད་ཚེ་རིང་འགྱུར། །</p>
<p>མི་འཚེ་བས་ནི་ནད་ཉུང་འགྱུར། །</p>
<p>མི་འཐུན་པ་དག་བསྡུམས་བྱས་ན། །</p>
<p>གཡོག་འཁོར་རྣམས་ནི་མི་ཕྱེད་འགྱུར། །</p>
<p>དོན་རྣམས་ཇི་ལྟར་འགྲུབ་འགྱུར་ལགས། །</p>
<p>གང་གིས་ལོངས་སྤྱོད་མི་ཉམས་འགྱུར། །</p>
<p>གང་དང་གང་དུ་སྐྱེ་བ་དེར། །</p>
<p>དབང་ཆེན་གྲགས་པར་ཇི་ལྟར་འགྱུར། །</p>
<p>ཆགས་པ་མེད་པས་དོན་རྣམས་འགྲུབ། །</p>
<p>སེར་སྣ་མེད་པས་ལོངས་སྤྱོད་འཕེལ། །</p>
<p>གང་དང་གང་དུ་སྐྱེ་བ་དེར། །</p>
<p>ཕྲག་དོག་མེད་པས་དབང་ཆེར་གྲགས། །</p>
<p>ཇི་ལྟར་ལྷ་ཡི་མིག་འཐོབ་འགྱུར། །</p>
<p>ལྷ་ཡི་རྣ་བ་ཇི་ལྟར་འཐོབ། །</p>
<p>སེམས་ཅན་འཆི་འཕོ་སྐྱེ་བ་དག །འདྲེན་པ་གང་གིས་འཚལ་བར་འགྱུར། །</p>
<p>མར་མེ་བྱིན་པས་མིག་འཐོབ་འགྱུར། །</p>
<p>རོལ་མོའི་སྒྲ་ཡིས་རྣ་བ་འདག །འཆི་འཕོ་སྐྱེ་ཤེས་ཡེ་ཤེས་ཀྱིས། །</p>
<p>དེ་དག་དེ་ལྟར་འགྲུབ་པར་འགྱུར། །</p>
<p>འདྲེན་པ་བྱང་ཆུབ་སེམས་དཔའ་ཡི། །</p>
<p>ཟག་པ་གང་གིས་བས་པར་འགྱུར། །</p>
<p>ཚེ་རབས་སྔ་དྲན་ཅིས་འགྱུར་ལགས། །</p>
<p>རྫུ་འཕྲུལ་ཅི་ཡིས་འཐོབ་པར་འགྱུར། །</p>
<p>བཞོན་པ་བྱིན་པས་རྫུ་འཕྲུལ་འཐོབ། །</p>
<p>དྲན་པ་བསྒོམས་པས་རྗེས་སུ་དྲན། །</p>
<p>མཐའ་གཉིས་རབ་ཏུ་སྤང་བྱས་ན། །</p>
<p>ཟག་པ་ཟད་པར་རེག་པར་འགྱུར། །</p>
<p>གང་གིས་ཞིང་ནི་ཕུན་སུམ་ཚོགས། །</p>
<p>ཅིས་ནི་དགེ་འདུན་ཕུན་སུམ་ཚོགས། །</p>
<p>གང་གིས་ཕུན་སུམ་ཚོགས་འོད་འགྱུར། །</p>
<p>གང་གིས་ཕྱོགས་བཅུར་ལྷང་ངེར་གདའ། །</p>
<p>སྨོན་ལམ་གྱིས་ནི་ཕུན་སུམ་ཞིང་། །</p>
<p>བསྡུ་བས་དགེ་འདུན་ཕུན་སུམ་ཚོགས། །</p>
<p>འདིར་ནི་རིན་ཆེན་གདུགས་ཕུལ་བས། །</p>
<p>ཕྱོགས་བཅུར་ལྷང་ངེར་སྣང་བར་འགྱུར། །</p>
<p>ཆོས་རྣམས་ཐམས་ཅད་བསྡུ་བ་ནི། །</p>
<p>ཆོས་གང་གིས་ནི་ཐོབ་པར་འགྱུར། །</p>
<p>གང་དང་གང་དུ་སྐྱེས་པ་དེར། །</p>
<p>བྱང་ཆུབ་སེམས་དཔའ་དགའ་བ་འཐོབ། །</p>
<p>སེམས་ཅན་ཐམས་ཅད་ཐར་བྱའི་ཕྱིར། །</p>
<p>བྱང་ཆུབ་དོན་དུ་སེམས་བཏུད་པ། །</p>
<p>དེས་ནི་ཆོས་རྣམས་བསྡུ་བ་འཐོབ། །</p>
<p>དེར་ནི་དགའ་བའང་འཐོབ་པར་འགྱུར། །</p>
<p>བསླབ་པ་ཅི་འདྲ་བསླབས་པ་དང་། །</p>
<p>སེམས་ནི་ཅི་འདྲ་བསྒོམས་པ་ཡིས། །</p>
<p>ཐུབ་པ་ཆེན་པོ་ཁྱོད་འདྲ་བའི། །</p>
<p>སྟོན་པ་ཐམས་ཅད་མཁྱེན་པར་འགྱུར། །</p>
<p>སེམས་ཅན་མ་ལུས་ཐམས་ཅད་ལ། །</p>
<p>མཉམ་པའི་སེམས་ཉིད་བསླབས་པ་དང་། །</p>
<p>མཉམ་པར་སེམས་ནི་བསྒོམས་པས་ན། །</p>
<p>ཐམས་ཅད་ཟིལ་གནོན་རྒྱལ་བར་འགྱུར། །</p>
<p>སྐྱེ་བ་ཀུན་ཏུ་བྱང་ཆུབ་སེམས། །</p>
<p>རྨི་ལམ་ན་ཡང་སེམས་དེ་ནི། །</p>
<p>འདོར་མི་འགྱུར་ན་མ་ཉལ་ཚེ། །</p>
<p>སྨོས་ཅི་འཚལ་བར་གང་གིས་འགྱུར། །</p>
<p>གྲོང་དང་གྲོང་ཁྱེར་རྣམས་སུའམ། །</p>
<p>གང་དུ་གནས་པའི་ཡུལ་རྣམས་སུ། །</p>
<p>བྱང་ཆུབ་ལ་ནི་ཡང་དག་འཛུད། །</p>
<p>དེས་ན་སེམས་འདོར་མི་འགྱུར་རོ། །</p>
<p>གང་དང་གང་དུ་སྐྱེ་བར་ཡང་། །</p>
<p>ཇི་ལྟར་སྟོབས་ནི་ཆེ་འགྱུར་ཞིང་། །</p>
<p>རྟག་ཏུ་མཐུ་ཡིས་འཕགས་པ་དང་། །</p>
<p>བདུད་རྣམས་བྱེ་བས་མི་ཚུགས་འགྱུར། །</p>
<p>འདིར་ནི་སྙིང་པོ་ལྔ་བྱིན་ཞིང་། །</p>
<p>སྐྲག་ལ་མི་འཇིགས་བྱིན་ན་ནི། །</p>
<p>གང་དང་གང་དུ་སྐྱེ་བར་ཡང་། །</p>
<p>དེས་ནི་སྟོབས་ནི་ཆེ་འགྱུར་ཏེ། །</p>
<p>རྟག་ཏུ་མཐུ་ཡིས་འཕགས་པ་དང་། །</p>
<p>བདུད་རྣམས་བྱེ་བས་མི་ཚུགས་སོ། །</p>
<p>བྱང་ཆུབ་སེམས་དཔའི་སྤྱོད་པ་དེ། །</p>
<p>འཇིག་རྟེན་མགོན་གྱིས་མངོན་སུམ་དུ། །</p>
<p>ལུང་བསྟན་པ་འདི་ཐོས་ནས་སུ། །</p>
<p>སེང་གེ་ཡིད་ནི་དགའ་བར་འགྱུར། །</p>
<p>སེང་གེ་གྲོགས་དང་ལྷན་ཅིག་ཏུ། །</p>
<p>འདི་སྐད་ཀྱི་ནི་ཚིག་སྨྲས་ཏེ། །</p>
<p>སྤྱོད་པ་བསྟན་པ་འདི་ལ་ནི། །</p>
<p>བདག་ཅག་རྗེས་སུ་བསླབ་པར་བགྱི། །</p>
<p>དེ་ནས་སངས་རྒྱས་འཛུམ་མཛད་དེ། །</p>
<p>སྟོང་གསུམ་པོ་ཡང་གཡོས་གྱུར་ནས། །</p>
<p>མ་ཕམ་པས་ནི་སངས་རྒྱས་ལ། །</p>
<p>ཅི་ཞིག་སླད་དུ་འཛུམ་མཛད་པ། །</p>
<p>ཐུབ་ཆེན་ལུང་བསྟན་གསོལ་ཞེས་ཞུས། །</p>
<p>དེ་སྐད་ཞུ་བ་ཞུས་པ་དང་། །</p>
<p>མ་ཕམ་པ་ལ་སངས་རྒྱས་ཀྱིས། །</p>
<p>འདི་སྐད་ཅེས་ནི་བཀའ་སྩལ་ཏོ། །</p>
<p>གང་གི་ཕྱིར་ནི་འཛུམ་མཛད་པ། །</p>
<p>མ་ཕམ་ང་ལས་འདིར་ཉོན་ཅིག །སངས་རྒྱས་བྱེ་བ་བརྒྱད་ཅུ་དང་། །</p>
<p>གཞན་ཡང་ཁྲག་ཁྲིག་ཕྲག་བཅུ་ལ། །</p>
<p>བྱང་ཆུབ་དོན་དུ་འདུས་ནས་ནི། །</p>
<p>མི་ཡི་འདྲེན་པ་རྣམས་ལ་མཆོད། །</p>
<p>རྫོགས་པའི་སངས་རྒྱས་རྐང་གཉིས་མཆོག །མར་མེ་མཛད་པ་ཚུན་ཆད་དུ། །</p>
<p>བྲམ་ཟེའི་ཁྱེའུ་འདི་དག་རྣམས། །</p>
<p>ང་ཡིས་ཡོངས་སུ་སྨིན་པར་བྱས། །</p>
<p>སྣང་བ་ཆེ་ཞེས་བྱ་བ་ཡི། །</p>
<p>བསྐལ་པ་མཛེས་པ་འབྱུང་འགྱུར་ཏེ། །</p>
<p>དེ་དག་བསྐལ་པ་གཅིག་དེ་ལ། །</p>
<p>རྣམ་པར་འདྲེན་པར་འགྱུར་བ་སྟེ། །</p>
<p>ཡེ་ཤེས་ཏོག་གི་རྒྱལ་མཚན་ཞེས། །</p>
<p>འཇིག་རྟེན་འདྲེན་པ་རྣམས་སུ་འགྱུར། །</p>
<p>འོད་དཔག་མེད་ཀྱི་བཀོད་པ་ལྟར། །</p>
<p>དེ་དག་གི་ཡང་དེ་འདྲར་འགྱུར། །</p>
<p>བྱམས་པ་ནས་ནི་བཟུང་ནས་སུ། །</p>
<p>བསྐལ་པ་སུམ་བརྒྱ་ཚང་བར་ནི། །</p>
<p>དེ་ཡི་བར་དུ་དུས་ཀུན་ཏུ། །</p>
<p>རྟག་ཏུ་སངས་རྒྱས་ཕྲད་པར་འགྱུར། །</p>
<p>འདི་དག་བྱང་ཆུབ་ཐོབ་པ་ཡི། །</p>
<p>མིང་ནི་གང་སུས་ཐོས་པ་རྣམས། །</p>
<p>དེ་དག་ཐམས་ཅད་འཇིག་རྟེན་དུ། །</p>
<p>ཀུན་མཁྱེན་གང་ཟག་མཚུངས་མེད་འགྱུར། །</p>
<p>གང་ཞིག་ལུང་བསྟན་འདི་ཐོས་ནས། །</p>
<p>མོས་པ་སྐྱེད་པར་བྱེད་པ་ནི། །</p>
<p>འཇིག་རྟེན་གསུམ་པོ་འདི་དག་ན། །</p>
<p>དེ་དང་མཚུངས་པའི་བསོད་ནམས་མེད། །</p>
<p>གང་གིས་བསྐལ་པ་དྲུག་སྟོང་དུ། །</p>
<p>སངས་རྒྱས་ཞིང་རྣམས་ཐམས་ཅད་དུ། །</p>
<p>རིན་ཆེན་རྣམས་ཀྱིས་བཀང་བྱས་ནས། །</p>
<p>བྱང་ཆུབ་ཕྱིར་འདིར་བྱིན་པ་བས། །</p>
<p>གང་གིས་ཆོས་ཀྱི་རྣམ་གྲངས་འདི། །</p>
<p>ཐོས་ནས་བྱང་ཆུབ་ཕྱིར་འཇུག་ན། །</p>
<p>སྔར་སྨོས་པ་ཡི་བསོད་ནམས་ཀྱིས། །</p>
<p>གྲངས་དང་ཆར་ཡང་མི་ཕོད་དོ། །</p>
<p>ཆོས་འདི་བཤད་པའི་ཚེ་ན་ནི། །</p>
<p>འཇིག་རྟེན་མགོན་པོའི་མཐུ་ཡིས་ནི། །</p>
<p>ལྷ་རྣམས་མེ་ཏོག་ཆར་པ་འབེབས། །</p>
<p>སྟོང་གསུམ་པོ་ཡང་གཡོས་པར་གྱུར། །</p>
<p>སེང་གེ་གྲོགས་དང་བཅས་པ་ཡིས། །</p>
<p>མངོན་པར་ཤེས་པ་ལྔ་ཐོབ་ནས། །</p>
<p>ཉིན་བདུན་བར་དུ་མཆོད་བྱས་ནས། །</p>
<p>བསྟན་པ་ལ་ནི་རབ་ཏུ་བྱུང་། །</p>
<p>དེ་དག་ཀུན་གྱིས་ཏིང་འཛིན་འཐོབ། །</p>
<p>ཟད་མི་ཤེས་པའི་གཟུངས་ཀྱང་ཐོབ། །</p>
<p>སེམས་ཅན་རྣམས་ཀྱི་དོན་བྱེད་དེ། །</p>
<p>སངས་རྒྱས་ཆོས་ལ་འཛུད་པར་བྱེད། །</p>
<p>ཆོས་ཀྱི་རྣམ་གྲངས་འདི་བསྟན་པ་ན་སེམས་ཅན་བྱེ་བ་ཕྲག་བརྒྱད་ཅུ་བྱང་ཆུབ་མཆོག་ལ་ཞུགས་སོ། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། སེང་གེ་གྲོགས་དང་བཅས་པ་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །</p>
<p>།འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས། སེང་གེས་ཞུས་པའི་ལེའུ་ཞེས་བྱ་སྟེ་སུམ་ཅུ་རྩ་བདུན་པ་རྫོགས་སོ།། །</p>
<p>།རྒྱ་གར་གྱི་མཁན་པོ་དཱ་ན་ཤཱི་ལ་དང་། མུ་ནི་བར་མ་དང་། ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་སྐད་གསར་བཅད་ཀྱིས་ཀྱང་བཅོས་ནས་གཏན་ལ་ཕབ་པ། །</p>
<p></p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>