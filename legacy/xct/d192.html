<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d192' lang='xct'>
<header>
<ul>
<li class='division'>སྡེ་དགེ 192</li>
</ul>
</header>
<p>༄༅། །</p>
<p>རྒྱ་གར་སྐད་དུ། ཨཱརྱ་ཀྵེ་མ་བ་ཏཱི་བྱཱ་ཀ་ར་ཎ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་བདེ་ལྡན་མ་ལུང་བསྟན་པ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་དགེ་སློང་ཉི་ཁྲིའི་དགེ་སློང་གི་དགེ་འདུན་ཆེན་པོ་དང་། བྱམས་པ་དང་། འཇམ་དཔལ་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་ཅིག་ཏུ་བཞུགས་སོ། །</p>
<p>དེ་ནས་བཅོམ་ལྡན་འདས་སྔ་དྲོའི་དུས་ཀྱི་ཚེ་ཆོས་གོས་དང་ཤམ་ཐབས་གསོལ་ཏེ། ལྷུང་བཟེད་བསྣམས་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་དང་ཐབས་ཅིག་ཏུ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་བསོད་སྙོམས་ལ་གཤེགས་སོ། །</p>
<p>དེ་ནས་བཅོམ་ལྡན་འདས་རྒྱལ་པོའི་ཁབ་ཀྱི་གྲོང་ཁྱེར་དུ་མཐར་ཆགས་ཀྱིས་བསོད་སྙོམས་རྒྱུ་ཞིང་རྒྱལ་པོ་གཟུགས་ཅན་སྙིང་པོའི་ཕོ་བྲང་ག་ལ་བ་དེར་གཤེགས་སོ། །</p>
<p>དེ་ནས་རྒྱལ་པོ་གཟུགས་ཅན་སྙིང་པོའི་བཙུན་མོ་བདེ་ལྡན་མ་ཞེས་བྱ་བ་ཁང་བཟངས་མཆོག་གི་སྟེང་ན་འདུག་པས་བཅོམ་ལྡན་འདས་ཐག་རིང་པོ་ནས་གཤེགས་པ་མཐོང་ངོ་། །</p>
<p>མཐོང་ནས་ཀྱང་སེམས་དགའ་བར་གྱུར་ཏེ། ཁང་བཟངས་ཀྱི་སྟེང་ནས་བབས་ནས། བཅོམ་ལྡན་འདས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པའི་གདན་དར་དཀར་རིན་ཆེ་བ་བཏིང་ངོ་། །</p>
<p>དེ་ནས་བཅོམ་ལྡན་འདས་དང་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་གདན་བཤམས་པ་ལ་བཞུགས་སོ། །</p>
<p>དེ་ནས་རྒྱལ་པོའི་བཙུན་མོ་བདེ་ལྡན་མ་ལུས་རྒྱན་ཐམས་ཅད་ཀྱིས་བརྒྱན་པས་བཅོམ་ལྡན་འདས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པའི་ཞབས་ལ་མགོ་བོས་ཕྱག་འཚལ་ནས་ཆོས་མཉན་པའི་ཕྱིར་ཞེ་ས་དང་བཅས། གུས་པ་དང་བཅས་པས་བཅོམ་ལྡན་འདས་ཀྱི་སྤྱན་སྔར་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་རྒྱལ་པོའི་བཙུན་མོ་བདེ་ལྡན་མ་ལུས་རྒྱན་ཐམས་ཅད་ཀྱིས་བརྒྱན་པ་ལ་གཟིགས་ནས་སེམས་ཅན་ཐམས་ཅད་ལ་ཕན་པའི་ཕྱིར་མཁྱེན་བཞིན་དུ་རྒྱལ་པོའི་བཙུན་མོ་བདེ་ལྡན་མ་ལ་བཀའ་སྩལ་པ། བདེ་ལྡན་མ་གང་ལུས་ལ་ཐོགས་པའི་འབྲས་བུ་འདི་ལྟ་བུ་ཤིན་ཏུ་ལྷམ་མེ་ལྷན་ནེ་ལྷ་ངེར་འདུག་པའི་ཤིང་དེའི་མིང་ཅི་ཞེས་བྱ། དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་རྒྱལ་པོའི་བཙུན་མོ་བདེ་ལྡན་མས་ཚིགས་སུ་བཅད་དེ་གསོལ་པ། གང་གི་འབྲས་བུ་ཁྱོད་ཐོགས་པ། །</p>
<p>ཤིང་དེའི་མིང་ནི་ཅི་ཡིན་ཞེས། །</p>
<p>དཔའ་བོ་ཆེན་པོ་མཁྱེན་བཞིན་དུ། །</p>
<p>གང་ཟག་མཆོག་གིས་རྨས་པ་ནི། །</p>
<p>བདག་གིས་སྔོན་ནི་གང་བསྐྱེད་པ། །</p>
<p>བསོད་ནམས་ལས་བྱུང་ཤིང་ཞེས་བགྱི། །</p>
<p>འདྲེན་པ་བདག་གིས་མྱོང་བ་ཡི། །</p>
<p>འབྲས་བུ་འདི་དག་དེ་ཡི་ལགས། །</p>
<p>ལྗོན་ཤིང་བཤད་པ་དེ་ཉིད་ཀྱང་། །</p>
<p>སངས་རྒྱས་ཉན་ཐོས་རྣམས་ལ་ཡོད། །</p>
<p>སངས་རྒྱས་ཡེ་ཤེས་འཐོབ་འདོད་རྣམས། །</p>
<p>བྱང་ཆུབ་ཕྱིར་ནི་དེ་ལ་གནས། །</p>
<p>སྦྱིན་དང་ཚུལ་ཁྲིམས་ཆབ་སྩལ་བས། །</p>
<p>ལྗོན་ཤིང་དེ་ནི་རྣམ་པར་བསྲུངས། །</p>
<p>དེ་ནི་རྣམ་པར་འཁྲུངས་པ་ན། །</p>
<p>འབྲས་བུ་བཟང་པོ་རྣམས་ཀྱང་འབྱུང་། །</p>
<p>བཟོད་པ་དང་ནི་བརྩོན་འགྲུས་མཐུས། །</p>
<p>ལྗོན་ཤིང་བདག་གིས་ལེགས་པར་བསྲུངས། །</p>
<p>དེ་ནི་རྣམ་པར་འཁྲུངས་པ་ན། །</p>
<p>འབྲས་བུ་དྲི་མེད་འབྱུང་བར་འགྱུར། །</p>
<p>ཤིང་འདི་བལྟ་ན་མཛེས་པ་སྟེ། །</p>
<p>བསམ་གཏན་ཤེས་རབ་མེ་ཏོག་རྒྱས། །</p>
<p>འདྲེན་པ་བདག་གིས་དེ་དག་གི། །</p>
<p>འབྲས་བུ་རྣམས་ནི་མྱོང་བ་ལགས། །</p>
<p>ཇི་ལྟར་རི་ལ་རྟེན་པ་ཡི། །</p>
<p>ཤིང་རྣམས་ཡལ་ག་ལོ་མ་དག །ཆུ་ཞེང་གབ་པར་རྒྱ་ཆེ་བ། །</p>
<p>འཕེལ་བར་གྱུར་ཏེ་བསྐྱོད་མི་ནུས། །</p>
<p>དེ་བཞིན་ལྗོན་ཤིང་ཆེ་བཟང་འདི། །</p>
<p>སངས་རྒྱས་ཆོས་ཉིད་འཚལ་བས་ན། །</p>
<p>སེམས་ཅན་ཀུན་ལ་ཕན་པའི་ཕྱིར། །</p>
<p>སྔོན་ནི་ལེགས་པར་བསྲུངས་པ་ལགས། །</p>
<p>འདྲེན་པའི་བསོད་ནམས་ལྗོན་ཤིང་འདིའི། །</p>
<p>འབྲས་བུ་གཞན་ཡང་མཆིས་ལགས་ཏེ། །</p>
<p>བདག་གིས་ཉམས་སུ་མྱོང་བ་འདི། །</p>
<p>དེ་ཡི་མེ་ཏོག་ཙམ་དུ་བས། །</p>
<p>དེ་ཡི་འབྲས་བུ་བྱང་ཆུབ་མཆོག །སངས་རྒྱས་བྱང་ཆུབ་བླ་མེད་ལགས། །</p>
<p>དེ་ནི་བདག་གིས་ཐོབ་པར་འགྱུར། །</p>
<p>སྨད་པ་བུད་མེད་ཉིད་སྤངས་ནས། །</p>
<p>སྐྱེས་པར་བདག་ཉིད་འགྱུར་བ་ལགས། །</p>
<p>སེམས་ཅན་ཀུན་གྱི་དམ་པ་མཆོག །ཆོས་རྣམས་ཀུན་གྱི་ཕ་རོལ་ཕྱིན། །</p>
<p>ཐམས་ཅད་མཁྱེན་པ་ཐམས་ཅད་གཟིགས། །</p>
<p>སྡུག་བསྔལ་ཀུན་གྱིས་ཉེན་པ་ཡི། །</p>
<p>སེམས་ཅན་རྣམས་ནི་བདག་གིས་དགྲོལ། །</p>
<p>འཇིག་རྟེན་ཀུན་ལ་སྙིང་བརྩེ་བའི། །</p>
<p>སྐྱབས་སུ་བདག་ནི་འགྱུར་བ་ལགས། །</p>
<p>དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་རྒྱལ་པོའི་བཙུན་མོ་བདེ་ལྡན་མ་ལ་བཀའ་སྩལ་པ། བདེ་ལྡན་མ་གང་ཁྱོད་སྐྱེ་བོ་མང་པོ་ལ་ཕན་པ་དང་། སྐྱེ་བོ་མང་པོ་ལ་བདེ་བ་དང་། འཇིག་རྟེན་ལ་སྙིང་བརྩེ་བ་དང་། སྐྱེ་བོ་ཕལ་པོ་ཆེའི་ཚོགས་ཀྱི་དོན་དང་། ལྷ་རྣམས་དང་། མི་རྣམས་ལ་ཕན་པ་དང་། བདེ་བའི་ཕྱིར་ཞུགས་པ་ལེགས་སོ་ལེགས་སོ། །</p>
<p>དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་རྒྱལ་པོའི་བཙུན་མོ་བདེ་ལྡན་མས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བཅོམ་ལྡན་འདས་ཀྱི་སྐུ་ལ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུ་དང་། དེ་བཞིན་གཤེགས་པའི་སྟོབས་བཅུ་དང་། མི་འཇིགས་པ་བཞི་དང་། སོ་སོ་ཡང་དག་པར་རིག་པ་བཞི་དང་། སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་དང་། བྱམས་པ་ཆེན་པོ་དང་། སྙིང་རྗེ་ཆེན་པོ་དང་། དགའ་བ་ཆེན་པོ་དང་། བཏང་སྙོམས་ཆེན་པོ་འདི་རྣམས་ཅི་ལས་གྲུབ་ལགས། དེ་བཞིན་དུ་གཞན་ཡང་སངས་རྒྱས་ཀྱི་ཆོས་དཔག་ཏུ་མ་མཆིས་པ་དང་། བསམ་གྱིས་མི་ཁྱབ་པ་དང་། གཞལ་དུ་མ་མཆིས་པ་དང་། བརྗོད་དུ་མ་མཆིས་པ་དང་། བགྲང་བ་ལས་འདས་པ་རྣམས་ཅི་ལས་གྲུབ་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་རྒྱལ་པོའི་བཙུན་མོ་བདེ་ལྡན་མ་ལ་ཚིགས་སུ་བཅད་དེ་བཀའ་སྩལ་པ། སངས་རྒྱས་ཡེ་ཤེས་འདོད་པས་ན། །</p>
<p>སེམས་ཅན་ཀུན་ལ་ཕན་པའི་ཕྱིར། །</p>
<p>ངས་ཀྱང་འདི་ལྟར་ལྗོན་པའི་ཤིང་། །</p>
<p>སྔོན་ནི་ལེགས་པ་ཁོ་ནར་བསྐྱེད། །</p>
<p>སྦྱིན་དང་ཚུལ་ཁྲིམས་བཟོད་པ་དང་། །</p>
<p>དེ་བཞིན་བརྩོན་འགྲུས་བསམ་གཏན་བསགས། །</p>
<p>ཡུན་རིང་དུས་ནས་ཏིང་འཛིན་དང་། །</p>
<p>ཤེས་རབ་ངེས་པར་བསྟེན་པ་ཡིན། །</p>
<p>སེམས་ཅན་རྣམས་ལ་མི་མཉམ་སེམས། །</p>
<p>ངས་ནི་བསྒོམས་པར་མི་དྲན་ཏེ། །</p>
<p>རྟག་ཏུ་སེམས་ནི་མཉམ་གྱུར་པས། །</p>
<p>སངས་རྒྱས་ཉིད་ནི་ངས་བརྙེས་སོ། །</p>
<p>ང་ཡི་སེམས་ནི་མཉམ་པ་ཡིས། །</p>
<p>རྟག་ཏུ་སྡུག་དང་མི་སྡུག་དང་། །</p>
<p>མཛའ་དང་མི་མཛའ་སྙོམས་པས་ན། །</p>
<p>བསོད་ནམས་ཤིང་ནི་རྣམ་པར་བསྐྱེད། །</p>
<p>དེས་ན་ལྗོན་ཤིང་ཆེན་པོ་འདི། །</p>
<p>ཡོན་ཏན་མང་པོར་གྱུར་པ་ཡིན། །</p>
<p>འཁོར་ལོས་སྒྱུར་ཉིད་ངས་ཐོབ་སྟེ། །</p>
<p>བརྒྱ་བྱིན་ཉིད་ཀྱང་བྱས་པ་ཡིན། །</p>
<p>རྣམ་མང་དབང་ཕྱུག་ཆེན་པོ་དང་། །</p>
<p>ཚངས་པ་ཉིད་ཀྱང་དེ་ལས་ཐོབ། །</p>
<p>བསམ་གྱིས་མི་ཁྱབ་སངས་རྒྱས་ཆོས། །</p>
<p>མཚན་ཉིད་དག་ཀྱང་ངས་རྟོགས་སོ། །</p>
<p>དེ་ནས་རྒྱལ་པོའི་བཙུན་མོ་བདེ་ལྡན་མས་བཅོམ་ལྡན་འདས་ཀྱི་ཡོན་ཏན་རྣམས་ཐོས་ནས། བཅོམ་ལྡན་འདས་ཀྱིས་ལེགས་པར་རབ་ཏུ་གསུངས་པ་ལ་མངོན་པར་བསྟོད་དེ་རྗེས་སུ་ཡི་རངས་ནས་བཅོམ་ལྡན་འདས་ལ་ཚིགས་སུ་བཅད་དེ་གསོལ་པ། ཇི་ལྟར་མི་མཆོག་དམ་པ་པོ། །</p>
<p>ཡོན་ཏན་རྒྱ་མཚོ་མཐའ་ཡས་པས། །</p>
<p>སྔོན་ནི་སྤྱོད་པ་ཤིན་ཏུ་བསླབས། །</p>
<p>དེ་ལྟར་བདག་ཀྱང་རྗེས་སུ་སློབ། །</p>
<p>ཡོན་ཏན་མཐར་ཕྱིན་ཁྱོད་ཀྱི་ནི། །</p>
<p>ཡོན་ཏན་རྣམས་ལྟར་བདག་སློབ་སྟེ། །</p>
<p>སྲིད་པར་སྡུག་བསྔལ་སྤངས་ནས་ནི། །</p>
<p>བདག་ཀྱང་འདི་འདྲར་འགྱུར་བར་བགྱི། །</p>
<p>ཚེ་རབས་གཞན་ནི་མ་ལུས་པར། །</p>
<p>བདག་གིས་སྦྱིན་པ་གང་སྩལ་པ། །</p>
<p>མཉམ་མེད་ཡེ་ཤེས་འཐོབ་སླད་དུ། །</p>
<p>དེ་དག་ཐམས་ཅད་ཡོངས་སུ་བསྔོ། །</p>
<p>སྲིད་པ་འདི་འམ་གཞན་དག་ཏུ། །</p>
<p>བདག་གིས་ཚུལ་ཁྲིམས་གང་བསྲུངས་པ། །</p>
<p>སངས་རྒྱས་ཡེ་ཤེས་འཐོབ་སླད་དུ། །</p>
<p>དེ་དག་ཐམས་ཅད་ཡོངས་སུ་བསྔོ། །</p>
<p>བཟོད་དང་བརྩོན་འགྲུས་ཏིང་འཛིན་དང་། །</p>
<p>ཤེས་རབ་དགེ་བ་གང་བསྟེན་པ། །</p>
<p>སངས་རྒྱས་ཆོས་ཀྱི་དོན་གྱི་ཕྱིར། །</p>
<p>དེ་དག་ཐམས་ཅད་བདག་གིས་བསྔོ། །</p>
<p>ལུས་དང་ངག་དང་ཡིད་རྣམས་ཀྱིས། །</p>
<p>ལས་དགེ་གང་དག་བདག་གིས་བསགས། །</p>
<p>སངས་རྒྱས་ཡེ་ཤེས་ཡོན་ཏན་ཕྱིར། །</p>
<p>བྱང་ཆུབ་ཏུ་ནི་བདག་གིས་བསྔོ། །</p>
<p>བུད་མེད་ལུས་འདི་སྤངས་ནས་ནི། །</p>
<p>སྐྱེས་པ་མཆོག་ཏུ་བདག་གྱུར་ཅིག །དེ་ལྟར་སྐྱེས་པའི་ལུས་ཐོབ་ནས། །</p>
<p>དམ་པའི་མཆོག་ཏུ་བདག་གྱུར་ཅིག །དེ་ལྟར་གྱུར་ནས་བདེ་གཤེགས་ཀྱི། །</p>
<p>འཁོར་ལོ་བླ་མེད་བསྐོར་བར་བགྱི། །</p>
<p>འཁོར་བའི་བཙོན་རར་བཅིངས་པ་ཡི། །</p>
<p>སེམས་ཅན་བྱེ་བ་དགྲོལ་བར་བགྱི། །</p>
<p>དེ་ནས་བཅོམ་ལྡན་འདས་ཀྱིས་རྒྱལ་པོའི་བཙུན་མོ་བདེ་ལྡན་མ་ལ་ཚིགས་སུ་བཅད་པ་དག་གིས་ལེགས་སོ་ཞེས་བྱ་བ་བྱིན་ཏེ། ཚིག་འདི་སྨྲས་པ་ལེགས་པ་ཡིན། །</p>
<p>སེམས་ནི་རབ་ཏུ་སྡོམ་པ་ལེགས། །</p>
<p>ཁྱོད་ཀྱིས་བདུད་ནི་ལེགས་པར་མནན། །</p>
<p>རྫོགས་སངས་རྒྱས་སུ་ཁྱོད་འགྱུར་རོ། །</p>
<p>དེ་ནས་རྒྱལ་པོའི་བཙུན་མོ་བདེ་ལྡན་མ་དགའ་ཞིང་མགུ་ལ་རབ་ཏུ་དགའ་བ་དང་། དགའ་ཞིང་ཡིད་བདེ་བ་སྐྱེས་ནས་བཅོམ་ལྡན་འདས་དང་། བྱང་ཆུབ་སེམས་དཔའ་བྱམས་པ་བཟའ་བ་དང་བཅའ་བ་མང་པོས་ཚིམ་པར་བྱས་སོ། །</p>
<p>དེ་ནས་བཅོམ་ལྡན་འདས་བསྩང་སྡེར་ནི་གྱུ། ཕྱག་ནི་བཅབས་ནས་རྒྱལ་པོའི་བཙུན་མོ་བདེ་ལྡན་མ་ལ་ཆོས་ཀྱི་གཏམ་རྒྱས་པས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ལུང་བསྟན་ཏེ། བདེ་ལྡན་མ་ཁྱོད་མ་འོངས་པའི་དུས་བསྐལ་པ་དུ་མ་ཞིག་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་ཡོན་ཏན་རིན་ཆེན་དཔལ་ཞེས་བྱ་བར་འགྱུར་རོ། །</p>
<p>ཁྱོད་ཀྱི་སངས་རྒྱས་ཀྱི་ཞིང་ཡང་མཆོག་ཏུ་ཡོངས་སུ་དག་པར་འགྱུར་ཏེ། ངན་སོང་ངན་འགྲོ་ལོག་པར་ལྟུང་བའི་སྡུག་བསྔལ་མེད་པ་ཡིད་དུ་འོང་བ་ཡིད་དང་འཐད་པ་མཆོག་ཏུ་རྣམ་པར་དག་པའི་བྱང་ཆུབ་སེམས་དཔའ་རྣམས་ཀྱི་གནས་ཡིན་ཏེ། ཁྱོད་ཀྱི་སངས་རྒྱས་ཀྱི་ཞིང་དེ་ནི་དེ་ལྟ་བུར་འགྱུར་རོ། །</p>
<p>ཆོས་ཀྱི་རྣམ་གྲངས་འདི་བཤད་པ་ན་དགེ་བསྙེན་མ་སྟོང་ཕྲག་མང་པོ་ཞིག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །</p>
<p>སྲོག་ཆགས་སྟོང་ཕྲག་མང་པོ་དང་། ལྷ་དང་མིའི་སྐྱེ་དགུ་རྣམས་ཀྱིས་ནི་ཆོས་ཀྱི་སྣང་བ་ཐོབ་པར་གྱུར་ཏོ། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། རྒྱལ་པོའི་བཙུན་མོ་བདེ་ལྡན་མ་དང་། འཁོར་དེ་དག་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །</p>
<p>།འཕགས་པ་བདེ་ལྡན་མ་ལུང་བསྟན་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>