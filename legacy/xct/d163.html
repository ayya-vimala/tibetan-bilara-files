<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d163' lang='xct'>
<header>
<ul>
<li class='division'>སྡེ་དགེ 163</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། ཨཱརྱ་རཏྣ་ཛཱ་ལཱི་པ་རི་པྲཱྀཙྪཱ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་རིན་ཆེན་དྲ་བ་ཅན་གྱིས་ཞུས་པ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་ཡུལ་ཡངས་པ་ཅན་ན། སྤྲེའུ་རྫིང་གི་འགྲམ་ན་ཁང་པ་བརྩེགས་པའི་གནས་ན་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། བྱམས་པ་ལ་སོགས་པ་བྱང་ཆུབ་སེམས་དཔའ་སྐྱེ་བ་གཅིག་གིས་ཐོགས་པ་རྣམས་དང་། སྐྱེ་བ་གཉིས་ཀྱིས་ཐོགས་པ་རྣམས་དང་། སྐྱེ་བ་གསུམ་གྱིས་ཐོགས་པ་རྣམས་དང་། སྐྱེ་བ་བཞིས་ཐོགས་པ་རྣམས་དང་། སྐྱེ་བ་ལྔས་ཐོགས་པ་རྣམས་དང་། སྐྱེ་བ་བཅུས་ཐོགས་པ་རྣམས་དང་། སུམ་ཅུ་དང་། བཞི་བཅུ་དང་། སྐྱེ་བ་སྟོང་གི་བར་རྣམས་ཀྱིས་ཐོགས་པའི་བྱང་ཆུབ་སེམས་དཔའ་བྱེ་བ་ཕྲག་བཞི་བཅུ་རྩ་གཉིས་དང་། དགྲ་བཅོམ་པ་བྱེ་བ་ཕྲག་དྲུག་ཅུ་དང་། ལྷ་བྱེ་བ་ཕྲག་དགུ་བཅུ་རྩ་དགུ་ལ་འདོད་པ་ན་སྤྱོད་པ་དང་། གཟུགས་ན་སྤྱོད་པའི་ལྷའི་བུ་རྣམས་དང་། རྒྱལ་པོ་ཆེན་པོ་བཞི་དང་། ལྷའི་དབང་པོ་བརྒྱ་བྱིན་དང་། མི་མཇེད་ཀྱི་བདག་པོ་ཚངས་པ་དང་། ལྷའི་བུ་ཤིན་ཏུ་དཔལ་བཟང་ལྡན་དང་། ལྷའི་བུ་ཟླ་བའི་འོད་དང་། ལྷའི་བུ་ཉི་མའི་འོད་དང་། ལྷའི་བུ་གྲགས་པའི་ཏོག་དང་། ལྷའི་བུ་མངོན་པར་དགའ་བ་དང་། དེ་དག་དང་གཞན་ཡང་ལྷའི་བུ་བྱེ་བ་ཕྲག་དགུ་བཅུ་རྩ་དགུ་དང་། ཀླུའི་རྒྱལ་པོ་མ་དྲོས་པ་དང་། ཀླུའི་རྒྱལ་པོ་རྒྱ་མཚོ་དང་། ཀླུའི་རྒྱལ་པོ་ནོར་རྒྱས་ཀྱི་བུ་དང་། གཟི་ཅན་དང་། ཀླུའི་རྒྱལ་པོ་དགའ་བོ་དང་། ཉེ་དགའ་བོ་དང་། ཀླུའི་རྒྱལ་པོ་བཏང་བཟུང་དང་། ཀླུའི་རྒྱལ་པོ་བཏང་བཟུང་ཆེན་པོ་དང་། ལྷ་མ་ཡིན་གྱི་དབང་པོ་སྒྲ་གཅན་དང་། ལྷ་མ་ཡིན་གྱི་དབང་པོ་ཐམས་ཅད་ཀྱི་འཁོར་དང་ཡང་ཐབས་ཅིག་གོ། །</p>
<p>དེའི་ཚེ་གྲོང་ཁྱེར་ཆེན་པོ་ཡངས་པ་ཅན་ན་དེད་དཔོན་སེང་གེའི་བུ་ལིཙྪ་བཱི་སྟོབས་མཐའ་ཡས་ཞེས་བྱ་བ་ཞིག་གནས་སོ། །</p>
<p>དེའི་ཚེ་སེང་གེའི་བུ་སྟོབས་མཐའ་ཡས་དེའི་བུ་གཞོན་ནུ་ལིཙྪ་བཱི་རིན་ཆེན་དྲ་བ་ཅན་ཞེས་བྱ་བ་སངས་རྒྱས་མང་པོ་ལ་བསྙེན་བཀུར་བྱས་པ། ཆོས་ཀྱི་ཚུལ་སྣང་བ་མཐའ་ཡས་པའི་སྒྲོན་མ་དང་ལྡན་པ་ཡང་དག་པར་འཛིན་པ། ན་ཚོད་ལོ་བརྒྱད་ལོན་པ་འདྲ་བ་ཞིག་གཉིད་ལོག་སྟེ། དེའི་རྨི་ལམ་དུ་རྨིས་པ། ལྷའི་བུ་ཡོངས་སུ་དགའ་ལྡན། དགའ་ལྡན་གྱི་གནས་ནས་བབས་ནས་ཚིགས་སུ་བཅད་པའི་དབྱངས་ཀྱིས་བསྐུལ་ཏེ་མངོན་པར་སྨྲས་པ། སེམས་ཅན་སྙིང་པོ་རྒྱལ་བ་སངས་རྒྱས་ཀྱིས། །</p>
<p>སྟོང་གསུམ་འཇིག་རྟེན་སྣང་བ་མཛད་ནས་བཞུགས། །</p>
<p>བསོད་ནམས་བརྒྱ་བསགས་གསེར་གྱི་མདོག་འདྲ་བ། །</p>
<p>བདག་ཉིད་ཆེན་པོ་གཟུགས་ཀྱི་མ་ལུས་མཛེས། །</p>
<p>དཀྱིལ་འཁོར་བྱེ་བ་རབ་ཚང་གང་ཡིན་པ། །</p>
<p>ཟླ་བ་སྟོང་ངམ་ཡང་ན་བྱེ་བ་ཡི། །</p>
<p>འོད་ཟེར་དག་གི་དཀྱིལ་འཁོར་དེ་སྣང་བྱེད། །</p>
<p>ཇི་ལྟར་གང་གཱའི་ཀླུང་གི་བྱེ་མ་སྙེད། །</p>
<p>དེ་འདྲའི་དཀྱིལ་འཁོར་བྱེ་བར་ཚང་བ་ནི། །</p>
<p>ཤར་ཕྱོགས་དཀྱིལ་འཁོར་མཆོག་ནི་སྣང་བྱེད་ཅིང་། །</p>
<p>དེ་བཞིན་ལྷོ་ཕྱོགས་དེ་བཞིན་ནུབ་ཕྱོགས་དང་། །</p>
<p>དེ་བཞིན་བྱང་ཕྱོགས་དཀྱིལ་འཁོར་མཆོག་སྣང་བྱེད། །</p>
<p>འཇིག་རྟེན་མགོན་པོ་འོད་མཛད་སྤུ་ཡི་ཁུང་། །</p>
<p>རེ་རེ་ནས་ནི་འོད་ཟེར་གང་དག་འབྱུང་། །</p>
<p>རེ་རེ་ནས་ནི་འོད་བྱུང་དེ་དག་གིས། །</p>
<p>ཟླ་བའི་དཀྱིལ་འཁོར་ཐམས་ཅད་མོག་མོག་མཛད། །</p>
<p>ཀུན་གཟིགས་རྣམས་ཀྱིས་སྤུ་ཁུང་རེ་རེ་ནས། །</p>
<p>འོད་ཟེར་འབྱུང་ཞིང་སྤུ་ཁུང་རེ་རེ་ནས། །</p>
<p>འོད་ཟེར་བྱུང་བ་རྣམས་ཀྱིས་གང་གཱའི་ཀླུང་། །</p>
<p>དྲུག་ཅུ་རྩ་དྲུག་བྱེ་སྙེད་རབ་གསལ་མཛད། །</p>
<p>དེ་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་དེའི་མཚན་མོ་འདས་ནས། ཕ་སྟོབས་མཐའ་ཡས་ལ་སྨྲས་པ། ཡབ་མདང་སུམ་ལྷའི་བུ་ཡོངས་སུ་དགའ་ལྡན། དགའ་ལྡན་གྱི་གནས་ནས་བབས་ནས་བདག་ལ་ཚིགས་སུ་བཅད་པའི་དབྱངས་ཀྱིས་བསྐུལ་བ་བགྱིས་པར་གྱུར་ཏོ། །</p>
<p>འདི་ལྟ་སྟེ། དེ་བཞིན་གཤེགས་པ་ལ་མཆོད་པ་བགྱི་བའི་ལས་བརྩམ་པའི་སླད་དུ་ཡབ་ལ་བདག་གསོལ་བར་བགྱིད་དོ། །</p>
<p>དེ་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་གྱིས་ཕ་སྟོབས་མཐའ་ཡས་ལ་ཚིགས་སུ་བཅད་དེ་སྨྲས་པ། སེམས་ཅན་ཀུན་གྱི་དེད་དཔོན་རྫོགས་སངས་རྒྱས། །</p>
<p>འཇིག་རྟེན་མཁས་པ་བསམ་ཡས་བདག་ཉིད་ཆེ། །</p>
<p>སྐྱོབ་པ་དེ་ལ་ཁྱོད་ཀྱིས་མཆོད་དོན་མཛོད། །</p>
<p>འདྲེན་པ་དེ་ནི་འཇིག་རྟེན་འབྱུང་བར་དཀའ། །</p>
<p>ཇི་ལྟར་ཨུ་དུམ་བཱ་རའི་མེ་ཏོག་ནི། །</p>
<p>མདོག་ལྡན་མཛེས་ཤིང་ཤིན་ཏུ་དྲི་ཞིམ་ལ། །</p>
<p>དྲི་ངད་ལྡན་ཞིང་རྡུལ་བཅོམ་ཉོན་མོངས་མེད། །</p>
<p>དེ་འདྲའི་མེ་ཏོག་མཆོག་ནི་རྙེད་པར་དཀའ། །</p>
<p>དེའི་ཕྱིར་བདག་གིས་ཡབ་ལ་གསོལ་འདེབས་པ། །</p>
<p>ད་ནི་དགྱེས་པའི་ཐུགས་ཀྱིས་བདག་ལ་གནང་། །</p>
<p>གང་ཞིག་འཇིག་རྟེན་མགོན་པོ་འོད་མཛད་པ། །</p>
<p>དོན་དམ་གཟིགས་པ་ལ་ནི་མཆོད་པར་བགྱིད། །</p>
<p>ལིཙྪ་བཱི་སྟོབས་མཐའ་ཡས་སེམས་དགའ་བས། ལིཙྪ་བཱི་སེང་གེ་ཞེས་བྱ་བ་ལ་སྨྲས་པ། དེད་དཔོན་རྒྱལ་བ་ལ་ནི་མཆོད་མཛད་དེ། །</p>
<p>བདག་གི་གཞོན་ནུ་བསྟན་ལ་གནས་པར་མཛོད། །</p>
<p>འདྲེན་པ་ཤཱཀྱ་སེང་གེ་མཆོད་པ་དང་། །</p>
<p>གཞོན་ནུ་མཆོག་གི་སྤྲོ་བ་བསྐྱེད་པའི་ཕྱིར། །</p>
<p>ཁྱིམ་པ་བྱེ་བ་དྲུག་ཅུ་བརྩོན་པར་གྱུར། །</p>
<p>བརྒྱ་བྱིན་ལྷ་མིག་སྟོང་དང་ལྡན་པ་དང་། །</p>
<p>ཚངས་པ་དང་ནི་དབང་ཕྱུག་དབང་སྒྱུར་ལྷ། །</p>
<p>བདུད་ཀྱི་བུ་ཕོ་དེད་དཔོན་བཟང་པོ་དང་། །</p>
<p>བྱེ་བ་ས་ཡི་ལྷ་དང་ལྷན་ཅིག་ཏུ། །</p>
<p>ཡངས་པ་ཅན་གྱི་དགའ་བར་ཐམས་ཅད་ཞུགས། །</p>
<p>གསེར་ལས་བྱས་དང་དེ་བཞིན་དངུལ་གྱི་ཁྲི། །</p>
<p>བྱེ་བ་ཕྲག་ནི་སྟོང་དུ་ཚང་བ་དག །རིན་ཆེན་བདུན་གྱིས་དེ་དག་མཛེས་བྱས་པ། །</p>
<p>རེ་རེ་ཡང་ནི་བྱེ་བ་སྟོང་དུ་ཚང་། །</p>
<p>ཁྲི་ཡི་གཡས་དང་གཡོན་དུ་རིན་པོ་ཆེ། །</p>
<p>རིན་ཆེན་སྣ་བདུན་རྒྱལ་མཚན་བཟང་པོར་བཙུགས། །</p>
<p>ཁྲི་དེའི་ཚད་ནི་དཔག་ཚད་རངས་པར་ཡོད། །</p>
<p>རྒྱལ་མཚན་དག་ཀྱང་དཔག་ཚད་ཕྱེད་པར་མཐོ། །</p>
<p>རྒྱལ་མཚན་རྣམས་ཀྱི་གཡས་དང་གཡོན་དུ་ནི། །</p>
<p>དེའི་དྲུང་དཔག་ཚད་བས་མཐོ་སྟེགས་བུ་དག །རང་བཞིན་གཅིག་སྟེ་ནོར་བུ་རིན་པོ་ཆེ། །</p>
<p>བྱེ་བ་ལས་བྱས་དཔག་ཚད་མཐོ་བར་འཕགས། །</p>
<p>ཁྲི་ཡི་བར་བར་ལྷ་ཡི་བ་དན་ཡང་། །</p>
<p>དཔག་ཚད་བས་ཀྱང་རིང་བ་ཤ་སྟག་དཔྱངས། །</p>
<p>བ་དན་ལྡ་ལྡི་གསེར་གྱི་དྲ་བ་དག །དྲིལ་བུ་གཡེར་ཀ་དག་གིས་མཛེས་པར་བྱས། །</p>
<p>ཁྲི་རྣམས་ཀྱི་ནི་འོག་ཏུ་ཀ་བ་ཡང་། །</p>
<p>བྱེ་བ་ཕྲག་སྟོང་བྱ་བ་ལེགས་པར་སྦྱར། །</p>
<p>གང་གིས་འདི་རུ་ཁྲི་མཆོག་དེ་དག་ནི། །</p>
<p>བརྟན་པར་བྱས་པ་སྒོ་གཏན་བཅུག་པ་བཞིན། །</p>
<p>ཁྲི་ཡི་སྟེང་དུ་གསེར་ལས་བྱས་པ་དང་། །</p>
<p>གསེར་ལྟ་བུ་དང་དངུལ་དང་བཻ་དཱུརྱ། །</p>
<p>དེ་བཞིན་ཤེལ་དང་སྤུག་དང་རྡོ་སྙིང་དང་། །</p>
<p>དེ་བཞིན་རྩ་བ་དང་ནི་ཁོག་པ་ནས། །</p>
<p>བྱུང་བ་མིན་པའི་མུ་ཏིག་གདུགས་དག་བྱས། །</p>
<p>ཙན་དན་ཤིན་ཏུ་དམར་པོས་དམར་བར་བསྐུས། །</p>
<p>རེ་རེ་དག་ནི་བྱེ་བ་སྟོང་དུ་ཚང་། །</p>
<p>ཁྲི་རྣམས་དང་ནི་ཁྲིལ་ཚུལ་ལྟ་བུ་ཡི། །</p>
<p>མཁའ་རྟེན་དག་ཀྱང་བྱས་ནས་དེ་ལ་ནི། །</p>
<p>གསེར་གྱི་དྲ་བ་དང་ནི་གསེར་ལྟ་བུ། །</p>
<p>དངུལ་དང་བཻ་དཱུརྱ་དང་དེ་བཞིན་ཤེལ། །</p>
<p>སྤུག་དང་དེ་བཞིན་རྡོ་ཡི་སྙིང་པོ་ཡི། །</p>
<p>མཁའ་རྟེན་སོ་སོ་བྱས་ནས་དེ་ལ་ནི། །</p>
<p>རིན་ཆེན་དྲིལ་སྒྲ་ཤིན་ཏུ་སྙན་པ་བཏགས། །</p>
<p>རྣམ་འདྲེན་སྒྲ་ནི་རྣམ་པར་གྲགས་པ་ཡི། །</p>
<p>མཆོད་པའི་དོན་དུ་བདུག་པ་རབ་ཏུ་བཞག །ཡངས་པ་ཅན་གྱི་སྟེང་གི་བར་སྣང་ལ། །</p>
<p>གསེར་གྱི་སྐུད་པ་ལས་བྱས་བླ་རེ་བྲེས། །</p>
<p>གསེར་གྱི་སྐུད་པ་རེ་རེ་མཆོག་ཏུ་བཟང་། །</p>
<p>རིན་ཆེན་ཆུན་འཕྱང་སྟོང་ཕྲག་བྱེ་བ་དཔྱངས། །</p>
<p>མུ་ཏིག་རྒྱན་འཕྲེང་སྟོང་ཕྲག་བྱེ་བ་ཡང་། །</p>
<p>རེ་རེ་གསེར་ལས་བྱས་པའི་སྐུད་པས་བརྒྱུས། །</p>
<p>ཡངས་པའི་གྲོང་ཁྱེར་གནས་པའི་ལིཙྪ་བཱི། །</p>
<p>གང་དག་གང་དུ་འདོང་བ་དེར་ཉམས་དགའ། །</p>
<p>དེ་ཚེ་ས་ནི་སྐྱེས་བུ་བདུན་སྲིད་གཡོགས། །</p>
<p>གྲོང་ཁྱེར་ཡངས་པ་ཀུན་ཏུ་རས་ཡུག་བཀྲམ། །</p>
<p>དྲ་བ་ཅན་གྱིས་ཙན་དན་དམར་བཏགས་ནས། །</p>
<p>རས་རྣམས་ལ་ནི་ལེགས་པར་བསྐུ་བ་བྱས། །</p>
<p>བྱེ་བ་སྟོང་ཕྲག་བདུན་ཅུའི་སིལ་སྙན་དག །རྣམ་པ་སྟོང་རྣམས་གཡས་ཀྱི་ཕྱོགས་ནས་འཁྲོལ། །</p>
<p>གཡོན་གྱི་ཕྱོགས་སུའང་བྱེ་བ་བདུན་ཅུ་སྟོང་། །</p>
<p>ཤཱཀྱ་སེང་གེ་མཆོད་པའི་དོན་དུ་བརྩོན། །</p>
<p>དེ་འདྲའི་བཀོད་ཆེན་བྱས་ནས་ལིཙྪ་བཱི། །</p>
<p>གཞོན་ནུ་དྲ་བ་ཅན་གྱིས་དེ་ཡི་ཚེ། །</p>
<p>དགའ་བའི་སེམས་ཀྱིས་ཕ་མ་ལ་སྨྲས་པ། །</p>
<p>སངས་རྒྱས་སྤྱན་དྲངས་སླད་དུ་བདག་མཆིའོ། །</p>
<p>གྲོང་ཁྱེར་མཆོག་ནས་མཁས་པ་དེ་བྱུང་སྟེ། །</p>
<p>རྒྱལ་བདག་ཆེན་པོ་ག་ལ་བར་སོང་ནས། །</p>
<p>ཡོན་ཏན་རྒྱ་མཚོའི་ཞབས་ལ་མགོ་བོ་ཡིས། །</p>
<p>ཕྱག་འཚལ་དེར་ནི་གཞོན་ནུ་ཕྱོགས་གཅིག་འདུག །དེ་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་ཡངས་པའི་གྲོང་ཁྱེར་ཆེན་པོ་ནས་བྱུང་ནས། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་དེ་ལ་བཅོམ་ལྡན་འདས་ཀྱིས་ཆོས་དང་ལྡན་པའི་གཏམ་གྱིས་ཡང་དག་པར་དགའ་བར་མཛད། ཡང་དག་པར་འཛིན་དུ་འཇུག །ཡང་དག་པར་གཟེངས་སྟོད། ཡང་དག་པར་རབ་ཏུ་དགའ་བར་མཛད་དོ། །</p>
<p>དེ་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་གྱིས་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་སང་དགེ་སློང་གི་དགེ་འདུན་དང་ཐབས་ཅིག་ཏུ་བདག་གི་སྡུམ་པར་གདུགས་ཚོད་གསོལ་བར་ཅི་གནང་། བཅོམ་ལྡན་འདས་ཀྱིས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་ལ་ཐུགས་བརྩེ་བ་ཉེ་བར་བཟུང་སྟེ། ཅང་མི་གསུང་བར་གྱུར་པས་གནང་ངོ་། །</p>
<p>དེ་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་བཅོམ་ལྡན་འདས་ཀྱིས་ཅང་མི་གསུང་བར་གྱུར་པས་གནང་བར་རིག་ནས་བཅོམ་ལྡན་འདས་ལ་ལན་གསུམ་བསྐོར་བ་བྱས་ཏེ། བཅོམ་ལྡན་འདས་ཀྱི་ཐད་ནས་སོང་ངོ་། །</p>
<p>དེ་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་ལྷའི་དབང་པོ་བརྒྱ་བྱིན་དང་། མི་མཇེད་ཀྱི་བདག་པོ་ཚངས་པ་དང་། ལྷའི་བུ་དཔལ་བཟང་ལྡན་དང་ལྷན་ཅིག་ཏུ་ཡངས་པའི་གྲོང་ཁྱེར་ཆེན་པོར་ཞུགས་སོ། །</p>
<p>སྤྲོ་བ་དང་དགའ་བའི་གཟུགས་རྣམས་ཀྱིས་ཞལ་ཟས་རོ་བརྒྱ་དང་ལྡན་པའི་རྣམ་པ་སྦྱོར་དུ་བཅུག་གོ། །</p>
<p>སྦྱར་ནས་དེའི་མཚན་མོ་འདས་པ་དང་གདན་བཤམས་ཤིང་ཡངས་པ་ལེགས་པར་བརྒྱན་ནས། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་གདུགས་ཚོད་ལ་བབ་སྟེ། དེའི་དུས་ལ་ད་བབ་པར་མཁྱེན་ན་གདུགས་ཚོད་ལགས་ཏེ། དུས་ལ་བབ་ལགས་སོ། །</p>
<p>དེ་ནས་བཅོམ་ལྡན་འདས་སྔ་དྲོའི་དུས་ཀྱི་ཚེ། སྨད་གཡོགས་དང་ཆོས་གོས་གསོལ། ལྷུང་བཟེད་བསྣམས་ཏེ་དགེ་སློང་གི་དགེ་འདུན་དཔག་ཏུ་མེད་པ་དང་ཐབས་ཅིག་ཏུ་སྟེང་གི་བར་སྣང་ལ་མི་བདུན་གྱི་སྲིད་ཙམ་དུ་མངོན་པར་འཕགས་ཏེ་ཡངས་པ་ཅན་གྱི་གྲོང་ཁྱེར་ཆེན་པོར་གཤེགས་སོ། །</p>
<p>བསྐྱོད་མ་ཐག་ཏུ་དེ་བཞིན་གཤེགས་པའི་བྱིན་གྱི་རླབས་ཀྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དེ་ཐམས་ཅད་རྣམ་པ་དྲུག་ཏུ་འགུལ། རབ་ཏུ་འགུལ། ཀུན་དུ་རབ་ཏུ་འགུལ། གཡོས་རབ་ཏུ་གཡོས། ཀུན་དུ་རབ་ཏུ་གཡོས། ལྡེག་རབ་ཏུ་ལྡེག །ཀུན་དུ་རབ་ཏུ་ལྡེག །འུར་འུར་རབ་ཏུ་འུར་འུར། ཀུན་དུ་རབ་ཏུ་འུར་འུར། ཆེམ་ཆེམ་རབ་ཏུ་ཆེམ་ཆེམ། ཀུན་དུ་རབ་ཏུ་ཆེམ་ཆེམ་སྟེ། ལྟས་བཅྭ་བརྒྱད་དང་ལྡན་པ་རྣམ་པ་དྲུག་ཏུ་གཡོས་སོ། །</p>
<p>གཞན་ཡང་ཆོ་འཕྲུལ་བྱེ་བ་ས་ཡ་བརྒྱ་ཕྲག་སྟོང་སྙེད་སྟོན་ཅིང་ཡངས་པ་ཅན་དུ་གཤེགས་སོ། །</p>
<p>དེའི་ཚེ་ལྷ་བྱེ་བ་ས་ཡ་བརྒྱ་ཕྲག་སྟོང་དུ་མ་ལྷའི་མེ་ཏོག་ཨུད་པ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་རྣམས་དང་། ལྷའི་རིན་པོ་ཆེ་ལས་བྱས་པའི་མེ་ཏོག་རྣམས་དང་། ལྷའི་ཨ་ག་རུའི་ཕྱེ་མ་དང་། རིན་པོ་ཆེའི་ཕྱེ་མ་དང་། འཛམ་བུ་ཆུ་བོའི་གསེར་དང་། ལྷའི་རིན་པོ་ཆེའི་ཕྱེ་མ་རྣམས་ཀྱིས་བཅོམ་ལྡན་འདས་ལ་མངོན་པར་གཏོར། མངོན་པར་རབ་ཏུ་གཏོར་ཏོ། །</p>
<p>ལྷའི་སིལ་སྙན་བྱེ་བ་ཁྲག་ཁྲིག་ཕྲག་འབུམ་མངོན་པར་རབ་ཏུ་དཀྲོལ་ཏོ། །</p>
<p>ལྷའི་རྒྱན་དཔག་ཏུ་མེད་པ་རྣམས་ཀྱིས་བརྒྱན་ཏོ། །</p>
<p>སྟེང་གི་བར་སྣང་ལ་ཙན་དན་དམར་པོ་ཤིང་རྟའི་སྲོག་ཤིང་ཙམ་གྱི་ཆར་གྱི་རྒྱུན་ཕབ་པར་གྱུར་ཏོ། །</p>
<p>དེ་ནས་བཅོམ་ལྡན་འདས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་གྱི་གནས་ག་ལ་བ་དེར་གཤེགས་ཏེ། བྱོན་ནས་གདན་བཤམས་པ་དེ་ལ་བཞུགས་ཏེ། དགེ་སློང་གི་དགེ་འདུན་དང་། དགེ་སློང་མའི་དགེ་འདུན་དང་། དགེ་བསྙེན་དང་། དགེ་བསྙེན་མའི་འཁོར་རྣམས་དང་ཐབས་ཅིག་གོ། །</p>
<p>དེ་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་བཅོམ་ལྡན་འདས་བཞུགས་པར་རིག་ནས་རང་གི་ལག་ནས་བཅའ་བ་དང་། བཟའ་བ་དང་། མྱང་བ་བཟང་པོ་རབ་ཏུ་མང་པོས་ཚིམ་པར་བྱེད་ཅིང་གང་བཞེད་པ་སྟོབ་པར་བྱེད་དོ། །</p>
<p>དེ་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་བཅོམ་ལྡན་འདས་ཀྱིས་ཞལ་ཟས་གསོལ་ལགས་པར་རིག་ནས་ལྷུང་བཟེད་བླངས་ཏེ་ཆབ་ཕུལ་ནས་ཕྱག་བཅབས་སོ། །</p>
<p>བྱེ་བ་ཁྲག་ཁྲིག་འབུམ་རི་བའི་ཆོས་གོས་གསུམ་གྱིས་བཅོམ་ལྡན་འདས་ལ་མངོན་པར་གསོལ་ཏོ། །</p>
<p>དགེ་སློང་གི་དགེ་འདུན་དང་། དགེ་སློང་མའི་དགེ་འདུན་དང་། དགེ་བསྙེན་དང་། དགེ་བསྙེན་མའི་འཁོར་རྣམས་ལ་ཡང་ཆོས་གོས་གསུམ་གྱིས་མངོན་པར་གཡོགས་ཏེ། དེ་ཅིའི་ཕྱིར་ཞེ་ན། འདི་ལྟར་དེ་ནི་བཅོམ་ལྡན་འདས་ཀྱི་མཐུས་སོ། །</p>
<p>དེ་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>གལ་ཏེ་ཞུ་བ་ལུང་བསྟན་པའི་སླད་དུ་བཅོམ་ལྡན་འདས་ཀྱིས་བདག་ལ་སྐབས་ཕྱེ་ན། བཅོམ་ལྡན་འདས་དེ་བཞིན་གཤེགས་པ་ལ་བདག་ཕྱོགས་འགའ་ཞིག་ཞུའོ། །</p>
<p>དེ་ནས་བཅོམ་ལྡན་འདས་ཀྱིས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་ལ་འདི་སྐད་ཅེས་བཀའ་སྩལ་ཏོ། །</p>
<p>གཞོན་ནུ་ཁྱོད་དེ་བཞིན་གཤེགས་པ་ལ་གང་དང་གང་སོམ་ཉི་ཡོད་པ་ཞུས་ཤིག་དང་། ངས་དེ་དང་དེའི་ཞུ་བ་ལུང་བསྟན་པས་སེམས་རངས་པར་བྱའོ། །</p>
<p>དེ་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་འཇིག་རྟེན་གྱི་ཁམས་གཞན་དག་ན། སངས་རྒྱས་བཅོམ་ལྡན་འདས་སྔོན་གྱི་སྨོན་ལམ་དང་ལྡན་པ་བཞུགས་ཤིང་འཚོ་བ་གང་དག་གི་མཚན་ཐོས་པ་ཙམ་གྱིས་བྱང་ཆུབ་སེམས་དཔའི་ཐེག་པ་ལ་ཡང་དག་པར་གནས་པའི་རིགས་ཀྱི་བུའམ་རིགས་ཀྱི་བུ་མོ་སོམ་ཉི་མ་མཆིས་ཤིང་ཐེ་ཙོམ་མ་མཆིས་པར་འགྱུར། ཕྱིར་མི་ལྡོག་ཅིང་བླ་ན་མ་མཆིས་པ་ཡང་དག་པར་རྫོགས་པའི་བྱང་ཆུབ་ཏུ་ཡང་འགྱུར། ཚེ་རབས་དྲན་པ་དང་ཡང་ལྡན་པར་འགྱུར། ནམ་དུ་ཡང་སེར་སྣའི་སེམས་དང་ལྷན་ཅིག་མི་གནས། བྱང་ཆུབ་སེམས་དཔའི་འཁོར་གྱིས་ཀྱང་ཡོངས་སུ་བསྐོར་བར་འགྱུར། ཉན་ཐོས་ཀྱི་འཁོར་དང་བྲལ་བར་འགྱུར། ཡོན་ཏན་གྲངས་མེད་པ་བྱེ་བ་ཁྲག་ཁྲིག་ཕྲག་འབུམ་གྱིས་ཀྱང་ཡོངས་སུ་བཟུང་བར་འགྱུར། སངས་རྒྱས་ཐམས་ཅད་མངོན་པར་དགྱེས་པར་བགྱིས་པས་སེམས་ཅན་ཐམས་ཅད་ཡང་དག་པར་ཚིམ་པར་བགྱིད། བདུད་ཐམས་ཅད་ཤིན་ཏུ་སྐྲག་པར་བགྱིད། སངས་རྒྱས་ཀྱི་ཞིང་ཐམས་ཅད་སྦྱོང་། སེམས་ཅན་ཐམས་ཅད་ཀྱི་སེམས་ཀྱི་བསམ་པའི་དྲི་མ་སེལ། སེམས་ཅན་ཐམས་ཅད་ཆོས་དཀར་པོ་ལ་ཡང་དག་པར་བསྐུལ། ལྷས་ཀྱང་ཡོངས་སུ་བཟུང་བར་འགྱུར། བྱང་ཆུབ་སེམས་དཔས་ཀྱང་བསམ་པར་འགྱུར། དེ་བཞིན་གཤེགས་པས་ཀྱང་བྱིན་གྱིས་རློབ་པར་མཛད། ནམས་ཀྱང་སངས་རྒྱས་བཅོམ་ལྡན་འདས་རྣམས་དང་འབྲལ་བར་མི་འགྱུར། རྣམ་པ་ཐམས་ཅད་ཀྱི་མཆོག་དང་ལྡན་པས་བྱང་ཆུབ་སེམས་དཔའི་སྤྱོད་པ་དག་ཀྱང་ཡོངས་སུ་རྫོགས་པར་འགྱུར། སྒྲ་དབྱངས་ཀྱི་རྣམ་པ་སྟོང་ཕྲག་བརྒྱད་ཅུ་རྩ་བཞི་ཡོངས་སུ་རྫོགས་པ་ཐོབ་པར་འགྱུར། ཚངས་པའི་དབྱངས་སུ་འགྱུར། འཇིག་རྟེན་གྱི་ཁམས་ཐམས་ཅད་དང་འཐུན་པའི་སྒྲ་དབྱངས་དང་ལྡན་པ་ལྟ་བཞུགས་ལགས་སམ། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་ལ་འདི་སྐད་ཅེས་བཀའ་སྩལ་ཏོ། །</p>
<p>གཞོན་ནུ་ལེགས་སོ་ལེགས་སོ། །</p>
<p>གང་ཁྱོད་དེ་བཞིན་གཤེགས་པ་ལ། དོན་འདི་འདྲི་བར་སེམས་པ་ནི་སྤོབས་པ་ལེགས་ཤིང་དཔྱོད་པ་བཟང་ངོ་། །</p>
<p>དེའི་ཕྱིར་གཞོན་ནུ་ཁྱོད་ལེགས་པར་ཉོན་ལ་ཡིད་ལ་ཟུང་ཤིག་དང་ངས་ཁྱོད་ལ་བཤད་དོ། །</p>
<p>བཅོམ་ལྡན་འདས་དེ་ལྟར་འཚལ་ལོ་ཞེས་གསོལ་ཏེ། བྱང་ཆུབ་སེམས་དཔའ་རིན་ཆེན་དྲ་བ་ཅན་སེམས་རྩེ་གཅིག་ཏུ་བཅོམ་ལྡན་འདས་ཀྱི་ལྟར་ཉན་པ་དང་། བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ། །</p>
<p>གཞོན་ནུ་འདི་ནས་ཤར་ཕྱོགས་ལོགས་ན་འཇིག་རྟེན་གྱི་ཁམས་མུ་ཏིག་ཅན་ཞེས་བྱ་བ་ཞིག་ཡོད་དེ། གཞོན་ནུ་འདི་ལྟ་སྟེ། སྲིད་པའི་རྩེ་མོ་གང་གཱའི་ཀླུང་གི་བྱེ་མ་སྙེད་དུ་གྱུར་ལ། དེ་དག་ཐམས་ཅད་ཀྱང་རྡུལ་ཕྲ་མོའི་རྡུལ་སྙེད་ཀྱིས་ཡོངས་སུ་གང་བར་གྱུར་ཅིང་། དེ་ནས་སྐྱེས་བུ་འགའ་ཞིག་བྱུང་བས་དེ་དག་ལ་རྡུལ་ཕྲ་མོའི་རྡུལ་ཅིག་ཁྱེར་ཏེ། ཇི་ཙམ་དུ་འཇིག་རྟེན་གྱི་ཁམས་སྲིད་པའི་རྩེ་མོའི་མཐས་གཏུགས་པ་དེ་དག་རྡུལ་ཕྲ་མོའི་རྡུལ་གྱིས་ཡོངས་སུ་གང་བ་ཇི་སྙེད་པ་དེ་སྙེད་ཀྱི་སངས་རྒྱས་ཀྱི་ཞིང་བྱེ་བ་ཁྲག་ཁྲིག་ཕྲག་འབུམ་འདས་ནས་རྡུལ་ཕྲ་མོའི་རྡུལ་གཅིག་འཇོག་ན། གཞོན་ནུ་རྣམ་གྲངས་དེ་དང་གྲངས་དེའི་གཞིས་ཡུན་རིང་པོ་འདས་པས་རྡུལ་ཕྲ་མོའི་རྡུལ་གྱི་ཕུང་པོ་ཆེན་པོའི་མཐའ་དེ་དག་ཟད་པའམ། གཏུགས་པར་འགྱུར་རམ། གཞོན་ནུ་དེ་ཅི་སྙམ་དུ་སེམས། འཇིག་རྟེན་གྱི་ཁམས་གང་དུ་སྐྱེས་བུ་དེས་རྡུལ་ཕྲ་རབ་ཀྱི་རྡུལ་དེ་དག་བཞག་པའམ་མ་བཞག་པ་དེ་དག་བསམ་པའམ། བགྲང་བའམ། གཞལ་བའམ། ཉེ་བར་བརྟག་པར་སླའམ། གསོལ་པ་བཅོམ་ལྡན་འདས་དེ་ནི་མ་ལགས་ཏེ། བཅོམ་ལྡན་འདས་དེའི་སླད་དུ་གང་ཞིག་དཔེ་འདི་བཤད་པ་ལ་ཡང་དག་པའི་འདུ་ཤེས་བསྐྱེད་པར་འགྱུར་བའི་སེམས་ཅན་དེ་དག་ནི་ཤེས་པའི་ཕུང་པོ་མཆོག་དང་ལྡན་པར་འགྱུར་བ་ལགས་སོ། །</p>
<p>གཞོན་ནུ་འཇིག་རྟེན་གྱི་ཁམས་གང་དུ་སྐྱེས་བུ་དེས་རྡུལ་ཕྲ་མོའི་རྡུལ་དེ་དག་བཞག་གམ། འོན་ཏེ་མ་བཞག་པའི་འཇིག་རྟེན་གྱི་ཁམས་དེ་དག་ཐམས་ཅད་ཀྱི་འོག་གི་ཆུའི་ཕུང་པོ་ནས་བཟུང་ནས། སྲིད་པའི་རྩེ་མོ་ལ་ཐུག་གི་བར་གྱི་རྡུལ་ཕྲ་མོའི་རྡུལ་རྣམས་ཀྱིས་ཡོངས་སུ་གང་བར་གྱུར་ལ། སྐྱེས་བུ་གཉིས་པ་ཞིག་བྱུང་བས་དེ་དག་ལས་རྡུལ་ཕྲ་མོའི་རྡུལ་གཅིག་ཁྱེར་ཏེ། ཇི་ཙམ་དུ་འཇིག་རྟེན་གྱི་ཁམས་དེ་དག་གི་རྡུལ་ཕྲ་མོའི་རྡུལ་དེ་སྙེད་ཀྱི་སངས་རྒྱས་ཀྱི་ཞིང་བྱེ་བ་ཁྲག་ཁྲིག་ཕྲག་འབུམ་འདས་ནས་རྡུལ་ཕྲ་མོའི་རྡུལ་གཅིག་འཇོག་ན། གཞོན་ནུ་རྣམ་གྲངས་དེས་ན་ཡུན་རིང་པོ་འདས་པས་རྡུལ་ཕྲ་མོའི་རྡུལ་བསགས་པའི་ཕུང་པོ་ཆེན་པོ་དེ་འདོར་བར་འགྱུར་རོ། །</p>
<p>གཞོན་ནུ་རྣམ་གྲངས་དེས་ན་སྐྱེས་བུ་ཕྱི་མ་དེས་གྲངས་མེད་པ་བརྒྱ་སྟོང་དགུ་བཅུ་རྩ་དགུར་བསྒྱུར་བ་འདས་ནས་སངས་རྒྱས་ཀྱི་ཞིང་གྲངས་མེད་པ་བྱེ་བ་ཁྲག་ཁྲིག་ཕྲག་འབུམ་སྙེད་འདས་པ་ན་འཇིག་རྟེན་གྱི་ཁམས་མུ་ཏིག་ཅན་ནོ། །</p>
<p>དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་འོད་ཟེར་ཟླ་བས་བརྒྱན་པ་མཁས་པའི་གཟི་བརྗིད་དབྱངས་ཀྱི་དབང་ཕྱུག་གི་རྒྱལ་པོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །</p>
<p>གཞོན་ནུ་བྱང་ཆུབ་སེམས་དཔའི་ཐེག་པ་ལ་ཡང་དག་པར་གནས་པའི་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་འོད་ཟེར་ཟླ་བས་བརྒྱན་པ་མཁས་པའི་གཟི་བརྗིད་དབྱངས་ཀྱི་དབང་ཕྱུག་རྒྱལ་པོ་དེའི་མཚན་ལ་སོམ་ཉི་མི་ཟ་ཞིང་ངས་མཐོང་བ་ལ་ཡང་ཡིད་ཆེས་ན་དེའི་ཚེ་འདས་པའི་འོག་ཏུ་འཁོར་ལོས་སྒྱུར་བའི་རྒྱལ་སྲིད་འཐོབ་པར་འགྱུར་རོ། །</p>
<p>དེའི་རྒྱལ་སྲིད་ལ་ཡང་སངས་རྒྱས་འབྱུང་བར་འགྱུར་ཞིང་དེ་བཞིན་གཤེགས་པ་དེ་མཐོང་ནས་ཀྱང་མཆོད་པ་དཔག་ཏུ་མེད་པ་བྱེད་པར་འགྱུར། ཚངས་པར་སྤྱོད་པར་ཡང་འགྱུར། མངོན་པར་ཤེས་པ་ལྔ་ཡང་རྟོགས་པར་ཁོང་དུ་ཆུད་པར་འགྱུར། དེ་བཞིན་གཤེགས་པ་མཐོང་མ་ཐག་ཏུ་གཟུངས་བརྒྱ་འཁྱིལ་བ་ཞེས་བྱ་བ་འཐོབ་པར་འགྱུར། གང་གཱའི་ཀླུང་གི་བྱེ་མ་སྙེད་ཀྱི་སངས་རྒྱས་དག་ལ་བསྙེན་བཀུར་བྱེད་པར་འགྱུར། དེ་སྙེད་ཀྱི་བསྐལ་པ་བྱེ་བ་ཉིད་དུ་འཁོར་བ་ལས་ཕྱིར་ཕྱོགས་པར་བྱེད་པར་འགྱུར། དེའི་སེམས་ཤིན་ཏུ་རྨོངས་པ་མེད་ཅིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འགྱུར། སྲེད་མེད་ཀྱི་བུའི་ལུས་ལྟར་མཁྲེགས་པའི་ལུས་སུ་འགྱུར། ལུས་དབྱིབས་གཅིག་ལ་སྤི་ཛ་བཞི་པར་འགྱུར། དེའི་ལུས་ཀྱི་མདོག་གསེར་གྱི་ཁ་དོག་འདྲ་བར་འགྱུར། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ལུས་བརྒྱན་ཅིང་ཚངས་པའི་སྒྲ་དབྱངས་སུ་ཡང་འགྱུར། མི་ཁོམ་པ་ཐམས་ཅད་ཀྱང་སྤོང་ཞིང་དལ་བ་ཕུན་སུམ་ཚོགས་པ་ཡང་འཐོབ་པར་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་དོན་འདི་ཉིད་རྒྱས་པར་བསྟན་པའི་ཕྱིར་ཚིགས་སུ་བཅད་པས་བཀའ་སྩལ་པ། གང་ཞིག་འཇིག་རྟེན་མགོན་པོའི་མཚན། །</p>
<p>ཐོས་ནས་སོམ་ཉི་མི་ཟ་ཞིང་། །</p>
<p>ངས་མཐོང་བ་ལའང་ཡིད་ཆེས་པ། །</p>
<p>དེ་ནི་ཡོན་གནས་འོས་པ་ཡིན། །</p>
<p>རྟག་ཏུ་འཁོར་ལོས་སྒྱུར་བ་ཡི། །</p>
<p>རྒྱལ་སྲིད་འཐོབ་ཅིང་སངས་རྒྱས་མཐོང་། །</p>
<p>མཐོང་ནས་དཔག་ཏུ་མེད་པ་དང་། །</p>
<p>བསམ་གྱིས་མི་ཁྱབ་མཆོད་པ་བྱེད། །</p>
<p>རྟག་ཏུ་ཚངས་པར་སྤྱོད་པ་དང་། །</p>
<p>མངོན་པར་ཤེས་རྣམས་རྟོགས་པར་འགྱུར། །</p>
<p>སངས་རྒྱས་མཐོང་ནས་བརྒྱ་འཁྱིལ་བའི། །</p>
<p>གཟུངས་ཀྱང་དེ་ཡིས་འཐོབ་པར་འགྱུར། །</p>
<p>ཇི་ལྟར་གང་གཱའི་བྱེ་མ་སྙེད། །</p>
<p>དེ་སྙེད་སངས་རྒྱས་མཐོང་བར་འགྱུར། །</p>
<p>དེ་སྙེད་བསྐལ་པ་བྱེ་བ་རུ། །</p>
<p>འཁོར་བ་དག་ནི་སྤངས་པར་འགྱུར། །</p>
<p>གང་ཞིག་འཇིག་རྟེན་མགོན་པོའི་མཚན། །</p>
<p>ཚོགས་དང་དགེ་འདུན་དག་ལ་བརྗོད། །</p>
<p>དེ་ཡི་སེམས་ནི་མི་རྨོངས་ཤིང་། །</p>
<p>སངས་རྒྱས་བྱང་ཆུབ་རྒྱུ་བྱེད་དོ། །</p>
<p>རྟག་ཏུ་སྲེད་མེད་བུ་འདྲ་ཞིང་། །</p>
<p>ལུས་དབྱིབས་གཅིག་ལ་སྤི་ཛ་བཞི། །</p>
<p>ལུས་ནི་གསེར་གྱི་མདོག་འདྲ་ཞིང་། །</p>
<p>སུམ་ཅུ་རྩ་གཉིས་མཚན་འཆང་འགྱུར། །</p>
<p>གང་ཞིག་མཚན་ནི་ཐོས་ནས་སུ། །</p>
<p>ཡན་ལག་ལྔ་ཡིས་ཕྱག་བྱས་ན། །</p>
<p>རྟག་ཏུ་ཚངས་པའི་དབྱངས་ལྡན་ཞིང་། །</p>
<p>མི་ཁོམ་པ་ཡང་སྤངས་པར་འགྱུར། །</p>
<p>གང་ཞིག་འཇིག་རྟེན་མགོན་པོའི་མཚན། །</p>
<p>ཐོས་ནས་སོམ་ཉི་མི་ཟ་བ། །</p>
<p>དེ་ནི་བྱང་ཆུབ་ལ་མི་འགོང་། །</p>
<p>དེ་ནི་ནམས་ཀྱང་སོམ་ཉི་མེད། །</p>
<p>གང་ཞིག་ཉིན་དང་མཚན་བདུན་དུ། །</p>
<p>ཚང་བར་རྒྱལ་བའི་མཚན་འཛིན་པ། །</p>
<p>སངས་རྒྱས་བསྔགས་པ་མཐའ་ཡས་པའི། །</p>
<p>མིག་ནི་རྣམ་པར་དག་པར་འགྱུར། །</p>
<p>མི་དེ་ཡི་ནི་ཤ་ཡི་མིག །ལྷ་ཡི་མིག་ཏུ་རྣམ་སྦྱོང་སྟེ། །</p>
<p>གང་གཱའི་ཀླུང་གི་བྱེ་སྙེད་ཀྱི། །</p>
<p>སངས་རྒྱས་མང་པོ་མཐོང་བར་འགྱུར། །</p>
<p>ཐམས་ཅད་ལ་ནི་མཆོད་བྱེད་ཅིང་། །</p>
<p>ཐམས་ཅད་ལས་ནི་ཐོས་པ་འཛིན། །</p>
<p>མིག་གིས་ཐམས་ཅད་མཐོང་ནས་སུ། །</p>
<p>མི་རྣམས་ཐམས་ཅད་དབུགས་འབྱིན་ཏོ། །</p>
<p>དེ་བཞིན་གཤེགས་པའི་མཚན་ཐོས་པ། །</p>
<p>སྔོན་ཆད་བསམ་གྱིས་མི་ཁྱབ་པའི། །</p>
<p>བསྙེན་བཀུར་སངས་རྒྱས་དག་ལ་བྱས། །</p>
<p>དེ་དག་ཐམས་ཅད་རྗེས་དྲན་འགྱུར། །</p>
<p>སྲོག་ཆགས་གང་རྣམས་མདུན་དག་ཏུ། །</p>
<p>མཚན་ནི་བསྟན་པར་བྱས་གྱུར་ན། །</p>
<p>སེམས་ཅན་གཞན་གྱིས་དེ་མཐོང་ཞིང་། །</p>
<p>ངེས་པར་བྱང་ཆུབ་འགྱུར་བ་ཡིན། །</p>
<p>སངས་རྒྱས་ལ་ནི་དད་བསྐྱེད་པས། །</p>
<p>མི་ཁོམ་ཐམས་ཅད་རྣམ་པར་སྤངས། །</p>
<p>རྩོད་དང་འགྱེད་པ་བྱས་པས་ནི། །</p>
<p>མི་ཁོམ་རྣམས་སུ་སྐྱེ་བར་འགྱུར། །</p>
<p>ཐུབ་པ་ཆེན་པོ་དེ་ཡི་མཚན། །</p>
<p>སེམས་ཅན་གཅིག་ཅིག་ཐོས་བྱས་ན། །</p>
<p>རྩོད་པ་དང་ནི་འགྱེད་པ་ཡང་། །</p>
<p>ཡིད་ལ་བྱེད་པར་མི་འགྱུར་རོ། །</p>
<p>གལ་ཏེ་མནར་མེད་པ་ཡི་ལས། །</p>
<p>བསྐལ་པ་གནས་པར་འགྱུར་བ་དག །ཀླད་ནད་ཙམ་ཞིག་བསྐྱེད་ནས་སུ། །</p>
<p>ལས་ཀུན་རྣམ་པར་སྨིན་མི་འགྱུར། །</p>
<p>དེ་ལ་མེས་ནི་མི་ཚིག་ཅིང་། །</p>
<p>ཆུ་ཡི་ནང་དུ་འཆི་མི་འགྱུར། །</p>
<p>དེ་ལ་རྒྱལ་པོ་རབ་ཁྲོས་ཀྱང་། །</p>
<p>མྱུར་བ་ཉིད་དུ་ཞི་བར་འགྱུར། །</p>
<p>གང་ཞིག་ཐུབ་པའི་མཚན་འཛིན་པ། །</p>
<p>ནམས་ཀྱང་ལོང་བ་ཞར་བ་དང་། །</p>
<p>ཐེང་དང་སྒུར་དང་ལུས་ཉམས་དང་། །</p>
<p>ནད་ནི་མང་པོར་མི་འགྱུར་རོ། །</p>
<p>གནོད་སྦྱིན་དྲི་ཟ་ཡི་དགས་དང་། །</p>
<p>གྲུལ་བུམ་སྲིན་པོ་མི་རྣམས་ནི། །</p>
<p>སྡིག་ཅན་མ་རུངས་པ་རྣམས་དག །མི་དེ་ལ་ནི་གནོད་མི་བྱེད། །</p>
<p>གང་ཞིག་ཐུབ་པའི་མཚན་འཛིན་པ། །</p>
<p>འབྱུང་པོ་དྲི་ཟ་གནོད་སྦྱིན་རྣམས། །</p>
<p>ཀླུ་དང་ལྷ་རྣམས་ཐམས་ཅད་ཀྱི། །</p>
<p>ཡིད་དུ་འོང་ཞིང་དགའ་བར་འགྱུར། །</p>
<p>འདིར་ནི་སྐྱོབ་པའི་མཚན་ཐོས་པ། །</p>
<p>ཤིན་ཏུ་བསགས་པ་དམ་པའི་དབྱངས། །</p>
<p>ཏིང་འཛིན་མྱུར་དུ་ཐོབ་པར་འགྱུར། །</p>
<p>ཡོན་ཏན་བྱེ་བ་རབ་ཏུ་སྒྲོགས། །</p>
<p>གང་ཞིག་འཇིག་རྟེན་མགོན་པོའི་མཚན། །</p>
<p>ཐོས་ནས་སོམ་ཉི་མི་ཟ་བ། །</p>
<p>ཕྱི་མའི་དུས་ཀྱི་ཚེ་དག་ཏུ། །</p>
<p>དེ་ཡི་བྱང་ཆུབ་འདི་འཛིན་ཏོ། །</p>
<p>ཐུབ་པ་ཆེན་པོའི་མཚན་ཐོས་པ། །</p>
<p>སངས་རྒྱས་མྱ་ངན་འདས་རྣམས་ཀྱིས། །</p>
<p>ལེགས་པར་གསུངས་པའི་ཆོས་ཀྱི་ཚུལ། །</p>
<p>འཛིན་ཅིང་ཡང་དག་རབ་ཏུ་སྟོན། །</p>
<p>སངས་རྒྱས་ཀུན་གྱིས་ལེགས་གསུངས་པའི། །</p>
<p>ཆོས་དེ་རྣམས་ནི་དེས་འཛིན་ཏོ། །</p>
<p>བཀོད་པ་མཆོག་ནི་དེས་བྱེད་ཅིང་། །</p>
<p>སངས་རྒྱས་ཀུན་ལ་བསྙེན་བཀུར་བྱེད། །</p>
<p>དེ་ནས་འཆི་བའི་དུས་བྱས་ནས། །</p>
<p>སངས་རྒྱས་བྱེ་བ་དེས་མྱུར་མཐོང་། །</p>
<p>སངས་རྒྱས་རྣམས་ཀྱིས་གསུངས་པ་ཡི། །</p>
<p>ཆོས་རྣམས་དེ་དག་འཛིན་པར་བྱེད། །</p>
<p>སྐྱོབ་པ་དེ་ཡི་མཚན་ཐོས་པ། །</p>
<p>སྲོག་ཆགས་བྱེ་བ་ནན་ཏན་གྱིས། །</p>
<p>འདུལ་བར་བྱེད་ཅིང་རབ་ཏུ་འགོད། །</p>
<p>ཐམས་ཅད་བྱང་ཆུབ་ཕྱིར་འཇོག་གོ། །</p>
<p>ང་ཡིས་མཐོང་ལའང་ཡིད་ཆེས་པ། །</p>
<p>སྐྱོབ་པ་སངས་རྒྱས་ཐམས་ཅད་ཀྱི། །</p>
<p>རབ་ཏུ་བསྟན་པ་འཛིན་འགྱུར་ཞིང་། །</p>
<p>སངས་རྒྱས་རྣམས་ཀྱང་མཆོད་པར་འགྱུར། །</p>
<p>སངས་རྒྱས་མཁྱེན་ལ་གང་དད་པ། །</p>
<p>ངས་མཐོང་བ་ལའང་དེ་ཡིད་ཆེས། །</p>
<p>འཆིང་བ་རྣམས་ལས་དེས་རྣམས་འགྲོལ། །</p>
<p>ཀློང་ལས་རྒལ་ཅིང་འཇིགས་པ་མེད། །</p>
<p>གང་ཞིག་དམ་པའི་ཆོས་སྤོང་བ། །</p>
<p>དེ་ནི་བདུད་ཀྱི་སྡེ་ཡིན་ནོ། །</p>
<p>འགྲོ་བ་ལྔ་རུ་འགྲོ་བ་ཡི། །</p>
<p>སེམས་ཅན་ཀུན་གྱི་བ་སྤུ་གང་། །</p>
<p>དེ་ནི་སྟོན་པའི་པུས་མོ་ཡི། །</p>
<p>ལྷ་ང་གཅིག་གིས་བ་སྤུར་སྡུད། །</p>
<p>སྐྱོབ་པ་འཇིག་རྟེན་མགོན་པོ་ཡི། །</p>
<p>བ་སྤུ་གཅིག་གི་ཁུང་བུ་ནས། །</p>
<p>ཇི་ལྟར་གང་གཱའི་བྱེ་མ་སྙེད། །</p>
<p>དེ་སྙེད་འོད་ཟེར་འབྱིན་པར་མཛད། །</p>
<p>གང་ཞིག་འཇིག་རྟེན་མགོན་འདི་ཡི། །</p>
<p>འོད་ཟེར་མཐའ་ཡས་ལ་ཡིད་ཆེས། །</p>
<p>ཚེ་གཅིག་གིས་ནི་སངས་རྒྱས་རྣམས། །</p>
<p>སངས་རྒྱས་བྱེ་བ་མཐོང་བར་འགྱུར། །</p>
<p>ཆོས་ཀྱི་རྒྱལ་པོ་མདོ་སྡེ་འདི། །</p>
<p>བཤད་པ་གང་ཞིག་ཐོས་གྱུར་ནས། །</p>
<p>ནམས་ཀྱང་ཡིད་གཉིས་མི་ཟ་བ། །</p>
<p>དེ་ནི་ང་དང་འདྲ་བར་འགྱུར། །</p>
<p>ཡངས་པ་ཅན་དུ་མདོ་སྡེ་འདི། །</p>
<p>བཤད་པའི་ཚེ་ན་སུས་ཐོས་པ། །</p>
<p>དེ་ནི་ཕྱི་མའི་དུས་སུ་དེས། །</p>
<p>གཞན་ལ་ཡང་དག་རབ་ཏུ་སྟོན། །</p>
<p>ཇི་ལྟར་གང་གཱའི་བྱེ་མ་དག །མི་གང་གིས་ནི་མང་བརྗོད་པ། །</p>
<p>དེ་སྙེད་འཇིག་རྟེན་ཁམས་རྣམས་སུ། །</p>
<p>འོད་ཟེར་གཅིག་གིས་ཁྱབ་པར་བྱེད། །</p>
<p>སངས་རྒྱས་ཞིང་རྣམས་ཐམས་ཅད་དག །བགྲང་བའི་ཚུལ་གྱིས་མི་མཆོད་པ། །</p>
<p>གསེར་རྣམས་ཀྱིས་ནི་བཀང་ནས་སུ། །</p>
<p>འཇིག་རྟེན་མགོན་ལ་ཕུལ་བ་བས། །</p>
<p>འདི་ཡི་མཚན་ནི་ཐོས་ནས་སུ། །</p>
<p>དགའ་བ་བཟང་པོ་སྐྱེས་གྱུར་ཏེ། །</p>
<p>སངས་རྒྱས་ཕྱག་འཚལ་ཞེས་བརྗོད་པ། །</p>
<p>དེ་ཡི་བསོད་ནམས་བསམ་མི་ཁྱབ། །</p>
<p>འཇིག་རྟེན་མགོན་ནི་ཐམས་ཅད་ལ། །</p>
<p>ཡང་དང་ཡང་དུ་ཕྱག་འཚལ་བ། །</p>
<p>དེ་ཡི་བསོད་ནམས་ཕུང་པོ་ནི། །</p>
<p>ཚད་ནི་བཤད་པར་མི་ནུས་སོ། །</p>
<p>གང་ཞིག་འཇིག་རྟེན་མགོན་པོའི་མཚན། །</p>
<p>ཐོས་ནས་སོམ་ཉི་མི་ཟ་བ། །</p>
<p>དེ་ཡི་ལུས་ནི་འོད་ཟེར་གྱིས། །</p>
<p>ཁྱབ་ཅིང་རིན་པོ་ཆེ་ལྟར་འགྱུར། །</p>
<p>གང་ཞིག་ཐུབ་པའི་མཚན་འཛིན་པ། །</p>
<p>དེ་ནི་རྣམ་པར་འདས་གྱུར་ནས། །</p>
<p>ལྷ་ཡི་ཙན་དན་དམར་པོ་ཡི། །</p>
<p>དྲི་ཞིམ་ཁ་ནས་རབ་ཏུ་འབྱུང་། །</p>
<p>སྐྱོབ་པ་སེམས་ཅན་སྙིང་པོ་ཡི། །</p>
<p>སངས་རྒྱས་ཀྱི་ནི་མཚན་ཐོས་པ། །</p>
<p>བ་སྤུའི་ཁུང་ནས་འོད་ཟེར་དག །བཀྱེ་བས་ལུས་ཀྱང་མཛེས་པར་འགྱུར། །</p>
<p>ཚེ་རབས་དག་ནི་ཐམས་ཅད་དུ། །</p>
<p>ཐོས་པ་མང་པོར་འགྱུར་བ་སྟེ། །</p>
<p>ཀུན་དགའ་སངས་རྒྱས་ཅི་འདྲ་བའི། །</p>
<p>དཔག་ཏུ་མེད་པའི་ཐོས་པའང་འཛིན། །</p>
<p>འཇིག་རྟེན་སྣང་བྱེད་དེས་མཐོང་ནས། །</p>
<p>གཞལ་གྱིས་མི་ལང་དགའ་བ་འཐོབ། །</p>
<p>བྱང་ཆུབ་སྤྱད་པ་སྤྱོད་པ་ན། །</p>
<p>ཚེ་རབས་དག་ནི་དྲན་པར་འགྱུར། །</p>
<p>རྒྱལ་བའི་ཐུགས་སྲས་མཐོང་ནས་ཀྱང་། །</p>
<p>གཞལ་གྱིས་མི་ལང་དགའ་བ་འཐོབ། །</p>
<p>སྤོས་དང་མེ་ཏོག་བྱུག་རྣམས་ཀྱིས། །</p>
<p>མཆོད་པ་དག་ནི་རྒྱ་ཆེན་བྱེད། །</p>
<p>འཇིག་རྟེན་མགོན་པོ་དེ་ཡི་མཚན། །</p>
<p>བརྗོད་པ་འཛིན་པར་མི་བྱེད་དེ། །</p>
<p>བདུད་ཀྱི་ཕྱོགས་དང་སྔོན་ཀྱང་ནི། །</p>
<p>མུ་སྟེགས་གྱུར་པ་མ་གཏོགས་སོ། །</p>
<p>ང་ཡིས་ཚུལ་འདི་བཤད་པ་ན། །</p>
<p>སྔོན་ནི་གང་གིས་འདི་ཐོས་པ། །</p>
<p>ཕྱི་མའི་དུས་ཀྱི་ཚེ་དག་ཏུ། །</p>
<p>དེ་ཡི་ལག་ཏུ་མདོ་སྡེ་འཐོབ། །</p>
<p>དེ་ཡིས་མདོ་སྡེ་དམ་པ་འདི། །</p>
<p>བཤད་པ་དག་ནི་སུས་ཐོས་པ། །</p>
<p>སྔོན་ནི་མཆོད་ཅིང་བཀུར་སྟི་བྱས། །</p>
<p>དེ་ཡི་ལག་ཏུ་འདི་འཐོབ་བོ། །</p>
<p>གང་གིས་སྨོན་ལམ་བཏབ་པ་ནི། །</p>
<p>ཕྱི་མའི་དུས་ཀྱི་ཚེ་དག་ཏུ། །</p>
<p>ཆོས་ཀྱི་རྒྱལ་པོས་གསུངས་པ་ཡི། །</p>
<p>མདོ་འདི་ལག་ཏུ་འཐོབ་པར་འགྱུར། །</p>
<p>གང་ཞིག་སེམས་ནི་རྩེ་གཅིག་གིས། །</p>
<p>སངས་རྒྱས་གྲངས་མེད་བཀུར་སྟི་བས། །</p>
<p>མདོ་འདི་ལ་ནི་གང་དད་པ། །</p>
<p>དེ་བས་བསོད་ནམས་འདི་མང་འགྱུར། །</p>
<p>རྟག་ཏུ་གཟུགས་བཟང་བསོད་ནམས་ལྡན། །</p>
<p>ཤིན་ཏུ་འཇིགས་མེད་ལོངས་སྤྱོད་ལྡན། །</p>
<p>དྲན་དང་ལྡན་ཞིང་མཚན་རྣམས་ཀྱིས། །</p>
<p>མངོན་པར་བརྒྱན་པ་དག་ཏུ་འགྱུར། །</p>
<p>དེ་ལྟ་བས་ན་མདོ་སྡེ་འདི། །</p>
<p>ཐོས་ནས་ཕྱི་མའི་དུས་ཀྱི་ཚེ། །</p>
<p>བཟུང་ཞིང་ཡང་དག་བསྟན་པ་དང་། །</p>
<p>གཞན་དག་ལ་ཡང་བསྟན་པར་གྱིས། །</p>
<p>གང་གིས་སངས་རྒྱས་འཁོར་ལོས་སྒྱུར། །</p>
<p>འབུམ་ཕྲག་དག་ལ་བཀུར་བྱས་པས། །</p>
<p>ཕྱི་མ་ཡི་ནི་དུས་དག་ཏུ། །</p>
<p>དེས་མཐོང་བ་ལ་སོམ་ཉི་མེད། །</p>
<p>གང་གིས་སྔོན་ནི་འཇིག་རྟེན་མགོན། །</p>
<p>གྲངས་མེད་པ་ལ་བསྙེན་བཀུར་བས། །</p>
<p>དེ་ཡི་འཇིག་རྟེན་མགོན་འདི་ཡི། །</p>
<p>ཐོས་ཤིང་མཐོང་ལའང་ཡིད་ཆེས་སོ། །</p>
<p>གང་ཞིག་མཚན་འདི་ཐོས་ནས་སུ། །</p>
<p>སངས་རྒྱས་ཀྱི་ནི་གཟུགས་བྱེད་པ། །</p>
<p>དེ་ནི་སངས་རྒྱས་ཐམས་ཅད་ཀྱི། །</p>
<p>བསྟན་པ་དང་ནི་དམ་ཆོས་བསྲུང་། །</p>
<p>གང་ཞིག་བྱང་ཆུབ་བསྟན་སྤངས་ན། །</p>
<p>བསྐལ་པ་བྱེ་བ་དག་ཏུ་ནི། །</p>
<p>ལུག་ལྟར་ལྐུགས་ཤིང་མིག་ཉམས་ལ། །</p>
<p>མིག་མེད་པ་དག་ཏུ་ཡང་འགྱུར། །</p>
<p>གང་ཞིག་ལག་པ་གཅིག་གིས་ནི། །</p>
<p>མཆོད་རྟེན་གྲངས་མེད་བཤིག་བྱས་པས། །</p>
<p>གང་གིས་མདོ་སྡེ་འདི་སྤངས་ན། །</p>
<p>ཁྱད་ཆོས་སྡིག་པར་འདི་འགྱུར་རོ། །</p>
<p>དེ་ལྟ་བས་ན་ང་སྨྲ་བ། །</p>
<p>ཕྱི་མའི་དུས་ཚེ་འདི་རྙེད་ནས། །</p>
<p>སངས་རྒྱས་ཡེ་ཤེས་བླ་མེད་ལ། །</p>
<p>སོམ་ཉི་ཟ་བར་མ་བྱེད་ཅིག །མདོ་སྡེ་འདི་འདྲ་འདི་ཐོས་ནས། །</p>
<p>མེ་ཏོག་སྤོས་དང་འཕན་རྣམས་དང་། །</p>
<p>གདུགས་དང་ཕྱེ་མ་གོས་རྣམས་ཀྱིས། །</p>
<p>གུས་པར་བྱས་ཏེ་མཆོད་པར་གྱིས། །</p>
<p>དེར་ནི་དེ་བཞིན་གཤེགས་པ་ཡི། །</p>
<p>ཕྱག་མཉེན་ཤིན་ཏུ་འཇམ་པ་ཡིས། །</p>
<p>ལིཙྪ་བཱི་ཡི་མགོ་བོ་ལ། །</p>
<p>ཡང་དང་ཡང་དུ་བྱུག་པ་མཛད། །</p>
<p>དེ་ཡི་རྗེས་ལ་ལྷ་རྣམས་ཀྱིས། །</p>
<p>སྒྲ་སྐད་ཆེན་པོ་ཕྱུང་གྱུར་ཅིང་། །</p>
<p>ལྷ་ཡི་མེ་ཏོག་ཀུ་སུ་མ། །</p>
<p>ཡིད་འོང་གཏོར་ཅིང་ཞིང་འདི་བཀང་། །</p>
<p>ལྷ་རྣམས་མཁའ་ལ་འདུག་ནས་སུ། །</p>
<p>གླུ་དབྱངས་དཔག་ཏུ་མེད་པ་ལེན། །</p>
<p>ཚངས་པ་དག་ནི་བྱེ་བ་ཡིས། །</p>
<p>ཙན་དན་དམར་པོའི་ཆར་ཕབ་པོ། །</p>
<p>དེ་བཞིན་གཤེགས་པས་མདོ་སྡེ་འདི། །</p>
<p>གསུངས་ཚེ་དྲ་བ་ཅན་ཐོས་ཏེ། །</p>
<p>སེམས་ནི་རངས་ཤིང་ཡིད་དགའ་ནས། །</p>
<p>དེ་བཞིན་གཤེགས་ལ་ཚིག་གསོལ་བ། །</p>
<p>ཕྱི་མའི་དུས་སུ་བདག་གིས་ནི། །</p>
<p>དགེ་སློང་བགྱིས་ལ་མི་འཇིགས་པར། །</p>
<p>གྲོང་དང་གྲོང་ཁྱེར་རྣམས་དག་ཏུ། །</p>
<p>མདོ་སྡེ་འདི་ནི་བཤད་པར་བགྱི། །</p>
<p>སངས་རྒྱས་བཀའ་བཞིན་བདག་བགྱིད་དེ། །</p>
<p>རྫོགས་སངས་རྒྱས་ལ་དཔལ་གྱིས་གསུངས། །</p>
<p>དཔག་ཚད་བྱེ་བར་མཆིས་ནས་སུ། །</p>
<p>འདི་ཡི་ཚུལ་ནི་བཤད་པར་བགྱི། །</p>
<p>ལྷ་ཀུན་དང་ནི་ཀླུ་རྣམས་དང་། །</p>
<p>ཡང་ན་མིའམ་ཅི་དང་ནི། །</p>
<p>མི་མ་ཡིན་རྣམས་མགྲོན་གཉེར་ཏེ། །</p>
<p>ཆོས་ཀྱི་སྦྱིན་པས་ཚིམ་པར་བགྱི། །</p>
<p>བླ་ན་མེད་པའི་མདོ་སྡེ་འདི། །</p>
<p>སངས་རྒྱས་ཀྱིས་ནི་གསུངས་པ་ན། །</p>
<p>ལྷ་མ་ཡིན་ཚོགས་དགའ་གྱུར་ནས། །</p>
<p>མེ་ཏོག་དཔག་ཏུ་མེད་པ་འཐོར། །</p>
<p>སངས་རྒྱས་ཀྱི་ནི་ཞིང་འདི་དག །མི་མཆོག་ཤཱཀྱ་སེང་གེ་ཡི། །</p>
<p>ཆོས་ཀྱི་རྒྱལ་པོའི་སྤུ་གཅིག་གིས། །</p>
<p>ཞིང་རྣམས་ཐམས་ཅད་སྣང་བར་མཛད། །</p>
<p>སེམས་ཅན་སྙིང་པོའི་བདག་ཉིད་ཅན། །</p>
<p>སྟོན་པ་ཡི་ནི་ལྗགས་ཕྱུང་ནས། །</p>
<p>གང་གཱའི་བྱེ་མ་སྙེད་དག་གི། །</p>
<p>ཞིང་རྣམས་བྱེ་བ་ཁེབས་པར་མཛད། །</p>
<p>དེ་བཞིན་ཕྱོགས་བཅུའི་འཇིག་རྟེན་གྱི། །</p>
<p>ཞིང་རྣམས་བྱེ་བ་ཁེབས་མཛད་དེ། །</p>
<p>གཞོན་ནུ་རིན་ཆེན་དྲ་བ་ཅན། །</p>
<p>དཔའ་བོ་དང་ནི་ལིཙྪ་བཱི། །</p>
<p>བྱེ་བ་དྲུག་ཅུ་ཙམ་དག་ནི། །</p>
<p>ལྷན་ཅིག་ལྷགས་ལ་བཀའ་སྩོལ་ཅིག །དེ་ནས་དེར་ནི་སྟོན་པ་ཡིས། །</p>
<p>དེ་དག་ཆོས་ལ་གཟུད་པར་མཛད། །</p>
<p>བདེ་བ་ཐམས་ཅད་སྦྱིན་མཛད་པ། །</p>
<p>སངས་རྒྱས་སྤྱན་ནི་ཐོགས་པ་མེད། །</p>
<p>དེ་བཞིན་གཤེགས་རྣམས་དཔག་མེད་དེ། །</p>
<p>སངས་རྒྱས་ཆོས་ལ་ཐེ་ཚོམ་སྤོང་། །</p>
<p>སངས་རྒྱས་ཡེ་ཤེས་ཐོགས་མེད་དེ། །</p>
<p>དུས་གསུམ་རྣམས་ལའང་འཇུག་པར་མཛད། །</p>
<p>ཆོས་རྣམས་ཀུན་ལ་མངའ་བརྙེས་པས། །</p>
<p>སངས་རྒྱས་ལ་ནི་མི་མཁྱེན་མེད། །</p>
<p>ཕུང་པོ་རྣམས་ནི་མེད་པའོ་ཞེས། །</p>
<p>མི་ཡི་འདྲེན་པ་སྟོན་པར་མཛད། །</p>
<p>ཁམས་བཞི་དག་ནི་གསོག་དང་འདྲ། །</p>
<p>གང་དུའང་སྒྲ་ལ་ཆགས་པ་མེད། །</p>
<p>གཟུགས་དང་ཚོར་བ་འདུ་ཤེས་དང་། །</p>
<p>སེམས་པ་དང་ནི་འདུ་བྱེད་དང་། །</p>
<p>རྣམ་ཤེས་ཕུང་པོའི་སྙིང་པོ་ནི། །</p>
<p>མེད་པ་དག་ཏུ་ཤེས་པར་གྱིས། །</p>
<p>སངས་རྒྱས་ཀྱིས་ནི་གསུངས་པ་བཞིན། །</p>
<p>དེ་ལྟར་ཕུང་པོ་རྣམས་ཕྱེ་ན། །</p>
<p>མྱུར་དུ་གཟུངས་རྣམས་འཐོབ་འགྱུར་ཞིང་། །</p>
<p>ཤིན་ཏུ་རྨོངས་པ་མེད་པར་འགྱུར། །</p>
<p>ཆོས་རྣམས་དག་ནི་གསོབ་དང་འདྲ། །</p>
<p>ཐམས་ཅད་སྟོང་ཞིང་བདག་མེད་དོ། །</p>
<p>རྩོད་པ་མེད་ཅིང་རྨོངས་མེད་པ། །</p>
<p>དེ་སྐད་དེ་བཞིན་གཤེགས་པས་གསུངས། །</p>
<p>གཞོན་ནུ་ལྷོ་ཕྱོགས་ལོགས་ན་གཞོན་ནུ་དཔེ་སྔ་མ་ལྟ་བུ་ལས་ཉིས་གྱུར་གྱི་རྡུལ་ཕྲ་མོའི་རྡུལ་བགྲངས་པའི་ཚུལ་གྱིས་སངས་རྒྱས་ཀྱི་ཞིང་བཅུ་གཉིས་འདས་པ་ན་དེ་ན་ཟླ་བས་བརྒྱན་པ་ཞེས་བྱ་བའི་འཇིག་རྟེན་གྱི་ཁམས་ཡོད་དེ། དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མེ་ཏོག་གི་འོད་ཀྱིས་རྣམ་པར་རོལ་པ་མངོན་པར་མཁྱེན་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །</p>
<p>གཞོན་ནུ་བྱང་ཆུབ་སེམས་དཔའི་ཐེག་པ་ལ་ཡང་དག་པར་གནས་པའི་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་བཅོམ་ལྡན་འདས་དེ་བཞིན་གཤེགས་པ་མེ་ཏོག་གི་འོད་ཀྱིས་རྣམ་པར་རོལ་པ་མངོན་པར་མཁྱེན་པ་དེའི་མཚན་ཐོས་ནས་སོམ་ཉི་མི་ཟ་ལ་ངས་མཐོང་བ་ལ་ཡང་ཡིད་ཆེས་ན་དེ་ཚེ་འདས་པའི་འོག་ཏུ་འོད་ཟེར་རབ་ཏུ་གཏོང་བ་ཞེས་བྱ་བའི་ཏིང་ངེ་འཛིན་ཐོབ་པར་འགྱུར། ཏིང་ངེ་འཛིན་གྱི་སྒོ་བྱེ་བ་ཁྲག་ཁྲིག་འབུམ་ཕྲག་གྲངས་མེད་པ་ཁྲིར་འཇུག་པ་འཐོབ་པར་འགྱུར། གཟུངས་ཀྱི་སྒོ་བྱེ་བ་ཁྲག་ཁྲིག་འབུམ་ཕྲག་གྲངས་མེད་པ་དྲུག་ཅུ་པོ་རྒྱ་མཚོ་ལྟ་བུ་ཞེས་བྱ་བའི་གཟུངས་ལ་སོགས་པ་ནས་རིན་པོ་ཆེའི་མཛོད་ཀྱི་གཟུངས་ལ་ཐུག་པའི་བར་ལ་འཇུག་པ་འཐོབ་ཅིང་བྱང་ཆུབ་ཀྱི་མཐར་ཐུག་གི་བར་དུ་དེ་དག་ལ་རྨོངས་པར་ཡང་མི་འགྱུར་རོ། །</p>
<p>འཆི་བའི་དུས་ཀྱི་ཚེ་ཤར་ཕྱོགས་ནས་སངས་རྒྱས་བྱེ་བ་གཤེགས་ནས་ཞལ་སྟོན་པར་མཛད་དེ། ཕྱོགས་ཐམས་ཅད་ནས་ཀྱང་དེ་དང་འདྲའོ། །</p>
<p>གང་སངས་རྒྱས་བཅོམ་ལྡན་འདས་དེ་དག་གིས་ཆོས་གསུང་བར་འགྱུར་བ་དེ་དག་ཐམས་ཅད་ཀྱང་འཛིན་པར་འགྱུར། བྱང་ཆུབ་མ་ཐོབ་ཀྱི་བར་དུ་དེའི་ཆོས་ཀྱི་ཚུལ་དེ་འཇིག་པར་མི་འགྱུར། ལས་དང་པོ་པའི་བྱང་ཆུབ་སེམས་དཔའ་ནས་བཟུང་ནས་བསྐལ་པ་ལྔ་བརྒྱར་འཁོར་བ་ལས་ཕྱིར་ཕྱོགས་པར་བྱས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་རེག་པར་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>མི་ཡི་དབང་པོ་འཇིག་རྟེན་མགོན། །</p>
<p>སྐྱོབ་པ་ཡི་ནི་མཚན་ཐོས་པ། །</p>
<p>བསྐལ་པ་ལྔ་བརྒྱ་ཐམ་པ་ཡི། །</p>
<p>འཁོར་བ་དག་ནི་བཟློག་པར་འགྱུར། །</p>
<p>འཆི་བདག་གི་དུས་ཚེ་ཡང་། །</p>
<p>སངས་རྒྱས་བྱེ་བ་སྟོན་པར་མཛད། །</p>
<p>མཐོང་ནས་དབང་པོས་ཕྱག་འཚལ་ཏེ། །</p>
<p>ཆོས་ཀྱང་ཉན་ཅིང་འཛིན་པར་འགྱུར། །</p>
<p>དེ་བཞིན་གཤེགས་པའི་མཚན་ཐོས་པ། །</p>
<p>སྤྱད་པ་དམ་པ་སྤྱོད་པ་ན། །</p>
<p>དེ་ཡིས་བསྟན་པའི་ཆོས་གང་དག །བསྐལ་པ་བྱེ་བར་ཆུད་མི་གསོན། །</p>
<p>སངས་རྒྱས་ཀྱི་ནི་མཚན་བསྒྲགས་པས། །</p>
<p>རིན་ཆེན་ཞེས་བྱའི་ཏིང་ངེ་འཛིན། །</p>
<p>སྟོང་ཕྲག་བདུན་ཅུ་དེ་ཚེ་འཐོབ། །</p>
<p>ཡོན་ཏན་བྱེ་བར་སྒྲོགས་པར་འགྱུར། །</p>
<p>གང་ཞིག་ཐུབ་པའི་མཚན་འཛིན་པ། །</p>
<p>ཏིང་འཛིན་གྲངས་མེད་བྱེ་བ་དང་། །</p>
<p>དེ་བཞིན་ས་ཡ་དྲུག་ཅུ་དག །དེ་ལ་ཉེ་བར་གནས་པར་འགྱུར། །</p>
<p>དེ་བས་མཉམ་བཞག་དཔའ་བོ་ཡིས། །</p>
<p>བྱང་ཆུབ་སྤྱད་པ་སྤྱོད་པའི་ཚེ། །</p>
<p>སེམས་ཅན་མང་པོ་སྟོང་རྣམས་དག །བྱང་ཆུབ་མཆོག་ལ་འཇོག་པར་བྱེད། །</p>
<p>བྱང་ཆུབ་མ་རྫོགས་བར་དུ་ནི། །</p>
<p>ནམ་ཡང་འདོད་ལ་མི་བསྟེན་ཏེ། །</p>
<p>སེམས་ཅན་གཞན་ཡང་སངས་རྒྱས་ཀྱི། །</p>
<p>མཚན་བསྟན་རྣམས་ནི་ཟློག་པར་བྱེད། །</p>
<p>གང་ཞིག་སངས་རྒྱས་མཚན་ཐོས་ནས། །</p>
<p>སྲོག་ཆགས་ཀུན་ལ་འདི་སྟོན་པ། །</p>
<p>ནམས་ཀྱང་མི་ཁོམ་མི་འགྱུར་ཞིང་། །</p>
<p>དེ་ཡི་དལ་བ་རྙེད་མི་དཀའ། །</p>
<p>ཤིན་དུ་བཟུང་བ་སངས་རྒྱས་དག །འབྱུང་བ་མཉེས་པར་བྱས་པས་ནི། །</p>
<p>ང་ཡི་མི་ཁོམ་གང་བསྟེན་པ། །</p>
<p>དེ་དག་ཐམས་ཅད་སྤང་བར་འགྱུར། །</p>
<p>ཇི་ལྟར་འདྲེན་པ་མཁྱེན་པ་བཞིན། །</p>
<p>གཞོན་ནུ་གལ་ཏེ་ཁྱོད་ཤེས་ན། །</p>
<p>སྟོན་པའི་མཚན་ནི་བཟུང་ནས་སུ། །</p>
<p>ཕྱོགས་ཀུན་ཏུ་ནི་རབ་ཏུ་སྒྲོགས། །</p>
<p>དེ་བས་གཞོན་ནུ་གཞན་དག་ལ། །</p>
<p>མཚན་འདི་རབ་ཏུ་བསྟན་བྱས་ན། །</p>
<p>ཡང་དག་བྱང་ཆུབ་འདི་བཟུང་ཞིང་། །</p>
<p>འཇིག་རྟེན་གྱི་ནི་མགོན་དུ་འགྱུར། །</p>
<p>གང་ཞིག་སངས་རྒྱས་མཚན་ཐོས་ནས། །</p>
<p>གཡེང་བ་མེད་པར་འདི་བཟུང་སྟེ། །</p>
<p>སོང་ནས་གཞན་དག་ལ་སྟོན་པ། །</p>
<p>དེ་ནི་བྱང་ཆུབ་མངོན་དུ་བསྲུང་། །</p>
<p>གང་ཞིག་མདོ་སྡེ་འདི་ཐོས་ནས། །</p>
<p>གཞན་དག་ལ་ནི་རབ་སྟོན་ན། །</p>
<p>ལེགས་པར་གསུངས་པའི་ཆོས་ཀྱི་ཚུལ། །</p>
<p>བསྟན་པ་འདི་དག་སྲུང་བར་བྱེད། །</p>
<p>གཞོན་ནུ་ནུབ་ཕྱོགས་ལོགས་ན་གཞོན་ནུ་དཔེ་སྔ་མ་ལྟ་བུ་དེ་ལས་སུམ་འགྱུར་གྱི་རྡུལ་ཕྲ་མོའི་རྡུལ་བགྲངས་པའི་ཚུལ་གྱིས་དེ་སྙེད་ཀྱི་འཇིག་རྟེན་གྱི་ཁམས་དག་འདས་པ་ན། འཇིག་རྟེན་གྱི་ཁམས་རིན་ཆེན་བཀྲ་བ་ཞེས་བྱ་བ་ཞིག་ཡོད་དེ། དེ་ན་དེ་བཞིན་གཤེགས་པ་དགྲ་བཅོམ་ཡང་དག་པར་རྫོགས་པའི་སངས་རྒྱས་མེ་ཏོག་རྒྱས་པ་སཱ་ལའི་རྒྱལ་པོ་ཞེས་བྱ་བ་ཞིག་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །</p>
<p>གཞོན་ནུ་ཐེག་པ་ཆེན་པོ་ལ་ཡང་དག་པར་གནས་པའི་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་དེ་བཞིན་གཤེགས་པ་མེ་ཏོག་རྒྱས་པ་སཱ་ལའི་རྒྱལ་པོ་ཞེས་བྱ་བ་དེའི་མཚན་ཐོས་ནས་སོམ་ཉི་མི་ཟ་ལ་ངས་མཐོང་བ་ལ་ཡང་ཡིད་ཆེས་ན་དེ་ཚེ་འདས་པའི་དུས་འོག་དུ་ཆོས་ལྔ་འཛིན་པར་འགྱུར་ཏེ། ལྔ་གང་ཞེ་ན། ལུས་ཞིག་ནས་སངས་རྒྱས་འབྱུང་བ་དང་། དེར་འཁོར་ལོས་སྒྱུར་བའི་རྒྱལ་པོ་ཉིད་དང་། མངོན་པར་ཤེས་པ་ལྔ་དང་། ཆོས་ཀྱི་རྣམ་གྲངས་ཀྱི་གཟུངས་ཏེ། དེ་ཡང་སྟོང་འཁྱིལ་བའི་གཟུངས་དང་། བྱང་ཆུབ་ཐོབ་ཀྱི་བར་དུ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་པོ་དེ་དག་འཐོབ་པ་སྟེ། ཆོས་ལྔ་པོ་དེ་དག་འཐོབ་པར་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་དོན་འདི་ཉིད་ཚིགས་སུ་བཅད་པས་བཀའ་སྩལ་པ། གང་ཞིག་མི་ཡི་ཁྱུ་མཆོག་སྐྱོབ་པའི་མཚན། །</p>
<p>ཐོས་ནས་སོམ་ཉི་མེད་ཅིང་དད་བསྐྱེད་ནས། །</p>
<p>དེ་ཡི་ཆོས་ལྔ་དེ་དག་འཛིན་འགྱུར་ཞིང་། །</p>
<p>བྱང་ཆུབ་ཐོབ་པའི་བར་དུ་འཇིག་མི་འགྱུར། །</p>
<p>གསེར་གྱི་མདོག་འདྲའི་གཟུགས་དང་ལྡན་འགྱུར་ཞིང་། །</p>
<p>འཁོར་ལོས་སྒྱུར་བའི་རྒྱལ་པོ་དམ་མཆོག་མཁས། །</p>
<p>བསོད་ནམས་ལྡན་པ་སྲེད་མེད་བུ་འདྲ་ཞིང་། །</p>
<p>དམ་ཆོས་འཁོར་ལོ་བར་ཆད་མེད་པར་བསྐོར། །</p>
<p>བསོད་ནམས་ལྡན་པ་བུ་སྟོང་ཡོད་འགྱུར་ཏེ། །</p>
<p>དཔའ་ཞིང་རྟུལ་ཕོད་ཕ་རོལ་ཚོགས་འཇོམས་ལ། །</p>
<p>ཡན་ལག་མཆོག་གི་གཟུགས་ལྡན་མཚན་གྱིས་བརྒྱན། །</p>
<p>མཐུ་སྟོབས་ཆེ་བ་རྒྱལ་པོ་གཙོ་ཉིད་འདྲ། །</p>
<p>རྒྱལ་པོའི་ཆུང་མ་གཟུགས་བཟང་གཟུགས་མཛེས་པ། །</p>
<p>གསེར་གྱི་མདོག་འདྲ་མང་པོ་སྟོང་ཡོད་འགྱུར། །</p>
<p>ཕྱི་ནས་ཉལ་ཞིང་སྔར་ནི་ལྡང་བྱེད་དེ། །</p>
<p>རྒྱལ་པོ་གཙོ་ལ་ནམས་ཀྱང་སྐྱོ་མི་བྱེད། །</p>
<p>རྒྱལ་ཕྲན་གང་དག་དེ་ཡི་ཡུལ་གནས་ཤིང་། །</p>
<p>གང་དག་བློན་པོ་ཁྱིམ་བདག་གཙོ་བོ་ཀུན། །</p>
<p>རྒྱལ་པོ་དེ་མཐོང་ནམས་ཀྱང་སྐྱོ་མི་བྱེད། །</p>
<p>དེ་བས་དེ་ནི་བསོད་ནམས་དམ་མཆོག་ལྡན། །</p>
<p>མཁས་མཆོག་ལྷ་རྣམས་ཀྱིས་ཀྱང་ཐུབ་པར་དཀའ། །</p>
<p>མི་ཡི་འཇིག་རྟེན་དག་ན་གནོད་སྦྱིན་ཀླུ། །</p>
<p>དེ་ཡི་ཡུལ་ན་སེམས་ཅན་གང་གནས་པ། །</p>
<p>དེ་ཡིས་ཐམས་ཅད་བྱང་ཆུབ་སྙིང་པོར་འཇོག །རྒྱལ་སྲིད་རྒྱས་ཤིང་ཤིན་ཏུ་ལོ་ལེགས་དང་། །</p>
<p>དེ་ཡི་རྒྱལ་སྲིད་བདེ་ཞིང་སངས་རྒྱས་འབྱུང་། །</p>
<p>དེ་དག་ལ་ནི་མཆོད་པ་དམ་པ་བྱེད། །</p>
<p>རྒྱལ་པོ་བདག་ཡུལ་ནམས་ཀྱང་སྡང་སེམས་མེད། །</p>
<p>སངས་རྒྱས་མཚན་མཆོག་ཐོས་ནས་མཁས་པ་གང་། །</p>
<p>སོམ་ཉི་ཟ་ཞིང་མི་དགའ་སུ་ཞིག་ཡོད། །</p>
<p>མདོ་སྡེ་དམ་པ་དེ་རིང་ངས་བཤད་པའི། །</p>
<p>ཆོས་མཆོག་འདི་ཡིས་དེ་ལ་ཕན་འདོགས་འགྱུར། །</p>
<p>གཞན་དུ་གང་གིས་སྔོན་གྱི་རྒྱལ་རྣམས་ཀྱིས། །</p>
<p>ཆོས་སྤངས་གྱུར་པའམ་བདུད་ཀྱིས་ཟིན་པའམ། །</p>
<p>སེམས་ཅན་སྙིང་པོ་རྒྱལ་བ་མཆོག་དག་ནི། །</p>
<p>སྔོན་ཆད་སྤྱོད་ཚེ་ཁྱད་དུ་བསད་མ་གཏོགས། །</p>
<p>གཞོན་ནུ་གང་ཞིག་རྒྱལ་པོའི་ཕོ་བྲང་དང་། །</p>
<p>ལིཙྪ་བཱི་བཀོད་དགའ་བ་འདི་དག་དང་། །</p>
<p>ཤཱཀྱ་སེང་གེ་ང་ནི་མ་མཐོང་བ། །</p>
<p>དེ་དག་སངས་རྒྱས་མཚན་ཐོས་སོམ་ཉི་ཟ། །</p>
<p>གཞོན་ནུ་བྱང་ཕྱོགས་ལོགས་ན་སངས་རྒྱས་ཀྱི་ཞིང་འདི་ནས་གཞོན་ནུ་དཔེ་སྔ་མ་ལྟ་བུ་དེ་ལས་སུམ་འགྱུར་གྱིས་སངས་རྒྱས་ཀྱི་ཞིང་དྲུག་ཅུ་འདས་པ་ན་འཇིག་རྟེན་གྱི་ཁམས་རིན་ཆེན་དྲ་བས་གཡོགས་པ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཟླ་བའི་དཀྱིལ་འཁོར་རྣམ་དག་ཅེས་བྱ་བ་བཞུགས་ཏེ། འཚོ་ཞིང་གཞེས་ལ་ཆོས་ཀྱང་སྟོན་ཏོ། །</p>
<p>གཞོན་ནུ་ཐེག་པ་ཆེན་པོ་ལ་ཡང་དག་པར་གནས་པའི་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་དེ་བཞིན་གཤེགས་པ་ཟླ་བའི་དཀྱིལ་འཁོར་རྣམ་དག་དེའི་མཚན་ཐོས་ནས་སོམ་ཉི་མི་ཟ་ཞིང་ངས་མཐོང་བ་ལ་ཡང་ཡིད་ཆེས་ན་དེའི་ཚེ་འདས་པའི་འོག་ཏུ་རིན་ཆེན་འབྱུང་གནས་ཞེས་བྱ་བའི་ཏིང་ངེ་འཛིན་ཐོབ་པར་འགྱུར། གང་གཱའི་ཀླུང་གི་བྱེ་མ་སྙེད་ཀྱི་སངས་རྒྱས་མཐོང་བར་འགྱུར། དེ་སྙེད་ཀྱི་བསྐལ་པ་བྱེ་བར་འཁོར་བ་ལས་ཕྱིར་ཕྱོགས་པར་འགྱུར། ལས་དང་པོ་པའི་བྱང་ཆུབ་སེམས་དཔའ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་རེག་པར་འགྱུར། དབྱངས་སྙན་ལྡན་ཞེས་བྱ་བའི་ཏིང་ངེ་འཛིན་ཀྱང་ཐོབ་པར་འགྱུར། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་ཡང་འགྱུར་རོ། །</p>
<p>བུད་མེད་གང་ལ་ལ་ཞིག་བཅོམ་ལྡན་འདས་དེ་བཞིན་གཤེགས་པ་ཟླ་བའི་དཀྱིལ་འཁོར་རྣམ་དག་དེའི་མཚན་ཐོས་ནས་སོམ་ཉི་མི་ཟ་ཞིང་ཐེ་ཚོམ་མི་སྐྱེ་ལ་ངས་མཐོང་བ་ལ་ཡང་ཡིད་ཆེས་ན། དེ་ཚེ་འདས་པའི་འོག་ཏུ་བུད་མེད་ཀྱི་དབང་པོ་རྣམ་པར་སྤངས་པར་འགྱུར་ཞིང་སྐྱེས་པའི་དབང་པོ་འཐོབ་པར་འགྱུར། སེམས་ཅན་མང་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་འཇོག་པར་འགྱུར། དབྱངས་སྙན་ལྡན་ཞེས་བྱ་བའི་ཏིང་ངེ་འཛིན་ཀྱང་ཐོབ་པར་འགྱུར། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་ཡང་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>གང་ཞིག་རྐང་གཉིས་དམ་པ་དེ་ཡི་མཚན། །</p>
<p>ཐོས་ནས་ནམས་ཀྱང་སོམ་ཉི་མི་ཟ་བ། །</p>
<p>བསྐལ་པ་བྱེ་བ་གང་གཱའི་བྱེ་མ་སྙེད། །</p>
<p>དེས་སྤངས་མྱ་ངན་མེད་པའི་སྐྱེས་པར་འགྱུར། །</p>
<p>གང་གཱའི་བྱེ་སྙེད་སངས་རྒྱས་དུ་མ་དག །མཐོང་ནས་དེ་དག་ལ་ནི་མཆོད་པར་བྱེད། །</p>
<p>དེ་སྙེད་སངས་རྒྱས་དེ་ཡི་ཚེ་གཅིག་གིས། །</p>
<p>སངས་རྒྱས་མཆོད་ནས་རྒྱལ་བ་མྱ་ངན་འདའ། །</p>
<p>བྱང་ཆུབ་དམ་པ་སྤྱོད་མཆོག་སྤྱོད་པ་ན། །</p>
<p>གང་གིས་སྐྱེས་བུ་ཁྱུ་མཆོག་མཚན་ཐོས་ནས། །</p>
<p>ནམས་ཀྱང་སོམ་ཉི་མེད་ཅིང་འཛིན་བྱེད་ན། །</p>
<p>དེ་འདྲའི་ཁྱད་པར་དེ་ཡིས་འཐོབ་པར་འགྱུར། །</p>
<p>གང་གིས་རྐང་གཉིས་མཚན་མཆོག་གཙོ་བོ་འདི། །</p>
<p>ཐོས་ནས་ནམས་ཀྱང་སོམ་ཉི་མི་ཟ་བ། །</p>
<p>རང་བྱུང་ཡེ་ཤེས་སངས་རྒྱས་ཉིད་འགྱུར་ཞིང་། །</p>
<p>མཁས་པས་དབྱངས་སྙན་ཏིང་འཛིན་ཐོབ་པར་འགྱུར། །</p>
<p>བྱང་ཆུབ་དམ་པ་སྤྱད་མཆོག་སྤྱོད་པ་ན། །</p>
<p>དག་པའི་བདག་ཉིད་སྐྱེས་པའི་དབང་པོ་ཐོབ། །</p>
<p>ཡོན་ཏན་ཀུན་དང་ལྡན་ཞིང་མཛེས་པ་སྟེ། །</p>
<p>དེ་འདྲའི་ཁྱད་པར་དེ་ཡིས་ཐོབ་པར་འགྱུར། །</p>
<p>ཕྱོགས་རྣམས་ཀུན་ནི་རབ་ཏུ་སྣང་བྱེད་ཅིང་། །</p>
<p>ས་ཡ་མཐའ་ཡས་ཞིང་དུ་སོང་ནས་སུ། །</p>
<p>འཇིག་རྟེན་སྤྱོད་པ་ཐུབ་པ་ཆེ་མཐོང་ནས། །</p>
<p>མྱ་ངན་བྲལ་ཏེ་བྱང་ཆུབ་ཕྱིས་རིག་འགྱུར། །</p>
<p>ཐུབ་དབང་ཆེན་པོ་དེ་བཞིན་གཤེགས་པ་ནི། །</p>
<p>དེ་ཡི་མཚན་འདིར་ཐོས་ནས་རྫུ་འཕྲུལ་མཆོག །དེ་འདྲའི་ཁྱད་པར་དག་ནི་ཐོབ་པར་འགྱུར། །</p>
<p>བྱང་ཆུབ་འདོད་པ་གཞན་ཡང་ཐོབ་པ་ནི། །</p>
<p>དྲི་བྲལ་བྱང་ཆུབ་འདུན་པ་བསྐྱེད་ནས་སུ། །</p>
<p>རྒྱལ་བའི་མཚན་འདི་གཞན་ལའང་སྒྲོགས་པར་བྱེད། །</p>
<p>ཟླ་བའི་དཀྱིལ་འཁོར་རབ་ཏུ་གསལ་བ་ལྟར། །</p>
<p>དེ་ཡི་ཡོན་ཏན་དག་ཀྱང་དེ་འདྲར་འགྱུར། །</p>
<p>སེམས་ཅན་མང་པོ་དུ་མ་བསམ་མི་ཁྱབ། །</p>
<p>བྱང་ཆུབ་མཆོག་ལ་མཁས་པ་དེ་ཡིས་འཇོག །ཟླ་བ་མཁའ་ལ་གནས་པའི་གཞལ་མེད་ཁང་། །</p>
<p>འོད་ཟེར་མང་པོ་བསགས་པས་མཛེས་པ་ལྟར། །</p>
<p>གང་ཞིག་དེ་བཞིན་གཤེགས་པའི་མཚན་འཛིན་པ། །</p>
<p>དེ་ཡི་ལུས་ཀྱང་དེ་འདྲའི་རྣམ་པས་མཛེས། །</p>
<p>མཁས་པ་གང་ཞིག་རྒྱལ་བའི་མཚན་ཐོས་ནས། །</p>
<p>སོམ་ཉི་ཟ་ཞིང་མི་དགའ་སུ་ཞིག་ཡོད། །</p>
<p>བྱང་ཆུབ་སྤྱད་མཆོག་དམ་པ་སྤྱོད་པ་ན། །</p>
<p>ཆོས་འདི་དག་གིས་དེ་ལ་ཕན་འདོགས་འགྱུར། །</p>
<p>ཐུབ་པ་ཆེན་པོ་འཇིག་རྟེན་སྤྱོད་མཆོག་པས། །</p>
<p>མཁས་པ་དེ་ནི་ཕོངས་པ་མྱོང་མི་འགྱུར། །</p>
<p>གཞོན་ནུ་འོག་གི་ཕྱོགས་ན་གཞོན་ནུ་དཔེ་སྔ་མ་ལྟ་བུའི་རྣམ་པ་དེ་བཞིན་དུ་དགུ་བཅུ་རྩ་དགུར་བསྒྱུར་བ་འདས་ནས་འཇིག་རྟེན་གྱི་ཁམས་རྒྱལ་མཚན་མཆོག་གི་བདག་པོ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རབ་ཏུ་ཞི་བ་མཁས་པའི་གཟི་བརྗིད་དབྱངས་ཀྱི་དབང་ཕྱུག་གི་རྒྱལ་པོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །</p>
<p>གཞོན་ནུ་ཐེག་པ་ཆེན་པོ་ལ་ཡང་དག་པར་གནས་པའི་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་དེ་བཞིན་གཤེགས་པ་རབ་ཏུ་ཞི་བ་མཁས་པའི་གཟི་བརྗིད་དབྱངས་ཀྱི་དབང་ཕྱུག་གི་རྒྱལ་པོ་དེའི་མཚན་ཐོས་ནས་སོམ་ཉི་མི་ཟ་ལ་ངས་མཐོང་བ་ལ་ཡང་ཡིད་ཆེས་ན་དེ་ཚེ་འདས་པའི་འོག་ཏུ་ཀུན་ནས་འོད་ཟེར་ཞེས་བྱ་བའི་ཏིང་ངེ་འཛིན་ཐོབ་པར་འགྱུར། འཆི་བའི་དུས་ཀྱི་ཚེ་ཡང་སངས་རྒྱས་བྱེ་བ་ཁྲག་ཁྲིག་ཕྲག་འབུམ་དུ་ཚང་བ་དག་མཐོང་བར་འགྱུར། ཤར་ཕྱོགས་སུ་ཇི་ལྟ་བ་བཞིན་ཕྱོགས་ཐམས་ཅད་དུ་ཡང་དེ་བཞིན་དུ་སངས་རྒྱས་བྱེ་བ་ཁྲག་ཁྲིག་ཕྲག་འབུམ་དུ་ཚང་བ་དག་མཐོང་བར་འགྱུར། སངས་རྒྱས་བཅོམ་ལྡན་འདས་དེ་དག་གིས་གང་ཆོས་བསྟན་པ་དེ་དག་ཐམས་ཅད་ཀུན་དུ་འཛིན་པར་འགྱུར། བྱང་ཆུབ་ལ་ཐུག་གི་བར་དུ་སངས་རྒྱས་གྲངས་མེད་པ་བྱེ་བ་ཁྲག་ཁྲིག་ཕྲག་འབུམ་རྣམས་ཀྱིས་བྱིན་གྱིས་བརླབས་པར་འགྱུར། ལས་དང་པོ་པའི་བྱང་ཆུབ་སེམས་དཔའ་དེ། བསྐལ་པ་བྱེ་བ་ཁྲག་ཁྲིག་འབུམ་ཕྲག་དགུ་བཅུར་འཁོར་བ་ལས་ཕྱིར་ཕྱོགས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་དོན་འདི་ཉིད་ཚིགས་སུ་བཅད་པས་བཀའ་སྩལ་པ། གང་ཞིག་འཇིག་རྟེན་འདི་ན་སངས་རྒྱས་ཀྱི། །</p>
<p>ཡོན་ཏན་རྒྱ་མཚོའི་མཚན་མཆོག་ཐོབ་གྱུར་པ། །</p>
<p>དེས་ནི་སངས་རྒྱས་བྱེ་བ་ཁྲི་རྣམས་ལ། །</p>
<p>མྱུར་དུ་མཆོད་པ་བླ་མེད་རབ་ཏུ་བྱེད། །</p>
<p>མཐའ་ཡས་དྲི་མེད་ཁྱད་པར་མཆོད་བྱས་ཤིང་། །</p>
<p>སྲིད་པ་ཀུན་ཏུ་སངས་རྒྱས་ཆེ་རྣམས་ཀྱི། །</p>
<p>ཉི་མ་མཛད་པའི་སྤྱད་པ་སྤྱོད་ནས་སུ། །</p>
<p>ཕྱིས་ནི་བྱང་ཆུབ་དྲན་དབང་དེས་རེག་འགྱུར། །</p>
<p>ཇི་ལྟར་གང་གཱའི་བྱེ་སྙེད་རྣམ་པར་འདྲེན། །</p>
<p>མང་པོ་དག་ནི་ཚེ་གཅིག་གིས་མཆོད་དེ། །</p>
<p>ཀུན་ནས་འོད་ཟེར་ཏིང་ངེ་འཛིན་ཐོབ་ནས། །</p>
<p>ཕྱིས་ནི་བྱང་ཆུབ་མྱ་ངན་མེད་རེག་འགྱུར། །</p>
<p>བྱང་ཆུབ་དྲི་མེད་བྱང་ཆུབ་ཆེ་ཐོབ་ནས། །</p>
<p>ཆོས་ཀྱི་འཁོར་ལོ་དམ་པ་རབ་ཏུ་བསྐོར། །</p>
<p>སེམས་ཅན་སངས་རྒྱས་བྱང་ཆུབ་མཆོག་བཞག་ནས། །</p>
<p>ཆར་ཆུས་མེ་བསད་ལྟར་ནི་མྱ་ངན་འདའ། །</p>
<p>རྐང་གཉིས་འདྲེན་པ་མི་འདུལ་ཁ་ལོ་སྒྱུར། །</p>
<p>བསོད་ནམས་ཞིང་སྟེ་བསོད་ནམས་ཕུང་པོ་གཅིག །དེ་ལ་མི་ཡིས་དད་པ་ཙམ་བསྐྱེད་ན། །</p>
<p>སྐད་ཅིག་གིས་ནི་མི་ཁོམ་ཐམས་ཅད་སྤོང་། །</p>
<p>གང་ཞིག་བདེ་བར་གཤེགས་ཀྱི་མཚན་འདོན་པ། །</p>
<p>མི་ལུས་རྙེད་པ་དལ་བ་གཅིག་ཐོབ་ནས། །</p>
<p>མཐའ་ཡས་རྒྱ་མཚོ་དེ་བཞིན་གཤེགས་བཞུགས་ལ། །</p>
<p>མི་ཡི་མཁས་པ་བསོད་ནམས་རབ་ཏུ་བྱེད། །</p>
<p>སངས་རྒྱས་མཚན་ནི་སྟོང་ཕྲག་བརྒྱ་ཙམ་དུ། །</p>
<p>གོམས་བྱེད་དེ་ནི་རྗེས་འཐུན་བཟོད་པ་ཐོབ། །</p>
<p>ལྷ་ཡི་མིག་ཐོབ་ཇི་ལྟར་ང་ཡིས་ནི། །</p>
<p>སངས་རྒྱས་མར་མེ་མཛད་མཐོང་མེ་ཏོག་གིས། །</p>
<p>གཏོར་བ་བྱས་ནས་བཟོད་པ་ཐོབ་གྱུར་པ། །</p>
<p>དེ་འདྲའི་བཟོད་པ་དག་ནི་ཐོབ་པར་འགྱུར། །</p>
<p>འཇིག་རྟེན་མགོན་པོ་འོད་མཛད་ཐུབ་པ་ཡི། །</p>
<p>མཚན་ནི་ཐོས་ནས་སུ་ཞིག་ལུང་མི་ནོད། །</p>
<p>གཞན་དུ་གང་ཞིག་མུ་སྟེགས་ཅན་གྱུར་པའམ། །</p>
<p>ཕྲག་དོག་དག་གིས་ཉམས་པའི་མི་མ་གཏོགས། །</p>
<p>འདྲེན་པ་སངས་རྒྱས་ཀྱི་ནི་མངོན་སུམ་དུ། །</p>
<p>འདི་འདྲའི་མདོ་སྡེ་བཤད་པ་སུས་ཐོས་པ། །</p>
<p>དེ་ནི་ཕྱི་དུས་དག་ཏུ་འདི་འཛིན་ཅིང་། །</p>
<p>གཞན་དག་ལ་ཡང་རབ་ཏུ་སྟོན་པར་བྱེད། །</p>
<p>གཞོན་ནུ་སྟེང་གི་ཕྱོགས་ན་སངས་རྒྱས་ཀྱི་ཞིང་འདི་ནས་གཞོན་ནུ་དཔེ་སྔ་མ་ལྟ་བུ་དེ་ལས་གང་གཱའི་ཀླུང་གི་བྱེ་མ་སྙེད་འདས་ནས་འཇིག་རྟེན་གྱི་ཁམས་ཤིན་ཏུ་རྣམ་པར་ཕྱེ་བ་ཞེས་བྱ་བ་ཞིག་ཡོད་དེ། དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བརྩོན་འགྲུས་གྲངས་མེད་པས་ཡང་དག་པར་རབ་ཏུ་གནས་པ་ཞེས་བྱ་བ་ཞིག་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །</p>
<p>གཞོན་ནུ་ཐེག་པ་ཆེན་པོ་ལ་ཡང་དག་པར་གནས་པའི་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་དེ་བཞིན་གཤེགས་པ་བརྩོན་འགྲུས་གྲངས་མེད་པས་ཡང་དག་པར་རབ་ཏུ་གནས་པ་ཞེས་བྱ་བ་དེའི་མཚན་ཐོས་ནས་སོམ་ཉི་མི་ཟ་ལ་ངས་མཐོང་བ་ལ་ཡང་ཡིད་ཆེས་ན། དེ་ཚེ་འདས་པའི་འོག་ཏུ་ནམས་ཀྱང་བརྩོན་འགྲུས་དམན་པར་མི་འགྱུར། ནམས་ཀྱང་འདོད་པ་ལ་སྟེན་པར་མི་འགྱུར། ནམས་ཀྱང་མའི་སྡུག་བསྔལ་གྱིས་གོས་པར་མི་འགྱུར། ཕའི་སྡུག་བསྔལ་དང་། གཉེན་གྱི་སྡུག་བསྔལ་དང་། སྤུན་གྱི་སྡུག་བསྔལ་གྱིས་གོས་པར་མི་འགྱུར། སྲིང་མོའི་སྡུག་བསྔལ་གྱིས་གོས་པར་མི་འགྱུར། ནམས་ཀྱང་མཛའ་བོ་དང་། བཤེས་གཉེན་དང་། བློན་པོ་དང་། སྣག་གི་གཉེན་མཚམས་ཀྱི་སྡུག་བསྔལ་གྱིས་གོས་པར་མི་འགྱུར། ནམས་ཀྱང་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ལུས་མ་བརྒྱན་པར་མི་འགྱུར། ནམས་ཀྱང་འདོད་ཆགས་དང་ཞེ་སྡང་དང་གཏི་མུག་མང་བར་མི་འགྱུར། ནམས་ཀྱང་ནད་མང་བར་མི་འགྱུར། ནམས་ཀྱང་མྱ་ངན་མང་བར་མི་འགྱུར། བདེ་བ་མཐའ་ཡས་པ་ཡོངས་སུ་བཟུང་བར་འགྱུར། བྱང་ཆུབ་ལ་ཐུག་གི་བར་དུ་ཡོན་ཏན་མཐའ་ཡས་པ་བྱེ་བ་ཁྲག་ཁྲིག་འབུམ་ཕྲག་གྲངས་མེད་པས་ཡོངས་སུ་བཟུང་བར་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་དོན་འདི་ཉིད་ཚིགས་སུ་བཅད་པས་བཀའ་སྩལ་པ། གང་ཞིག་འཇིག་རྟེན་མགོན་པོའི་མཚན། །</p>
<p>ཐོས་ནས་སོམ་ཉི་མི་ཟ་བ། །</p>
<p>ནམས་ཀྱང་ཕ་མ་གཉེན་འདུན་གྱི། །</p>
<p>ཚོགས་ཀྱི་སྡུག་བསྔལ་མི་མཐོང་ངོ་། །</p>
<p>སྟེང་གི་ཕྱོགས་ན་རྐང་གཉིས་མཆོག །འཇིག་རྟེན་སྣང་བར་མཛད་པ་བཞུགས། །</p>
<p>སྲིད་གསུམ་གསལ་བར་མཛད་ནས་སུ། །</p>
<p>སྲོག་ཆགས་རྣམས་ལ་ཆོས་སྟོན་ཏོ། །</p>
<p>རྫོགས་སངས་རྒྱས་པའི་མཚན་ཐོས་ནས། །</p>
<p>དེ་ནི་གཞན་རྣམས་རབ་བསྟན་ན། །</p>
<p>རྟག་ཏུ་སུམ་ཅུ་རྩ་གཉིས་ཀྱི། །</p>
<p>མཚན་དག་གིས་ནི་བརྒྱན་པར་འགྱུར། །</p>
<p>གང་ཞིག་ཐུབ་པའི་མཚན་འཛིན་ན། །</p>
<p>དེ་ནི་ཤེས་རབ་མི་ཉམས་ཤིང་། །</p>
<p>བྱང་ཆུབ་སྤྱད་པ་སྤྱོད་པའི་ཚེ། །</p>
<p>བྱང་ཆུབ་སེམས་དཔའ་ལ་ཡང་མཆོད། །</p>
<p>སངས་རྒྱས་ཀྱི་ནི་མཚན་བསྟན་པས། །</p>
<p>ཕྱིས་ནི་བྱང་ཆུབ་སྤྱོད་པ་ན། །</p>
<p>སངས་རྒྱས་བྱེ་བ་བསམ་མི་ཁྱབ། །</p>
<p>ཤེས་རབ་ཅན་གྱིས་རྟག་མཆོད་འགྱུར། །</p>
<p>སངས་རྒྱས་མཚན་དེ་གང་ཐོས་ནས། །</p>
<p>གཞན་རྣམས་ལ་ཡང་རབ་སྟོན་ན། །</p>
<p>དེ་འདྲའི་བསོད་ནམས་ཕུང་པོ་ཡི། །</p>
<p>ཚད་ནི་བཤད་པར་མི་ནུས་སོ། །</p>
<p>དེ་ལྟར་མཚན་འདི་ཐོས་པ་ནི། །</p>
<p>ཕྱི་དུས་དག་ནི་མང་པོར་ཡང་། །</p>
<p>བླ་མེད་སངས་རྒྱས་ཡེ་ཤེས་ལ། །</p>
<p>དེར་ནི་སོམ་ཉི་ཟ་མི་བྱེད། །</p>
<p>གང་གིས་རྫོགས་སངས་རྒྱས་མཐོང་ནས། །</p>
<p>བཀུར་སྟི་རིམ་གྲོ་བྱས་པ་ནི། །</p>
<p>ཕྱི་མའི་དུས་སུ་མདོ་སྡེ་འདི། །</p>
<p>དེ་ཡི་ལག་ཏུ་འཐོབ་པར་འགྱུར། །</p>
<p>ང་ནི་བྱང་ཆུབ་སེམས་དཔའ་ཡིས། །</p>
<p>བསྐོར་དང་དྲ་བ་ཅན་སུས་མཐོང་། །</p>
<p>དེས་ནི་མདོ་སྡེ་འདི་ཐོས་ནས། །</p>
<p>དེ་ལ་སོམ་ཉི་ཟ་མི་འགྱུར། །</p>
<p>དེ་བཞིན་གཤེགས་པ་དཔག་མེད་དེ། །</p>
<p>སངས་རྒྱས་ཆོས་ལ་ཐེ་ཙོམ་སྤངས། །</p>
<p>འདི་ལྟར་སྔོན་གྱི་སྤྱོད་པ་ནི། །</p>
<p>བསྐལ་པ་བྱེ་བ་མང་བརྒྱར་སྤྱད། །</p>
<p>ལག་པ་རྐང་པ་གཏོང་བ་དང་། །</p>
<p>རྣ་བ་སྣ་དང་མགོ་བོ་དང་། །</p>
<p>བུ་ཕོ་བུ་མོ་ཡུལ་འཁོར་དག །བྱིན་ལ་ཡིད་ནི་མི་དགའ་མེད། །</p>
<p>གང་ཞིག་མདོ་སྡེ་འདི་ཐོས་པ། །</p>
<p>ཕྱི་མའི་དུས་ན་རྙེད་ནས་ནི། །</p>
<p>གཞན་དག་ལ་ཡང་སྟོན་བྱེད་ན། །</p>
<p>དེ་ནི་མཆོད་པའི་འོས་སུ་འགྱུར། །</p>
<p>སངས་རྒྱས་ཀུན་གྱི་སྤྱོད་ཡུལ་བ། །</p>
<p>མངོན་རྫོགས་བྱང་ཆུབ་འདོད་གང་གིས། །</p>
<p>ནམ་ཡང་འཇིག་རྟེན་མགོན་པོ་ཡི། །</p>
<p>བསྟན་ལ་སོམ་ཉི་མ་ཟ་ཅིག །དེ་ལྟར་མདོ་སྡེ་འདི་ཐོས་ནས། །</p>
<p>གཡོ་སྒྱུ་མེད་པའི་མིས་ཟུང་ལ། །</p>
<p>འཆག་པ་དག་ཏུའང་ཡང་དང་ཡང་། །</p>
<p>མདོ་སྡེ་འདི་ནི་བརྗོད་པར་བགྱི། །</p>
<p>བརྗོད་བྱས་ཟླ་བ་གསུམ་དག་ཏུ། །</p>
<p>ཚང་བར་ཤིན་ཏུ་ཡང་བརྗོད་ན། །</p>
<p>ཆོས་རྣམས་ཐམས་ཅད་འཛིན་བྱེད་པའི། །</p>
<p>གཟུངས་ཀྱི་ཡེ་ཤེས་ཐོབ་པར་འགྱུར། །</p>
<p>དེ་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་བཅོམ་ལྡན་འདས་ཀྱིས་ལེགས་པར་གསུངས་པར་རིག་ནས་རིན་ཐང་མེད་པའི་རས་བཅོས་བུ་གསེར་གྱིས་བརྒྱན་པ་ཟུང་གཅིག་བཅོམ་ལྡན་འདས་ལ་མངོན་པར་གསོལ་ཏོ། །</p>
<p>དེ་ནས་བཅོམ་ལྡན་འདས་ཀྱིས་དེའི་ཚེ་རྫུ་འཕྲུལ་མངོན་པར་འདུ་མཛད་པ་ཇི་ལྟ་བུས་བཅོམ་ལྡན་འདས་ཀྱི་སྐུ་ཐམས་ཅད་ཀྱི། བ་སྤུའི་ཁུང་བུ་ཐམས་ཅད་ནས་འོད་ཟེར་དག་བྱུང་སྟེ། ཤར་ཕྱོགས་ཀྱི་འཇིག་རྟེན་གྱི་ཁམས་དཔག་ཏུ་མེད་གྲངས་མེད་པ་ཇི་སྙེད་པ་དེ་དག་ཐམས་ཅད་སྣང་བར་གྱུར་པ་དང་། སངས་རྒྱས་ཀྱི་ཞིང་དེ་དག་ན་སེམས་ཅན་གང་དག་སྐྱེས་པ་དེ་དག་གིས་སངས་རྒྱས་ཀྱི་ཞིང་མཐོང་བ་དང་། སངས་རྒྱས་ཀྱི་ཞིང་འདི་ན་དེ་བཞིན་གཤེགས་པའི་འཁོར་གྱི་དཀྱིལ་འཁོར་དུ་སེམས་ཅན་གང་དག་འདུས་པ་དེ་དག་གིས་ཀྱང་སངས་རྒྱས་ཀྱི་ཞིང་དེ་མཐོང་བ་དང་། དེའི་ཚེ་གང་གཱའི་ཀླུང་གི་བྱེ་མ་སྙེད་དགུ་བཅུ་རྩ་དགུ་སྙེད་ཀྱི་སངས་རྒྱས་བཅོམ་ལྡན་འདས་རྣམས་འཁོར་བཞི་པོ་ལ་སྣང་བར་གྱུར་པ། དེ་ལྟ་བུའི་རྫུ་འཕྲུལ་མངོན་པར་འདུ་མཛད་པས་མངོན་པར་འདུ་མཛད་དོ། །</p>
<p>དེ་ནས་བཅོམ་ལྡན་འདས་ཀྱིས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་ལ་བཀའ་སྩལ་པ། གཞོན་ནུ་ཁྱོད་ཀྱིས་སྟེང་གི་ཕྱོགས་ལོགས་ན་སངས་རྒྱས་བཅོམ་ལྡན་འདས་འདི་ལྟར་བསམ་གྱིས་མི་ཁྱབ་པ། འདི་ལྟར་གཞལ་གྱིས་མི་ལང་བ། འདི་ལྟར་ཐུག་པ་མེད་པ། འདི་ལྟར་ཚད་མེད་པ། འདི་ལྟར་བརྗོད་ཀྱིས་མི་ལང་བ་དེ་དག་མཐོང་ངམ། གསོལ་པ། བཅོམ་ལྡན་འདས་མཐོང་ལགས་སོ། །</p>
<p>བདེ་བར་གཤེགས་པ་མཐོང་ལགས་སོ། །</p>
<p>བཀའ་སྩལ་པ། རིགས་ཀྱི་བུ་འདི་ལྟ་སྟེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་ལྷ་དང་མི་རྣམས་ཀྱི་མིང་གི་ཚོགས་པས་ནི་དེ་བཞིན་གཤེགས་པ་རྣམས་ཀྱི་མཚན་ཆེས་མང་སྟེ། རེ་རེ་ལ་ཡང་མཚན་གྱི་ཚོགས་གྲངས་མེད་བསམ་གྱིས་མི་ཁྱབ་པ་ཡོད་དེ། འདི་ལྟར་ཤར་ཕྱོགས་ན་དེ་བཞིན་གཤེགས་པ་ལེགས་པར་རབ་ཏུ་ཞི་བའི་དཔལ་དབྱངས་ཀྱི་དབང་ཕྱུག་གི་རྒྱལ་པོ་ཞེས་བྱ་བ་རྣམས་དང་། དེ་བཞིན་དུ་དེ་བཞིན་གཤེགས་པ་ཟླ་བའི་དཀྱིལ་འཁོར་རྣམ་དག་ཅེས་བྱ་བ་རྣམས་དང་། དེ་བཞིན་དུ་དེ་བཞིན་གཤེགས་པ་མེ་ཏོག་གི་འོད་ཀྱིས་རྣམ་པར་རོལ་པ་མངོན་པར་མཁྱེན་པའི་རྒྱལ་པོ་ཞེས་བྱ་བ་རྣམས་དང་། དེ་བཞིན་དུ་དེ་བཞིན་གཤེགས་པ་མེ་ཏོག་རྒྱས་པ་སཱ་ལའི་རྒྱལ་པོ་ཞེས་བྱ་བ་རྣམས་དང་། དེ་བཞིན་དུ་དེ་བཞིན་གཤེགས་པ་རིན་ཆེན་འོད་ཟེར་ཟླ་བས་བརྒྱན་པ་མཁས་པའི་གཟི་བརྗིད་དབྱངས་ཀྱི་དབང་ཕྱུག་གི་རྒྱལ་པོ་ཞེས་བྱ་བ་རྣམས་ཏེ། དེ་བཞིན་གཤེགས་པ་གཅིག་གི་མཚན་ཇི་ལྟ་བར་དེ་བཞིན་གཤེགས་པ་སོ་སོའི་མཚན་ཡང་དེ་དང་འདྲ་བར་མཐོང་ངམ། གསོལ་པ། བཅོམ་ལྡན་འདས་མཐོང་ལགས་སོ། །</p>
<p>བདེ་བར་གཤེགས་པ་མཐོང་ལགས་སོ། །</p>
<p>དེ་བཞིན་དུ་ལྷོ་ཕྱོགས་དང་། ནུབ་ཕྱོགས་དང་། བྱང་ཕྱོགས་དང་། དེ་བཞིན་དུ་འོག་གི་ཕྱོགས་དང་། དེ་བཞིན་དུ་སྟེང་གི་ཕྱོགས་ཏེ། དེ་ལྟར་ཕྱོགས་བཅུ་ཀུན་གྱི་ཕྱོགས་རེ་རེ་ན་དེ་བཞིན་གཤེགས་པའི་མཚན་གཅིག་པ་ཡང་གྲངས་མ་མཆིས་ལ། དེ་བཞིན་གཤེགས་པའི་མཚན་ཐ་དད་པ་ཡང་བཞུགས་སོ། །</p>
<p>བཀའ་སྩལ་པ། གཞོན་ནུ་ཁྱོད་ཀྱིས་འཁོར་ལོས་སྒྱུར་བའི་རྒྱལ་སྲིད་ལ་གནས་པ་དེ་བས་ཀྱང་ཆེས་ལྷག་པའི་སངས་རྒྱས་བཅོམ་ལྡན་འདས་དག་མཐོང་ངམ། གསོལ་པ། བཅོམ་ལྡན་འདས་མཐོང་ལགས་སོ། །</p>
<p>བདེ་བར་གཤེགས་པ་མཐོང་ལགས་སོ། །</p>
<p>དེ་ནས་ལིཙྪ་བཱི་གཞོན་ནུ་རིན་ཆེན་དྲ་བ་ཅན་མགུ་ཞིང་དགའ་ལ་ཡི་རངས། རབ་ཏུ་དགའ་ཞིང་དགའ་བ་དང་ཡིད་བདེ་བ་སྐྱེས་ནས་དེའི་ཚེ་ས་ཆེན་པོ་གཡོས་པར་གྱུར་ཏོ། །</p>
<p>སེམས་ཅན་ཐམས་ཅད་ལ་ཕན་པ་དང་། བདེ་བ་སྐྱེད་པ་དང་། སེམས་ཅན་ཐམས་ཅད་ཀྱི་སེམས་རབ་ཏུ་དགའ་བ་དང་། དགེ་བའི་རྩ་བ་སྐྱེད་པའི་སྣང་བ་ཆེན་པོ་བྱུང་བར་གྱུར་ཏོ། །</p>
<p>ལྷ་བྱེ་བ་ཁྲག་ཁྲིག་འབུམ་ཕྲག་དུ་མ་དག་ནམ་མཁའ་ལ་འཁོད་ནས། ལྷའི་འཛམ་བུ་ཆུ་བོའི་གསེར་གྱི་ཕྱེ་མ་རྣམས་གཏོར་ཏོ། །</p>
<p>ཚངས་པ་བྱེ་བ་ཁྲག་ཁྲིག་འབུམ་ཕྲག་དུ་མ་དག་གིས་ཀྱང་ལྷའི་ཙན་དན་དམར་པོའི་ཕྱེ་མ་རྣམས་ཀྱིས། བཅོམ་ལྡན་འདས་ལ་གཏོར། མངོན་པར་གཏོར། མངོན་པར་རབ་ཏུ་གཏོར་ཏོ། །</p>
<p>ལྷ་བྱེ་བ་ཁྲག་ཁྲིག་འབུམ་ཕྲག་དུ་མ་དག་གིས་ཀྱང་ལྷའི་མེ་ཏོག་ཨུད་པ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་དང་། མན་དཱ་ར་བ་དང་། མན་དཱ་ར་བ་ཆེན་པོས་གཏོར། མངོན་པར་གཏོར། མངོན་པར་རབ་ཏུ་གཏོར་ཏོ། །</p>
<p>ལྷ་བྱེ་བ་ཁྲག་ཁྲིག་འབུམ་ཕྲག་དུ་མ་དག་གིས་ཀྱང་རིན་པོ་ཆེའི་གདུགས་སྟོང་ཕུལ་ལོ། །</p>
<p>ལྷ་བྱེ་བ་ཁྲག་ཁྲིག་འབུམ་ཕྲག་དུ་མ་དག་གིས་ཀྱང་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་ངུས་ཏེ། གནས་བྱེ་བ་ཁྲག་ཁྲིག་འབུམ་ཕྲག་དུ་མ་དག་རྗེས་སུ་དྲན་ནོ། །</p>
<p>འདི་ལྟ་སྟེ། སངས་རྒྱས་བཅོམ་ལྡན་འདས་ཀྱི་བྱིན་གྱི་རླབས་ཀྱིས་ཀྱང་ཆོ་འཕྲུལ་བྱེ་བ་ཁྲག་ཁྲིག་འབུམ་ཕྲག་དུ་མ་དག་རབ་ཏུ་བསྟན་ཏོ། །</p>
<p>དེ་ལ་འདི་སྐད་ཅེས་བྱ་སྟེ། བྱེ་བ་བརྒྱ་ཕྲག་དུ་མ་ཡི། །</p>
<p>ལྷ་རྣམས་ཁོ་ར་ཁོར་ཡུག་ནས། །</p>
<p>ཙན་དན་དམར་པོ་ཞིབ་མོ་ཡིས། །</p>
<p>རྫོགས་སངས་རྒྱས་ལ་འཐོར་བར་བྱེད། །</p>
<p>བརྒྱ་བྱིན་བྱེ་བ་ཕྲག་སྟོང་དག །མཁའ་ལ་གནས་ནས་འཛམ་བུ་ཡི། །</p>
<p>ཆུ་བོའི་གསེར་ཕྱེ་མང་པོ་ཡིས། །</p>
<p>དེ་བཞིན་གཤེགས་ལ་འཐོར་བར་བྱེད། །</p>
<p>ཚངས་པ་བྱེ་བ་ཉེར་ལྷགས་ནས། །</p>
<p>ཙན་དན་དམར་པོའི་ཕྱེ་མ་ཡིས། །</p>
<p>རྫོགས་སངས་རྒྱས་ལ་འཐོར་བྱེད་ཅིང་། །</p>
<p>སྒྲ་དབྱངས་སྙན་པ་ཀུན་དུ་སྒྲོགས། །</p>
<p>དྲི་མ་མེད་པའི་འོད་རིག་ནས། །</p>
<p>ནམ་མཁའ་ལ་ནི་ལྷ་འཁོད་དོ། །</p>
<p>གླུ་དབྱངས་དཔག་ཏུ་མེད་པ་ལེན། །</p>
<p>མཁའ་ལ་རས་ཀྱིས་གཡོབ་པར་བྱེད། །</p>
<p>ནམ་མཁའ་ལ་ནི་ལྷ་འཁོད་དེ། །</p>
<p>པད་མ་བརྒྱ་ཕྲག་སྟོང་བླངས་ནས། །</p>
<p>འཇིག་རྟེན་གསལ་ལ་སྟོན་བྱེད་ཅིང་། །</p>
<p>རྒྱལ་མཚན་ལ་སོགས་མཆོད་པ་བྱེད། །</p>
<p>ཟླ་མེད་རྒྱལ་མཆོག་ཐུབ་དབང་ལ། །</p>
<p>རབ་ཏུ་ཡིད་དགས་ཕྱག་འཚལ་ཞིང་། །</p>
<p>བསྟོད་བྱེད་ནོར་བུ་རིན་ཆེན་དང་། །</p>
<p>མུ་ཏིག་རྒྱན་ཕྲེང་འཐོར་བར་བྱེད། །</p>
<p>མི་ནི་བྱེ་བ་འབུམ་ཐམ་པ། །</p>
<p>རྒྱལ་མཆོག་ཟླ་མེད་པ་ལ་མཆོད། །</p>
<p>སྔོན་གྱི་གནས་བརྒྱ་རྗེས་དྲན་ཞིང་། །</p>
<p>ཐུབ་མཆོག་བླ་མེད་མགོས་ཕྱག་འཚལ། །</p>
<p>དེ་ནས་འཇིག་རྟེན་སྣང་མཛད་པས། །</p>
<p>ཆོས་ཀྱི་རྔ་ནི་རབ་བརྡུངས་ཏེ། །</p>
<p>དེ་ཡིས་སྒྲས་ནི་ཞིང་རབ་མང་། །</p>
<p>བྱེ་བ་དག་ཏུ་གོ་བར་བྱས། །</p>
<p>དེ་ཡི་ཚེ་ན་སེམས་ཅན་ནི། །</p>
<p>བྱེ་བ་གྲངས་མེད་ཀུན་ནས་ལྷགས། །</p>
<p>དེ་དག་རྫོགས་པའི་སངས་རྒྱས་ཀྱིས། །</p>
<p>སངས་རྒྱས་ཡེ་ཤེས་བླ་མེད་བཀོད། །</p>
<p>དེ་ཚེ་གཞོན་ནུ་དགའ་གྱུར་ནས། །</p>
<p>ཙན་དན་སྦྲུལ་གྱི་སྙིང་པོ་ཡི། །</p>
<p>གདན་འབུལ་རིན་ཆེན་ཕྱེ་མ་ཡིས། །</p>
<p>གཞོན་ནུ་སངས་རྒྱས་གཙོ་ལ་མཆོད། །</p>
<p>ནོར་བུ་རིན་ཆེན་འོད་གཅིག་ནི། །</p>
<p>འཇིག་རྟེན་སྟོང་དུ་གཏོང་བར་བྱེད། །</p>
<p>རིན་ཆེན་གཅིག་ལས་འོད་ཟེར་ནི། །</p>
<p>སྟོང་ཕྲག་བྱེ་བར་གཏོང་བར་བྱེད། །</p>
<p>དེ་བཞིན་རིན་ཆེན་མ་ལུས་ལས། །</p>
<p>འོད་ཟེར་དག་ནི་བྱུང་བར་གྱུར། །</p>
<p>དེ་དག་གིས་ནི་དེ་ཡི་ཚེ། །</p>
<p>ཡངས་པ་ཅན་ཡང་སྣང་བར་བྱས། །</p>
<p>རིན་ཆེན་རྣམ་པ་དེ་སྙེད་ཀྱིས། །</p>
<p>སངས་རྒྱས་གཙོ་ལ་མཆོད་བྱེད་ཅིང་། །</p>
<p>རིན་པོ་ཆེ་ཡི་ཕུང་པོ་ཡང་། །</p>
<p>ཐུབ་པ་ཆེ་ལ་འབུལ་བར་བྱེད། །</p>
<p>གདུགས་ནི་གང་དག་མུ་ཁྱུད་བྱས། །</p>
<p>མུ་ཏིག་ཕྲེང་གིས་ཡོངས་བརྒྱན་པ། །</p>
<p>རེ་རེ་ལ་ཡང་མུ་ཁྱུད་ཅན། །</p>
<p>སྟོང་ཕྲག་ཉི་ཤུ་རྩ་ལྔའོ། །</p>
<p>འདི་འདྲའི་ལེགས་པ་དེ་ཡིས་ནི། །</p>
<p>ཐུབ་པ་ཆེ་ལ་མཆོད་པ་བྱས། །</p>
<p>བྱང་ཆུབ་སེམས་དཔའ་ཐམས་ཅད་ལ། །</p>
<p>གསེང་ཐགས་ཀྱི་ནི་གོས་ཕུལ་ལོ། །</p>
<p>བྱང་ཆུབ་ཤིང་དག་སྤྲུལ་ནས་སུ། །</p>
<p>དེའི་དྲུང་སེང་གེའི་ཁྲི་བཤམས་ལ། །</p>
<p>སྟོང་ཕྲག་བྱེ་བ་ཉི་ཤུ་ལྔ། །</p>
<p>དེ་རྣམས་ལ་ནི་འཁོད་གྱུར་པ། །</p>
<p>ལོ་ནི་བྱེ་བ་གྲངས་སྙེད་པར། །</p>
<p>བགྲང་བ་དག་ཏུ་མི་ཆོད་པའི། །</p>
<p>བྱང་ཆུབ་སེམས་དཔའ་ཐམས་ཅད་ནི། །</p>
<p>བྱེ་བ་བརྒྱ་ཕྲག་ལྷགས་པར་གྱུར། །</p>
<p>ཤར་གྱི་ཕྱོགས་ནས་བཟུང་ནས་སུ། །</p>
<p>ལྷོ་ཕྱོགས་ནུབ་ཕྱོགས་བྱང་ཕྱོགས་དང་། །</p>
<p>འོག་དང་སྟེང་དང་དེ་བཞིན་དུ། །</p>
<p>ཕྱོགས་དག་གི་ཡང་མཚམས་ནས་ལྷགས། །</p>
<p>ཇི་ཙམ་མིག་གིས་མཐོང་བའི་བར། །</p>
<p>དེ་སྲིད་འཇིག་རྟེན་ཁམས་རྣམས་སུ། །</p>
<p>སྐྱོབ་པ་འཇིག་རྟེན་མགོན་པོ་ཡི། །</p>
<p>གསེར་གྱི་མདོག་འདྲའི་འོད་ཀྱིས་གང་། །</p>
<p>སྟོན་པ་གང་ན་བཞུགས་པ་དང་། །</p>
<p>ཆོས་ནི་གང་ན་འབར་བ་དེར། །</p>
<p>འཇིག་རྟེན་ཁམས་ནི་ཐམས་ཅད་ནས། །</p>
<p>བྱང་ཆུབ་སེམས་དཔའ་ཉེ་བར་ལྷགས། །</p>
<p>དེ་ལྟར་མཐའ་ཡས་དཔག་ཏུ་མེད། །</p>
<p>བསམ་གྱིས་མི་ཁྱབ་མཆོད་པ་ནི། །</p>
<p>རིན་ཆེན་དྲ་བ་ལིཙྪ་བཱི། །</p>
<p>གཞོན་ནུ་དེ་ཡི་ཚེ་ན་བྱས། །</p>
<p>དེ་ནས་བདག་ཉིད་ཆེན་པོ་པ། །</p>
<p>ལྷ་དང་ཀླུ་དང་མི་རྣམས་ཀྱིས། །</p>
<p>མདུན་དུ་མི་མཆོག་ཤཱཀྱ་ཡི། །</p>
<p>སེང་གེས་དབུགས་ནི་འབྱིན་པར་མཛད། །</p>
<p>ང་ཡི་མདུན་དུ་འདུག་ནས་སུ། །</p>
<p>ཁྱོད་ཀྱིས་འདི་འདྲའི་མཆོད་བྱས་པ། །</p>
<p>གང་གཱའི་བྱེ་མ་ཇི་སྙེད་པ། །</p>
<p>དེ་སྙེད་མཆོད་པ་དག་གིས་མཆོད། །</p>
<p>རིན་ཆེན་དྲ་བ་ཅན་གྱི་ཕྱིར། །</p>
<p>མདོ་སྡེ་བཤད་པ་སུས་རིག་པ། །</p>
<p>བྱང་ཆུབ་ལས་ནི་མི་ལྡོག་སྟེ། །</p>
<p>སངས་རྒྱས་སྨྲ་བའི་མཆོག་ཏུ་འགྱུར། །</p>
<p>གང་ཞིག་མདོ་སྡེ་འདི་འཛིན་པའི། །</p>
<p>བསོད་ནམས་ཕུང་པོའི་ཚད་དག་ནི། །</p>
<p>འདི་སྙེད་སོགས་པར་འགྱུར་རོ་ཞེས། །</p>
<p>དེ་ལྟར་བཤད་པར་མི་ནུས་སོ། །</p>
<p>ཕྱོགས་བཅུའི་འཇིག་རྟེན་ས་དང་ཆུ། །</p>
<p>མེ་དང་རླུང་གི་ཚད་དག་ནི། །</p>
<p>འདི་ཙམ་ཞེས་ནི་བཤད་པར་ནུས། །</p>
<p>བསོད་ནམས་ཕུང་པོ་བཤད་མི་ནུས། །</p>
<p>དགེ་སློང་ངམ་ནི་དགེ་སློང་མ། །</p>
<p>དགེ་བསྙེན་འམ་ནི་དགེ་བསྙེན་མ། །</p>
<p>གང་གིས་མདོ་སྡེ་འདི་ཐོས་ནས། །</p>
<p>ལྷ་དང་ཀླུ་དང་ལྟོ་འཕྱེ་ཆེ། །</p>
<p>སེམས་ཅན་ཐམས་ཅད་ཉེར་ལྷགས་པས། །</p>
<p>དེ་ཡི་གཟི་བརྗིད་མི་བཟོད་དེ། །</p>
<p>མེ་ནི་བསིལ་བར་འགྱུར་སྲིད་ཀྱི། །</p>
<p>དེ་ཡི་གཟི་བརྗིད་ཉམས་པ་མེད། །</p>
<p>མདོ་སྡེ་འདི་ནི་གང་འཛིན་པ། །</p>
<p>བྱང་ཆུབ་སྤྱད་པ་སྤྱོད་པའི་ཚེ། །</p>
<p>སེམས་ཅན་ཀུན་གྱིས་བསྟེན་བྱ་ཞིང་། །</p>
<p>བྱང་ཆུབ་སེམས་ལའང་མཆོད་པ་བྱེད། །</p>
<p>གང་ཞིག་སྟོབས་དང་ལྡན་པའི་མིས། །</p>
<p>བྱེ་བ་སྟོང་དུ་བཤད་པ་ཡི། །</p>
<p>སྐྲ་རྩེས་སྟོང་གི་འཇིག་རྟེན་ཁམས། །</p>
<p>བསྐལ་པ་བྱེ་བ་བཟུང་བ་བས། །</p>
<p>གང་ཞིག་ཕྱི་མའི་དུས་དག་ཏུ། །</p>
<p>སངས་རྒྱས་བྱང་ཆུབ་གླེང་གཞི་ནི། །</p>
<p>འདི་འདྲའི་རྣམ་པས་ཐོས་ནས་སུ། །</p>
<p>གཞན་དག་ལ་ཡང་སྟོན་བྱེད་ན། །</p>
<p>གང་ཞིག་སྔར་ནི་རབ་བསྒྲགས་པ། །</p>
<p>འདི་ཡི་ངོ་མཚར་ཆེན་པོ་ཡི། །</p>
<p>བརྒྱ་དང་གྲངས་དང་བགྲང་བ་དང་། །</p>
<p>དཔེར་ཡང་འགྱུར་བ་མ་ཡིན་ནོ། །</p>
<p>ཕྱི་མ་ཡི་ནི་དུས་དག་ཏུ། །</p>
<p>འདི་འདྲའི་རྣམ་པ་སེང་གེའི་སྒྲ། །</p>
<p>བསྟན་པ་བླ་མེད་ཐོས་གྱུར་ཀྱང་། །</p>
<p>འགལ་མེད་དོན་མེད་འགྱུར་བར་འོང་། །</p>
<p>འཇིག་རྟེན་མགོན་པོ་རྫོགས་སངས་རྒྱས། །</p>
<p>འོད་མཛད་གང་གིས་འདིར་མཐོང་བ། །</p>
<p>ཕྱི་མའི་དུས་སུ་དེས་ཐོས་ནས། །</p>
<p>ཞེ་ས་གུས་པར་བྱེད་པར་འགྱུར། །</p>
<p>གལ་ཏེ་ཞིང་རྣམས་བྱེ་བ་ན། །</p>
<p>སེམས་ཅན་གང་དག་འཁོད་དེ་དག །སངས་རྒྱས་ཡེ་ཤེས་ལྡན་གྱུར་ལ། །</p>
<p>གང་གཱ་ཡི་ནི་བྱེ་མ་སྙེད། །</p>
<p>བསྐལ་པ་དུ་མ་བརྒྱ་དག་ཏུ། །</p>
<p>རིམ་གྲོ་དག་ནི་བྱེད་པ་དང་། །</p>
<p>ཇི་ལྟར་སྟོང་ཆེན་གྱི་ནི་འཇིག་རྟེན་ཁམས། །</p>
<p>དེ་སྙེད་དག་གི་གཙུག་ལག་ཁང་མཆོག་ནི། །</p>
<p>དབུལ་བྱ་ལྷ་ཡི་ཙན་དན་དག་ལས་བྱས། །</p>
<p>ལྷ་ཡི་གཙུག་ལག་ཁང་མཆོག་རེ་རེ་ལའང་། །</p>
<p>བྱེ་བ་ཕྲག་སྟོང་དག་གི་ཁང་བཟངས་བྱས། །</p>
<p>བྱེ་བ་ཕྲག་སྟོང་དག་གི་ཁང་བཟངས་ཀྱང་། །</p>
<p>དབུལ་བྱ་ལྷ་ཡི་རིན་ཆེན་དག་ལས་བྱས། །</p>
<p>རེ་རེའི་ཁྲི་དག་བཤམས་ནས་རིམ་གྲོ་པ། །</p>
<p>བྱེ་བ་ཕྲག་བརྒྱ་ཤིན་ཏུ་ཚང་བར་བཀོད། །</p>
<p>མཁས་པས་དེ་ནི་རིན་ཆེན་དྲ་བ་དག །བླངས་ནས་དེ་ཚེ་ཁྲི་དེ་བརྒྱན་པ་རྣམས། །</p>
<p>གང་གཱའི་བྱེ་སྙེད་བསྐལ་པ་བྱེ་བ་བརྒྱར། །</p>
<p>ཐུབ་ཆེན་འཇིག་རྟེན་སྤྱོད་པ་བཞུགས་པ་ཡི། །</p>
<p>སངས་རྒྱས་གཅིག་ལ་འབུལ་བྱ་དབུལ་བ་དང་། །</p>
<p>ཇི་ལྟར་གང་གཱའི་ཀླུང་གི་བྱེ་མ་སྙེད། །</p>
<p>ཡོངས་སུ་མྱ་ངན་འདས་ཀྱི་མཆོད་རྟེན་བྱས། །</p>
<p>ཇི་ལྟར་སྟོང་ཆེན་འཇིག་རྟེན་ཁམས་རྣམས་སུ། །</p>
<p>སངས་རྒྱས་གཅིག་གི་མཆོད་རྟེན་བྱས་པ་ནི། །</p>
<p>རིན་ཆེན་རང་བཞིན་ལྷ་ཡི་སྒོ་སྟོང་ལྡན། །</p>
<p>ཤིན་ཏུ་ལེགས་པར་སྲིད་པའི་རྩེ་སྲིད་མཐོ། །</p>
<p>ཇི་ལྟར་གང་གཱའི་ཀླུང་གི་བྱེ་སྙེད་ཀྱི། །</p>
<p>གདུགས་ནི་མཆོད་རྟེན་གཅིག་ལ་འབུལ་བར་བྱེད། །</p>
<p>དེ་ཚེ་རེ་རེ་གདུགས་ལ་མུ་ཏིག་གི། །</p>
<p>རྒྱན་ཕྲེང་བྱེ་བ་རྣམས་ཀྱང་ཤིན་ཏུ་བཀྲམ། །</p>
<p>ཇི་ལྟར་གང་གཱའི་ཀླུང་གི་བྱེ་མ་སྙེད། །</p>
<p>བྱེ་བའི་འཕན་དང་རིན་ཆེན་སྣ་ཚོགས་ཀྱི། །</p>
<p>རྒྱལ་མཚན་བྱེ་བ་ཕྲག་བརྒྱ་གང་གཱ་ཡི། །</p>
<p>བྱེ་སྙེད་མཆོད་རྟེན་དག་ལ་འབུལ་བར་བྱེད། །</p>
<p>སྣང་བ་མཛད་པ་ཐམས་ཅད་མཁྱེན་གཅིག་གི། །</p>
<p>མཆོད་རྟེན་གཅིག་ལ་སིལ་སྙན་བྱེ་བ་སྟོང་། །</p>
<p>དཀྲོལ་ཅིང་གུས་པའི་མི་ནི་ས་ཡ་དག །བྱེ་བ་ཕྲག་སྟོང་ཚང་བ་འབུལ་བར་བྱེད། །</p>
<p>མེ་ཏོག་གདུགས་བརྒྱ་དུ་མ་མཆོད་རྟེན་ལ་འབུལ་བ། །</p>
<p>ཐུབ་པ་ཆེ་ལ་དེ་འདྲའི་མཆོད་པ་ཉིན་གཅིག་བཞིན། །</p>
<p>གང་གཱའི་བྱེ་སྙེད་བསྐལ་པ་སྟོང་དུ་བྱེད་པ་བས། །</p>
<p>གང་ཞིག་མདོ་སྡེ་འདི་ལས་ཚིགས་བཅད་གཅིག་ཐོས་ནས། །</p>
<p>སོམ་ཉི་མེད་ཅིང་འདུན་པ་སྐྱེད་བྱེད་ལ། །</p>
<p>རྒྱལ་བའི་མཚན་འདི་དག་ཀྱང་རྗོད་བྱེད་ན། །</p>
<p>དེ་བས་བསོད་ནམས་འདི་ནི་བླ་མེད་མཆོག །མཁས་པ་ཏིང་ངེ་འཛིན་གྱི་མིང་ཐོས་ཤིང་། །</p>
<p>ཚུལ་ཁྲིམས་སྐྱོན་མེད་མཚན་འདི་འཛིན་པ་དང་། །</p>
<p>དེ་བཞིན་སངས་རྒྱས་ལ་ནི་མཆོད་བྱེད་པ། །</p>
<p>དེས་ནི་གང་གཱའི་བྱེ་སྙེད་སངས་རྒྱས་མཐོང་། །</p>
<p>ཐུབ་ཆེན་རྐང་གཉིས་མཆོག་གྱུར་དེ་དག་ལ། །</p>
<p>མཆོད་པ་དམ་པའང་ཡིད་ཀྱིས་བྱས་ནས་ནི། །</p>
<p>རྟག་ཏུ་མྱོས་མེད་ཆོས་ཀྱང་སྟོན་བྱེད་ཅིང་། །</p>
<p>བསྐལ་པ་བྱེ་བ་དེ་ནི་རྨོངས་མེད་འགྱུར། །</p>
<p>འཇིག་རྟེན་མགོན་པོས་མདོ་མཆོག་རྒྱལ་པོ་འདི། །</p>
<p>སྟོན་པའི་ཚེ་ན་གང་གིས་སྔོན་མཐོང་བ། །</p>
<p>རྒྱལ་བ་མཆོག་ལས་འདི་ནི་ཐོས་གྱུར་ནས། །</p>
<p>ཕྱི་མའི་དུས་སུ་དེ་ནི་དགའ་བས་འཛིན། །</p>
<p>དྲི་ང་ཕྱི་སའི་བུམ་པ་མིས་འདོར་ལྟར། །</p>
<p>འདོད་པ་སྐྱོན་དུ་བགྲང་བ་སྤོང་བྱེད་ཅིང་། །</p>
<p>མཁས་པ་ངེས་འབྱུང་ཞི་ལ་མངོན་དགའ་སྟེ། །</p>
<p>རྟག་ཏུ་མྱོས་མེད་དགོན་པ་སྟེན་པར་བྱེད། །</p>
<p>ཡངས་པའི་གྲོང་ཁྱེར་མཆོག་ཏུ་གནས་ནས་སུ། །</p>
<p>དེར་ནི་བཤད་ཚེ་གང་གིས་ང་མཐོང་ཞིང་། །</p>
<p>དྲ་བའང་ང་ལ་མཆོད་བྱེད་མཐོང་བ་ནི། །</p>
<p>ཕྱི་མའི་དུས་སུ་མདོ་མཆོག་འདི་འཛིན་ཏོ། །</p>
<p>ངའི་བུ་གང་ཞིག་རྟག་ཏུ་རྗེས་འབྲང་ཞིང་། །</p>
<p>བྱང་ཆུབ་ཞི་བ་སྤྱོད་མཆོག་སྤྱོད་པ་ན། །</p>
<p>སེམས་ཅན་རྣམས་ནི་རྟག་ཏུ་འདུལ་བྱེད་པ། །</p>
<p>ཕྱི་མའི་དུས་སུ་མདོ་མཆོག་འདི་འཛིན་ཏོ། །</p>
<p>སངས་རྒྱས་འདྲེན་པ་གཞལ་མེད་དཔག་མེད་ཀྱི། །</p>
<p>སྤྱད་པ་སྤྱོད་ཚེ་གང་གིས་རིམ་གྲོ་དང་། །</p>
<p>དེ་བཞིན་མཆོད་པ་མཆོག་དག་བྱེད་པ་ནི། །</p>
<p>དེ་ནི་ཕྱི་དུས་རྒྱལ་མཆོག་ཆོས་འཛིན་ཏོ། །</p>
<p>གང་ཞིག་བསྐལ་པ་བྱེ་བར་ཚངས་སྤྱོད་ཅིང་། །</p>
<p>འཇིག་རྟེན་མཐའ་ཡས་དོན་ནི་སྔར་སྤྱད་པ། །</p>
<p>གང་ཞིག་ཕྱི་མའི་དུས་སུ་མདོ་སྡེ་འདི། །</p>
<p>ཐོས་པའི་བསོད་ནམས་གྲངས་སུ་འགྱུར་མ་ཡིན། །</p>
<p>སངས་རྒྱས་འཁྲུགས་མེད་ཡང་ན་ཚེ་དཔག་མེད། །</p>
<p>སངས་རྒྱས་གཞལ་མེད་དཔག་མེད་དེ་དག་འདིར། །</p>
<p>སེམས་ཅན་སྙིང་པོ་གང་གིས་མཐོང་འདོད་པ། །</p>
<p>མདོ་སྡེ་མཛེས་པ་དཔག་མེད་བཟུང་བར་གྱིས། །</p>
<p>ཚེ་དཔག་མེད་དང་མི་འཁྲུགས་དྲི་མེད་འོད། །</p>
<p>སེང་གེ་དང་ནི་ཏོག་དང་དེ་བཞིན་དུ། །</p>
<p>གང་ཞིག་སངས་རྒྱས་དེ་ཀུན་མཐོང་འདོད་པ། །</p>
<p>ཕྱི་མའི་དུས་སུ་རྒྱལ་མཆོག་ཆོས་ཟུང་ཤིག །སངས་རྒྱས་བྱམས་པ་དང་ནི་དྲི་མེད་འོད། །</p>
<p>བདག་ཉིད་ཆེན་པོ་དང་ནི་སེང་གེ་ཏོག །རབ་སྣང་གཙོ་བོ་དེ་བཞིན་མཐོང་འདོད་པ། །</p>
<p>དེ་ནི་ཕྱི་དུས་རྒྱལ་མཆོག་ཆོས་ཟུང་ཤིག །འདི་འདྲའི་མདོ་སྡེ་ཁྱད་པར་འཕགས་མཆོག་དག །རིན་ཆེན་དྲ་བ་ཅན་ལ་ང་ཡིས་བཤད། །</p>
<p>ཕྱི་མའི་དུས་སུ་དེ་ཚེ་ཁྱོད་ཀྱིས་ནི། །</p>
<p>བག་མེད་གནས་ལ་འདུག་པར་མ་བྱེད་ཅིག །ཕྱི་མའི་དུས་ཀྱི་ཚེ་རུ་གྱུར་པ་ན། །</p>
<p>ཚུལ་ཁྲིམས་སྐྱོན་མེད་རྟག་ཏུ་བག་བྱོས་དང་། །</p>
<p>དེ་ནས་ཁྱོད་ནི་འཆི་བའི་དུས་བྱས་ནས། །</p>
<p>རྒྱལ་བ་འོད་ཟེར་མཐའ་ཡས་ཅན་གྱི་ཞིང་། །</p>
<p>རིན་ཆེན་ལྡན་ཞེས་བྱ་བའི་འཇིག་རྟེན་ཁམས། །</p>
<p>སྟེང་གི་འཇིག་རྟེན་ཁམས་སུ་འགྲོ་བར་འགྱུར། །</p>
<p>དེ་ནས་ཁྱོད་ནི་འཆི་བའི་དུས་བྱས་ནས། །</p>
<p>མྱུར་བ་ཉིད་དུ་སངས་རྒྱས་བྱམས་པ་མཐོང་། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་། ལིཙྪ་བཱི་གཞོན་ནུ་རིན་ཆེན་དྲ་བ་ཅན་དང་། བྱམས་པ་ལ་སོགས་པ་བྱང་ཆུབ་སེམས་དཔའ་བྱེ་བ་ཕྲག་བཞི་བཅུ་དང་། དགྲ་བཅོམ་པ་བྱེ་བ་ཕྲག་དྲུག་ཅུ་དང་། ལྷ་བྱེ་བ་ཕྲག་དགུ་བཅུ་རྩ་དགུ་རྣམས་ཡི་རངས་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །</p>
<p>འཕགས་པ་རིན་ཆེན་དྲ་བ་ཅན་གྱིས་ཞུས་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སྷོ།། །</p>
<p>།རྒྱ་གར་གྱི་མཁན་པོ་ཛྙཱ་ན་གར་བྷ་དང་། ལོཙྪ་བ་བནྡེ་ཡེ་ཤེས་སྙིང་པོས་བསྒྱུར། ཞུས་ཆེན་གྱི་ལོཙྪ་བ་བནྡེ་དཔལ་བརྩེགས་ཀྱིས་ཞུས་ཏེ་གཏན་ལ་ཕབ་པ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>