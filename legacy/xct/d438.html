<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d438' lang='xct'>
<header>
<ul>
<li class='division'>སྡེ་དགེ 438</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། ན་མཿཏཱ་རཱ་ཨེ་ཀ་བིཾ་ཤ་ཏི་སྟོ་ཏྲ་གུ་ཎ་ཧི་ཏ་སཱ་ཀ། བོད་སྐད་དུ། སྒྲོལ་མ་ལ་ཕྱག་འཚལ་ཉི་ཤུ་རྩ་གཅིག་གིས་བསྟོད་པ་ཕན་ཡོན་དང་བཅས་པ། རྗེ་བཙུན་མ་འཕགས་མ་སྒྲོལ་མ་ལ་ཕྱག་འཚལ་ལོ། །</p>
<p>ཕྱག་འཚལ་སྒྲོལ་མ་མྱུར་མ་དཔའ་མོ། །</p>
<p>སྤྱན་ནི་སྐད་ཅིག་གློག་དང་འདྲ་མ། །</p>
<p>འཇིག་རྟེན་གསུམ་མགོན་ཆུ་སྐྱེས་ཞལ་གྱི། །</p>
<p>གེ་སར་ཕྱེ་བ་ལས་ནི་བྱུང་མ། །</p>
<p>ཕྱག་འཚལ་སྟོན་ཀའི་ཟླ་བ་ཀུན་དུ། །</p>
<p>གང་བ་བརྒྱ་ནི་བརྩེགས་པའི་ཞལ་མ། །</p>
<p>སྐར་མ་སྟོང་ཕྲག་ཚོགས་པ་རྣམས་ཀྱིས། །</p>
<p>རབ་ཏུ་ཕྱེ་བའི་འོད་རབ་འབར་མ། །</p>
<p>ཕྱག་འཚལ་གསེར་སྔོ་ཆུ་ནས་སྐྱེས་ཀྱི། །</p>
<p>པདྨས་ཕྱག་ནི་རྣམ་པར་བརྒྱན་མ། །</p>
<p>སྦྱིན་པ་བརྩོན་འགྲུས་དཀའ་ཐུབ་ཞི་བ། །</p>
<p>བཟོད་པ་བསམ་གཏན་སྤྱོད་ཡུལ་ཉིད་མ། །</p>
<p>ཕྱག་འཚལ་དེ་བཞིན་གཤེགས་པའི་གཙུག་ཏོར། །</p>
<p>མཐའ་ཡས་རྣམ་པར་རྒྱལ་བར་སྤྱོད་མ། །</p>
<p>མ་ལུས་ཕ་རོལ་ཕྱིན་པ་ཐོབ་པའི། །</p>
<p>རྒྱལ་བའི་སྲས་ཀྱིས་ཤིན་ཏུ་བསྟེན་མ། །</p>
<p>ཕྱག་འཚལ་ཏུཏྟྭ་ར་ཧཱུྃ་ཡི་གེ། །</p>
<p>འདོད་དང་ཕྱོགས་དང་ནམ་མཁའ་གང་མ། །</p>
<p>འཇིག་རྟེན་བདུན་པོ་ཞབས་ཀྱིས་མནན་ཏེ། །</p>
<p>ལུས་པ་མེད་པར་འགུགས་པར་ནུས་མ། །</p>
<p>ཕྱག་འཚལ་བརྒྱ་བྱིན་མེ་ལྷ་ཚངས་པ། །</p>
<p>རླུང་ལྷ་སྣ་ཚོགས་དབང་ཕྱུག་མཆོད་མ། །</p>
<p>འབྱུང་པོ་རོ་ལངས་དྲི་ཟ་རྣམས་དང་། །</p>
<p>གནོད་སྦྱིན་ཚོགས་ཀྱིས་མདུན་ནས་བསྟོད་མ། །</p>
<p>ཕྱག་འཚལ་ཏྲད་ཅེས་བྱ་དང་ཕཊ་ཀྱིས། །</p>
<p>ཕ་རོལ་འཁྲུལ་འཁོར་རབ་ཏུ་འཇོམས་མ། །</p>
<p>གཡས་བསྐུམ་གཡོན་བརྐྱང་ཞབས་ཀྱིས་མནན་ཏེ། །</p>
<p>མེ་འབར་འཁྲུགས་པ་ཤིན་ཏུ་འབར་མ། །</p>
<p>ཕྱག་འཚལ་ཏུ་རེ་འཇིགས་པ་ཆེན་མོ། །</p>
<p>བདུད་ཀྱི་དཔའ་བོ་རྣམ་པར་འཇོམས་མ། །</p>
<p>ཆུ་སྐྱེས་ཞལ་ནི་ཁྲོ་གཉེར་ལྡན་མཛད། །</p>
<p>དགྲ་བོ་ཐམས་ཅད་མ་ལུས་གསོད་མ། །</p>
<p>ཕྱག་འཚལ་དཀོན་མཆོག་གསུམ་མཚོན་ཕྱག་རྒྱའི། །</p>
<p>སོར་མོས་ཐུགས་ཀར་རྣམ་པར་བརྒྱན་མ། །</p>
<p>མ་ལུས་ཕྱོགས་ཀྱི་འཁོར་ལོས་བརྒྱན་པའི། །</p>
<p>རང་གི་འོད་ཀྱི་ཚོགས་རྣམས་འཁྲུག་མ། །</p>
<p>ཕྱག་འཚལ་རབ་ཏུ་དགའ་བ་བརྗིད་པའི། །</p>
<p>དབུ་རྒྱན་འོད་ཀྱི་ཕྲེང་བ་སྤེལ་མ། །</p>
<p>བཞད་པ་རབ་བཞད་ཏུ་ཏྟྭ་ར་ཡིས། །</p>
<p>བདུད་དང་འཇིག་རྟེན་དབང་དུ་མཛད་མ། །</p>
<p>ཕྱག་འཚལ་ས་གཞི་སྐྱོང་བའི་ཚོགས་རྣམས། །</p>
<p>ཐམས་ཅད་འགུགས་པར་ནུས་མ་ཉིད་མ། །</p>
<p>ཁྲོ་གཉེར་གཡོ་བའི་ཡི་གེ་ཧཱུཾ་གིས། །</p>
<p>ཕོངས་པ་ཐམས་ཅད་རྣམ་པར་སྒྲོལ་མ། །</p>
<p>ཕྱག་འཚལ་ཟླ་བའི་རྩེ་མོས་དབུ་བརྒྱན། །</p>
<p>བརྒྱན་པ་ཐམས་ཅད་ཤིན་ཏུ་འབར་མ། །</p>
<p>རལ་པའི་ཁྲོད་ན་འོད་དཔག་མེད་ལས། །</p>
<p>རྟག་པར་ཤིན་ཏུ་འོད་ནི་མཛད་མ། །</p>
<p>ཕྱག་འཚལ་བསྐལ་པ་ཐ་མའི་མེ་ལྟར། །</p>
<p>འབར་བའི་ཕྲེང་བའི་དབུས་ན་གནས་མ། །</p>
<p>གཡས་བརྐྱང་གཡོན་བསྐུམ་ཀུན་ནས་བསྐོར་དགས། །</p>
<p>དགྲ་ཡི་དཔུང་ནི་རྣམ་པར་འཇོམས་མ། །</p>
<p>ཕྱག་འཚལ་ས་གཞིའི་ངོས་ལ་ཕྱག་གི། །</p>
<p>མཐིལ་གྱིས་བསྣུན་ཅིང་ཞབས་ཀྱིས་བརྡུང་མ། །</p>
<p>ཁྲོ་གཉེར་ཅན་མཛད་ཡི་གེ་ཧཱུྃ་གིས། །</p>
<p>རིམ་པ་བདུན་པོ་རྣམས་ནི་འགེམས་མ། །</p>
<p>ཕྱག་འཚལ་བདེ་མ་དགེ་མ་ཞི་མ། །</p>
<p>མྱ་ངན་འདས་ཞི་སྤྱོད་ཡུལ་ཉིད་མ། །</p>
<p>སྭཱ་ཧཱ་ཨོཾ་དང་ཡང་དག་ལྡན་པས། །</p>
<p>སྡིག་པ་ཆེན་པོ་འཇོམས་པ་ཉིད་མ། །</p>
<p>ཕྱག་འཚལ་ཀུན་ནས་བསྐོར་རབ་དགའ་བའི། །</p>
<p>དགྲ་ཡི་ལུས་ནི་རབ་ཏུ་འགེམས་མ། །</p>
<p>ཡི་གེ་བཅུ་པའི་ངག་ནི་བཀོད་པའི། །</p>
<p>རིག་པ་ཧཱུྃ་ལས་སྒྲོན་མ་ཉིད་མ། །</p>
<p>ཕྱག་འཚལ་ཏུ་རེའི་ཞབས་ནི་བརྡབས་པས། །</p>
<p>ཧཱུྃ་གི་རྣམ་པའི་ས་བོན་ཉིད་མ། །</p>
<p>རི་རབ་མན་དཱ་ར་དང་འབིགས་བྱེད། །</p>
<p>འཇིག་རྟེན་གསུམ་རྣམས་གཡོ་བ་ཉིད་མ། །</p>
<p>ཕྱག་འཚལ་ལྷ་ཡི་མཚོ་ཡི་རྣམ་པའི། །</p>
<p>རི་དགས་རྟགས་ཅན་ཕྱག་ན་བསྣམས་མ། །</p>
<p>ཏཱ་ར་གཉིས་བརྗོད་ཕཊ་ཀྱི་ཡི་གེས། །</p>
<p>དུག་རྣམས་མ་ལུས་པར་ནི་སེལ་མ། །</p>
<p>ཕྱག་འཚལ་ལྷ་ཡི་ཚོགས་རྣམས་རྒྱལ་པོ། །</p>
<p>ལྷ་དང་མིའམ་ཅི་ཡིས་བསྟེན་མ། །</p>
<p>ཀུན་ནས་གོ་ཆ་དགའ་བའི་བརྗིད་ཀྱིས། །</p>
<p>རྩོད་དང་རྨི་ལམ་ངན་པ་སེལ་མ། །</p>
<p>ཕྱག་འཚལ་ཉི་མ་ཟླ་བ་རྒྱས་པའི། །</p>
<p>སྤྱན་གཉིས་པོ་ལ་འོད་རབ་གསལ་མ། །</p>
<p>ཧ་ར་གཉིས་བརྗོད་ཏུ་ཏྟྭ་ར་ཡིས། །</p>
<p>ཤིན་ཏུ་དྲག་པོའི་རིམས་ནི་སེལ་མ། །</p>
<p>ཕྱག་འཚལ་དེ་ཉིད་གསུམ་རྣམས་བཀོད་པའི། །</p>
<p>ཞི་བའི་མཐུ་དང་ཡང་དག་ལྡན་མ། །</p>
<p>གདོན་དང་རོ་ལངས་གནོད་སྦྱིན་ཚོགས་རྣམས། །</p>
<p>འཇོམས་པ་ཏུ་རེ་རབ་མཆོག་ཉིད་མ། །</p>
<p>རྩ་བའི་སྔགས་ཀྱིས་བསྟོད་པ་འདི་དང་། །</p>
<p>ཕྱག་འཚལ་བ་ནི་ཉི་ཤུ་རྩ་གཅིག །ལྷ་མོ་ལ་གུས་ཡང་དག་ལྡན་པའི། །</p>
<p>བློ་ལྡན་གང་གིས་རབ་ཏུ་བརྗོད་པས། །</p>
<p>སྲོད་དང་ཐོ་རངས་ལངས་པར་བྱས་ནས། །</p>
<p>དྲན་པས་མི་འཇིགས་ཐམས་ཅད་རབ་སྟེར། །</p>
<p>སྡིག་པ་ཐམས་ཅད་རབ་ཏུ་ཞི་བ། །</p>
<p>ངན་འགྲོ་ཐམས་ཅད་འཇོམས་པ་ཉིད་དོ། །</p>
<p>རྒྱལ་བ་བྱེ་བ་ཕྲག་བདུན་རྣམས་ཀྱིས། །</p>
<p>མྱུར་དུ་དབང་ནི་བསྐུར་བར་འགྱུར་ལ། །</p>
<p>འདི་ལས་ཆེ་བ་ཉིད་ནི་འཐོབ་ཅིང་། །</p>
<p>སངས་རྒྱས་གོ་འཕང་མཐར་ཐུག་དེར་འགྲོ། །</p>
<p>དེ་ཡི་དུག་ནི་དྲག་པོ་ཆེན་པོ། །</p>
<p>བརྟན་གནས་པའམ་གཞན་ཡང་འགྲོ་བ། །</p>
<p>ཟོས་པ་དང་ནི་འཐུངས་པ་ཉིད་ཀྱང་། །</p>
<p>དྲན་པས་རབ་ཏུ་སེལ་བ་ཉིད་ཐོབ། །</p>
<p>གདོན་དང་རིམས་དང་དུག་གིས་གཟིར་བའི། །</p>
<p>སྡུག་བསྔལ་ཚོགས་ནི་རྣམ་པར་སྤོང་སྟེ། །</p>
<p>སེམས་ཅན་གཞན་པ་རྣམས་ལ་ཡང་ངོ་། །</p>
<p>གཉིས་གསུམ་བདུན་དུ་མངོན་པར་བརྗོད་ན། །</p>
<p>བུ་འདོད་པས་ནི་བུ་ཐོབ་འགྱུར་ཞིང་། །</p>
<p>ནོར་འདོད་པས་ནི་ནོར་རྣམས་ཉིད་ཐོབ། །</p>
<p>འདོད་པ་ཐམས་ཅད་ཐོབ་པར་འགྱུར་ཏེ། །</p>
<p>བགེགས་རྣམས་མེད་ཅིང་སོ་སོར་འཇོམས་འགྱུར། །</p>
<p>བཅོམ་ལྡན་འདས་མ་སྒྲོལ་མ་ལ་ཡང་དག་པར་རྫོགས་པའི་སངས་རྒྱས་ཀྱིས་བསྟོད་པ་གསུངས་པ་རྫོགས་སོ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>