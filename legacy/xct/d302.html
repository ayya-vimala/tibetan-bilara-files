<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d302' lang='xct'>
<header>
<ul>
<li class='division'>སྡེ་དགེ 302</li>
</ul>
</header>
<p>༄༅། །</p>
<p>རྒྱ་གར་སྐད་དུ། བྷི་ཀྵཱ་པྲ་རེ་ཛུ་སཱུ་ཏྲ་ནཱ་མ། བོད་སྐད་དུ། དགེ་སློང་ལ་རབ་ཏུ་གཅེས་པའི་མདོ་ཞེས་བྱ་བ། ཐམས་ཅད་མཁྱེན་པ་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉན་ཡོད་ཀྱི་གྲོང་ཁྱེར་ཆེན་པོ་པད་མ་རྒྱས་པ་ཞེས་བྱ་བའི་གཙུག་ལག་ཁང་ན་བཞུགས་ཏེ། དེ་ནས་དགེ་སློང་གི་དགེ་འདུན་འཁོར་སྟོང་ཕྲག་ཕྱེད་དང་བཅུ་གསུམ་དང་ཐབས་ཅིག་གོ། །</p>
<p>དེ་ནས་དེའི་ཚེ་བཅོམ་ལྡན་འདས་ཀྱི་འཁོར་འདུས་པ་དེའི་ནང་ན་འཕགས་པ་ཉེ་བར་འཁོར་ཞེས་བྱ་བ་དབང་པོ་དུལ་བ། ཐོས་པ་དང་ལྡན་པ། ཤེས་རབ་ཟབ་པ། བཅོམ་ལྡན་འདས་ཀྱིས་ལེགས་པར་གསུངས་པའི་ཆོས་འདུལ་བ་ལ་ལྷག་པར་མོས་ཤིང་མཆོག་ཏུ་འཛིན་པར་གནས་པ་རང་གི་སྟན་ལས་ལངས་ཏེ། །</p>
<p>བླ་གོས་ཕྲག་པ་གཅིག་ཏུ་གཟར་ཏེ། པུས་མོ་གཡས་པའི་ལྷ་ང་ས་ལ་བཙུགས་ནས། ལག་པ་གཉིས་ཀྱི་ཐལ་མོ་སྙིང་གར་སྦྱར་བ་བྱས་ཏེ། འཛུམ་དམུལ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>འཁོར་བའི་འདམ་ནས་པད་མ་ལྟར་བྱུང་བའི། །</p>
<p>སྐྱོབ་མཛད་རི་བོ་ལྟ་བུར་མི་བསྐྱོད་ཐུབ་པའི་སྐུ། །</p>
<p>དཔེ་བྱད་རྒྱན་གྱིས་བརྒྱན་ཅིང་མཚན་གྱི་མེ་ཏོག་མཛེས། །</p>
<p>བལྟ་བས་མི་ངོམས་རབ་མཆོག་ཁྱོད་ལ་ཕྱག་འཚལ་ལོ། །</p>
<p>ཁྱོད་ཀྱིས་བདག་ཅག་འདིར་འདུས་འདི་དག་ལ། །</p>
<p>དགེ་སློང་འབའ་ཞིག་གནས་པས་དགེ་སློང་གི། །</p>
<p>ངོ་བོ་དབྱེ་དང་སྒྲ་འཇུག་ཆེད་བྱ་བ། །</p>
<p>བཞི་པོ་འདི་དག་ཐུབ་པས་གསུང་དུ་གསོལ། །</p>
<p>དེ་ནས་བཅོམ་ལྡན་བདེ་གཤེགས་རབ་དགྱེས་ཏེ། །</p>
<p>ཉེ་བར་འཁོར་ལ་སྤྱན་གཟིགས་འདི་སྐད་གསུངས། །</p>
<p>ལེགས་པར་ཉོན་ཅིག་བུ་ཁྱོད་ཉེ་བར་འཁོར། །</p>
<p>ངས་ནི་ཁྱོད་ཀྱི་སེམས་རངས་བྱ་ཕྱིར་དང་། །</p>
<p>དགེ་སློང་རྣམས་ལ་ཕན་ཕྱིར་དེ་བཤད་དོ། །</p>
<p>དགེ་སློང་ཞེས་བྱ་ཆོས་ཀྱི་རྒྱལ་མཚན་ཏེ། །</p>
<p>དགེ་སློང་ཞེས་བྱ་རྡོ་རྗེ་སྲོག་ཤིང་ཡིན། །</p>
<p>དགེ་སློང་ཞེས་བྱ་སྡུག་བསྔལ་སྤངས་པ་སྟེ། དགེ་སློང་ཞེས་བྱ་རྒྱལ་བའི་སྲས་པོ་ཡིན། །</p>
<p>དགེ་སློང་ཞེས་བྱ་ཉོན་མོངས་སྲོག་བཅད་དེ། །</p>
<p>དགེ་སློང་ཞེས་བྱ་ཐར་པའི་ཚལ་འགྲོའོ། །</p>
<p>དགེ་སློང་རང་གི་ངོ་བོ་བསྡམས་པ་སྟེ། །</p>
<p>རྩ་བ་བཞི་སོགས་ཉིས་བརྒྱ་ལྔ་བཅུ་པ། །</p>
<p>ཆེད་དུ་བྱ་བ་རྣམ་དག་ཚུལ་ཁྲིམས་ཡིན། །</p>
<p>དབྱེ་བ་མིང་གི་དགེ་སློང་གང་ཡིན་དང་། །</p>
<p>རྟགས་ཙམ་འཛིན་དང་ཡང་དག་དགེ་སློང་སྟེ། །</p>
<p>སྒྲ་འཇུག་རྣམ་པར་ཟད་ཕྱིར་དང་། །</p>
<p>དགེ་བ་སློང་དང་ཟས་སློང་དང་། །</p>
<p>ཞི་བར་གནས་དང་ལམ་ཞུགས་དང་། །</p>
<p>ལེགས་པར་འཚོ་དང་ཆགས་སྤངས་དང་། །</p>
<p>ཡིད་འོང་ཕྱིར་ན་དགེ་སློང་ངོ་། །</p>
<p>དགེ་སློང་ཞེས་བྱ་བརྒྱན་པ་སྟེ། །</p>
<p>རྒྱན་སྤངས་རྒྱན་གྱིས་ལེགས་པར་བརྒྱན། །</p>
<p>ཆགས་སྤངས་ཆགས་པ་ཆེན་པོས་སྤྱད། །</p>
<p>བྱུག་པ་ཁྲུས་དང་བཟའ་བ་དང་། །</p>
<p>རྒྱན་དང་གོས་དང་ཁ་དོག་དང་། །</p>
<p>རྟ་དང་གླང་པོ་ཁྱོགས་སོགས་ཀྱི། །</p>
<p>བཞོན་པ་བླ་མེད་དེ་ཡང་བཞོན། །</p>
<p>དེ་དག་འབྱོར་པ་དགེ་སློང་སྟེ། །</p>
<p>དེ་དག་མི་འབྱོར་དགེ་སློང་མིན། །</p>
<p>དེ་ནས་ཉེ་བར་འཁོར་དེ་ཡིས། །</p>
<p>བཅོམ་ལྡན་འདས་ལ་འདི་སྐད་གསོལ། །</p>
<p>ཅི་དེ་བདེ་བར་གཤེགས་པ་ཡིས། །</p>
<p>སྐད་བྱིངས་རྟོགས་པར་དཀའ་བ་གསུངས། །</p>
<p>དེ་ཉིད་བདེ་བར་གཤེགས་པ་ཡིས། །</p>
<p>ཚིག་གི་མུན་པ་ཚིག་གི་ནི། །</p>
<p>མར་མེས་གསལ་བར་མཛད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>གསེར་ལ་སོགས་པ་འཇིག་རྟེན་རྒྱན། །</p>
<p>རབ་ཏུ་སྤངས་པས་སྙིང་རྗེ་ཡི། །</p>
<p>རྒྱན་གྱི་མཆོག་གིས་བརྒྱན་པར་བྱ། །</p>
<p>འཇིག་རྟེན་མ་ཡིན་བསླབ་པ་ཡི། །</p>
<p>གོས་གྱོན་གོས་མཆོག་བཟང་པོ་ཡིན། །</p>
<p>ག་པུར་ལ་སོགས་མ་ཡིན་པའི། །</p>
<p>ཚུལ་ཁྲིམས་བྱུག་པ་མཆོག་གིས་བྱུག །དཀར་དམར་ལ་སོགས་མ་ཡིན་པའི། །</p>
<p>དད་པའི་ཁ་དོག་རྣམ་པར་མཛེས། །</p>
<p>འཇིག་རྟེན་མ་ཡིན་བརྩོན་འགྲུས་ཀྱི། །</p>
<p>བཞོན་པ་བླ་མེད་མགྱོགས་པའི་མཆོག །བསམ་གཏན་ཆོས་སྤྱོད་ཟས་མཆོག་ནི། །</p>
<p>འབྲས་ཆན་པས་ནི་རོ་མཆོག་ལྡན། །</p>
<p>དགེ་འདུན་ཚོགས་ཀྱི་གཞལ་ཡས་ཁང་། །</p>
<p>ཞི་གནས་སྟན་ལ་རབ་ཏུ་སྤྱད། །</p>
<p>དེ་དག་ལྡན་ཞིང་ཕྱིར་མི་ལྡོག །དེ་ནི་ཡང་དག་དགེ་སློང་ཡིན། །</p>
<p>གཙོ་བོ་གསུམ་དང་འཁོར་ལྔར་ལྡན། །</p>
<p>དྲང་སྲོང་སྣོད་བཅས་འཁར་གསིལ་ལྡན། །</p>
<p>ལུས་ངག་ཡིད་གསུམ་རྣམ་པར་བསྡམས། །</p>
<p>རང་གི་སྤྱོད་པ་བརྟུལ་ཞུགས་བསྟན། །</p>
<p>དེ་ཡང་ཡང་དག་དགེ་སློང་ཡིན། །</p>
<p>དེ་གཉིས་ཐར་པའི་གྲོང་ཁྱེར་ལ། བསྙེན་པས་ཐར་པའི་བདེ་བའི་མཆོག །ཡང་དག་མ་ཡིན་གཉིས་ཤོས་ནི། །</p>
<p>ལྷུང་གཟེད་ལ་སོགས་རབ་འབར་བས། །</p>
<p>དམྱལ་བར་ཁྲོ་ཆུ་ལྟ་བུར་ནི། །</p>
<p>བསྐལ་པ་སྟོང་ཕྲག་བཞི་རུ་འཚེད། །</p>
<p>ལ་ལའི་ཚུལ་ཁྲིམས་བདེ་བ་སྟེ། །</p>
<p>ལ་ལའི་ཚུལ་ཁྲིམས་སྡུག་བསྔལ་རྒྱུ། །</p>
<p>ཚུལ་ཁྲིམས་ལྡན་པ་བདེ་བའི་མཆོག །ཚུལ་ཁྲིམས་འཆལ་བ་སྡུག་བསྔལ་ཡིན། །</p>
<p>ཤིན་ཏུ་ལེགས་པར་ཚུལ་ཁྲིམས་གང་། །</p>
<p>བསྡམས་པས་མི་དེ་མཛེས་པའི་གཟུགས། །</p>
<p>འདུལ་བ་ལ་ནི་ཉེ་བར་གནས། །</p>
<p>ཚུལ་ཁྲིམས་བསླབ་པ་རང་ཡིད་ཆེས། །</p>
<p>མི་དེ་ཉི་མ་གཅིག་ལ་ཡང་། །</p>
<p>བསོད་ནམས་ཕུང་པོ་དཔག་མེད་པ། །</p>
<p>སོག་ཅིང་སངས་རྒྱས་འབྲས་བུ་སྐྲུན། །</p>
<p>རང་གིས་རང་ལ་བསླུས་འདེབས་ཤིང་། །</p>
<p>བསླབ་པ་ལ་ནི་མི་གནས་ཤིང་། །</p>
<p>བདེ་བར་གཤེགས་པའི་རྒྱལ་མཚན་འཛིན། །</p>
<p>གཟུགས་ཙམ་ལ་ནི་བརྟེན་ནས་སུ། །</p>
<p>ང་ནི་དགེ་སློང་ཡིན་ཟེར་བ། །</p>
<p>གླང་སྨྱོན་སྣ་རལ་བཏགས་པའམ། །</p>
<p>སྦྲུམ་མ་སྐྱུར་རྩི་འཐུངས་པ་ལྟར། །</p>
<p>མི་དེ་ཉི་མ་གཅིག་ལ་ཡང་། །</p>
<p>སྡིག་པའི་ས་བོན་དཔག་མེད་དང་། །</p>
<p>རང་ལ་གནོད་པ་སྣ་ཚོགས་པ། །</p>
<p>བྱེད་པར་འགྱུར་བ་ཁོ་ན་ཡིན། །</p>
<p>གང་ཞིག་བསླབ་ལ་མི་གནས་ཤིང་། །</p>
<p>བདེར་གཤེགས་རྒྱལ་མཚན་འཛིན་པ་བས། །</p>
<p>བསླབ་པ་མི་གནས་སྐད་ཅིག་ལ། །</p>
<p>གཟུགས་པོར་ཁྱིམ་པར་གནས་པ་བཟང་། །</p>
<p>བསླབ་པ་མི་གནས་རྟགས་འཛིན་པ། །</p>
<p>འཇིག་རྟེན་པ་ནི་ཐམས་ཅད་ཀྱི། །</p>
<p>སྙིང་དུ་སྡུག་པར་མི་འགྱུར་ཞིང་། །</p>
<p>ཀུན་གྱི་ཚིག་གི་ངན་སྣོད་ས། །</p>
<p>དཔེར་ན་སྡོང་པོ་བཟང་པོ་ལ། །</p>
<p>ཡུན་རིང་ཡལ་ག་འཁྲུང་བ་བཞིན། །</p>
<p>མི་དེ་རྟགས་ཙམ་ཡུན་རིང་ན། །</p>
<p>ཁ་ན་མ་ཐོའི་གཏམ་འཕེལ་དང་། །</p>
<p>སྡིག་པའི་ལས་རྣམས་འཕེལ་བར་བཤད། །</p>
<p>ཚུལ་ཁྲིམས་འདི་ནི་བདེ་བའི་མཆོག །ཚུལ་ཁྲིམས་འདི་ནི་ཐར་པའི་ལམ། །</p>
<p>ཚུལ་ཁྲིམས་འདི་ནི་ཡོན་ཏན་ཞིང་། །</p>
<p>ཚུལ་ཁྲིམས་འདི་ནི་སངས་རྒྱས་རྒྱུ། །</p>
<p>ཚུལ་ཁྲིམས་འདི་ནི་རབ་མཆོག་ཡིན། །</p>
<p>མིག་གི་འབྲས་བུ་བཞིན་དུ་སྲུངས། །</p>
<p>སྲོག་ལ་བབ་ཀྱང་ཚུལ་ཁྲིམས་ནི། །</p>
<p>གཏོང་བ་མི་མཁས་བླུན་པོ་ཡིན། །</p>
<p>སྲོག་ཆད་ཕྱི་མར་སྐྱེ་བ་སྟེ། །</p>
<p>ཚུལ་ཁྲིམས་ཕྱི་ནས་དེ་ལྟར་མིན། །</p>
<p>དེ་བས་ཉེ་བར་འཁོར་སོགས་ཀྱིས། །</p>
<p>འདི་ཉིད་ལ་ནི་བརྟན་པར་ཟུང་། །</p>
<p>དེ་སྐད་ཅེས་བཅོམ་ལྡན་འདས་ཀྱིས་བཀའ་སྩལ་ཏེ། ཉེ་བར་འཁོར་ལ་སོགས་པ་དགེ་སློང་དེ་དེ་དག་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །</p>
<p>དགེ་སློང་ལ་རབ་ཏུ་གཅེས་པའི་མདོ་ཞེས་བྱ་བ་རྫོགས་སོ།།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>