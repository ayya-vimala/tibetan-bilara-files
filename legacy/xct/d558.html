<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d558' lang='xct'>
<header>
<ul>
<li class='division'>སྡེ་དགེ 558</li>
</ul>
</header>
<p>རྒྱ་གར་སྐད་དུ། མ་ཧཱ་ས་ཧ་སྲ་པྲ་མརྡ་ན་ནཱ་མ་སཱུ་ཏྲ། བོད་སྐད་དུ། སྟོང་ཆེན་མོ་རབ་ཏུ་འཇོམས་པ་ཞེས་བྱ་བའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན། བྱ་རྒོད་ཕུང་པོའི་རིའི་ལྷོ་ཕྱོགས་ཀྱི་ངོས་སངས་རྒྱས་ཀྱི་སྤྱོད་ཡུལ་ཤིང་ལྗོན་པ་རབ་ཏུ་སྣང་བའི་ནགས་ཚོགས་ན་དགེ་སློང་གི་དགེ་འདུན་ཆེན་པོ་སྟོང་ཉིས་བརྒྱ་ལྔ་བཅུ་ལ་འདི་ལྟ་སྟེ། ཚེ་དང་ལྡན་པ་ཤཱ་རིའི་བུ་དང་། ཚེ་དང་ལྡན་པ་མཽད་གལ་གྱི་བུ་ཆེན་པོ་དང་། ཚེ་དང་ལྡན་པ་འོད་སྲུང་ཆེན་པོ་དང་། ཚེ་དང་ལྡན་པ་ག་ཡཱ་འོད་སྲུང་དང་། ཚེ་དང་ལྡན་པ་ཆུ་ཀླུང་འོད་སྲུང་དང་། ཚེ་དང་ལྡན་པ་ཅང་ཤེས་ཀཽཎྜི་ནྱ་དང་། ཚེ་དང་ལྡན་པ་དགའ་བྱེད་དང་། ཚེ་དང་ལྡན་པ་ཀཱ་ཏྱཱའི་བུ་ཆེན་པོ་དང་། ཚེ་དང་ལྡན་པ་བཀྐུ་ལ་དང་། ཚེ་དང་ལྡན་པ་རླངས་པ་དང་། ཚེ་དང་ལྡན་པ་གསུས་པོ་ཆེ་དང་། ཚེ་དང་ལྡན་པ་ངག་དབང་དང་། ཚེ་དང་ལྡན་པ་རྟ་ཐུལ་དང་། ཚེ་དང་ལྡན་པ་རབ་འབྱོར་དང་། ཚེ་དང་ལྡན་པ་ལག་བཟང་དང་། ཚེ་དང་ལྡན་པ་མ་འགགས་པ་དང་། ཚེ་དང་ལྡན་པ་ལྟེང་རྒྱས་འོད་སྲུང་དང་། ཚེ་དང་ལྡན་པ་ནམ་གྲུ་ནས་ཚེ་དང་ལྡན་པ་ཀུན་དགའ་བོའི་བར་དུ་དེ་ལ་སོགས་པའི་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དག་དང་ཐབས་ཅིག་ཏུ་བཞུགས་སོ། །</p>
<p>དེའི་ཚེ་བཅོམ་ལྡན་འདས་དགེ་སློང་གི་དགེ་འདུན་དང་བཅས་པ་ལ་ལུས་འཕགས་མོའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་ན་བཟའ་དང་། བཤོས་དང་། གཟིམས་ཆ་དང་། སྙུན་གྱི་གསོས་སྨན་དང་། ཡོ་བྱད་རྣམས་ཀྱིས་བཀུར་སྟིར་བྱས། བླ་མར་བྱས། བསྟི་སྟང་དུ་བྱས། མཆོད་པར་བྱས་སོ། །</p>
<p>ཡང་དེའི་ཚེ་ས་ཡང་ཆེར་གཡོས་པར་གྱུར། སྤྲིན་འདུས་པ་ཆེན་པོ་ཡང་བྱུང་། དུས་མ་ཡིན་པའི་རླུང་དང་། སེར་བ་ཆེན་པོ་དང་། སྤྲིན་ཆེན་པོ་ལས་ཆར་པ་ཆེན་པོ་ཡང་འབབ་པར་གྱུར། འབྲུག་ཀྱང་དི་རི་རི་ཟེར། གློག་ཀྱང་བྱུང་། ཕྱོགས་བཅུ་ཡང་འཁྲུགས་པར་གྱུར་ཏོ། །</p>
<p>མུན་པ་མུན་ནག་ཆེན་པོ་ཡང་བྱུང་སྟེ། སྐར་མ་རྣམས་ཀྱང་མི་སྣང་། ཉི་མ་དང་ཟླ་བ་རྣམས་ཀྱང་འོད་དང་མི་ལྡན་པར་གྱུར་ཏེ། ལྷན་ནེར་མ་ཡིན། ལྷང་ངེར་མ་ཡིན་ཞིང་འོད་མི་གསལ་བར་གྱུར་ཏོ། །</p>
<p>དེ་ནས་ཡང་ཡངས་པ་ཅན་གྱི་གྲོང་ཁྱེར་ཆེན་པོར་འཇིགས་པ་དེ་དག་བྱུང་བ་དང་། ཡངས་པ་ཅན་གྱི་ལི་ཙྪ་བཱི་ཁ་ཅིག་གིས་གྲོང་གཞན་དང་གྲོང་ཁྱེར་བ་གང་ཡིན་པ་དེ་གདོན་འབྱུང་པོས་བཏབ་པར་གྱུར། གྲོང་གི་གཞོན་ནུ་རྣམས་དང་། རྩིས་མཁན་རྣམས་དང་། བློན་པོ་དང་། བློན་པོ་ཆེན་པོ་དང་། འཁོར་ན་གནས་པ་དང་། བྲན་ཕོ་དང་། བྲན་མོ་དང་། ལས་བྱེད་པ་དང་། མངག་པ་དང་། གཡོག་ཁ་ཅིག་ཀྱང་གདོན་འབྱུང་པོས་བཏབ་པར་གྱུར། ཡུལ་ཡངས་པ་ཅན་གྱི་ལྗོངས་ཀུན་གྱི་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་རྣམས་ཀྱང་འཇིགས་སྐྲག་དངངས་ཏེ་སྐྱི་བུང་ཞེས་བྱེད་ནས་ཁ་གནམ་དུ་བལྟས་ཏེ་ངུ་འབོད་ཅིང་། སངས་རྒྱས་དང་། ཆོས་དང་། དགེ་འདུན་ལ་ཕྱག་འཚལ། བྲམ་ཟེ་དང་ཁྱིམ་བདག་གང་དག་སངས་རྒྱས་ཀྱི་བསྟན་པ་ལ་མངོན་པར་མ་དད་པའི་བྲམ་ཟེ་དང་། ཁྱིམ་བདག་དེ་དག་ཁ་ཅིག་ནི་ཚངས་པ་ལ་ཕྱག་འཚལ། ཁ་ཅིག་ནི་བརྒྱ་བྱིན་ལ། ཁ་ཅིག་ནི་འཇིག་རྟེན་སྐྱོང་བ་རྣམས་ལ་ཕྱག་འཚལ། ཁ་ཅིག་ནི་དབང་ཕྱུག་ཆེན་པོ་དང་། ནོར་བུ་བཟང་པོ་དང་། གང་བ་བཟང་པོ་དང་། འཕྲོག་མ་དང་། ཉི་མ་དང་། ཟླ་བ་དང་། གཟའ་དང་། སྐར་མ་དང་། རི་དང་། ནགས་ཚོགས་དང་། སྨན་དང་། ཤིང་ལྗོན་པ་དང་། ཀླུང་དང་། ལྟེང་ཀ་དང་། མཚེའུ་དང་། རྫིང་བུ་དང་། རྫིང་དང་། མཆོད་རྟེན་གྱི་གནས་ན་གནས་པ་དག་ལ་ཕྱག་འཚལ་ཞིང་བདག་ཅག་འདི་འདྲ་བའི་གནོད་པས་འཇིགས་པའི་གནས་ནས་ཇི་ལྟར་ཐར་བར་འགྱུར་སྙམ་དུ་སེམས་ཤིང་འཁོད་པ་དག་བཅོམ་ལྡན་འདས་ཀྱིས་མི་ལས་འཕགས་པའི་སྤྱན་རྣམ་པར་དག་པས་གཟིགས་སོ། །</p>
<p>དེ་ནས་བཅོམ་ལྡན་འདས་ཀྱིས་རྫུ་འཕྲུལ་མངོན་པར་འདུ་མཛད་པ་གང་མངོན་པར་འདུ་མཛད་པས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དབྱངས་ཀྱིས་གོ་བར་གྱུར་ནས་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་དད་པར་གྱུར་ཏེ་འདུས་པར་གྱུར་པ་རྣམ་པ་དེ་ལྟ་བུའི་རྫུ་འཕྲུལ་མངོན་པར་འདུ་མཛད་པ་མངོན་པར་འདུ་མཛད་དོ། །</p>
<p>དེ་ནས་མི་མཇེད་ཀྱི་བདག་པོ་ཚངས་པ་དང་། ཚངས་རིས་ཀྱི་ལྷ་རྣམས་དང་། ལྷ་རྣམས་ཀྱི་དབང་པོ་བརྒྱ་བྱིན་དང་། སུམ་ཅུ་རྩ་གསུམ་གྱི་ལྷ་རྣམས་དང་། རྒྱལ་པོ་ཆེན་པོ་བཞི་དང་། རྒྱལ་ཆེན་བཞིའི་རིས་ཀྱི་ལྷ་རྣམས་དང་། གནོད་སྦྱིན་གྱི་སྡེ་དཔོན་ཉི་ཤུ་རྩ་བརྒྱད་དང་། གནོད་སྦྱིན་ཆེན་པོ་སྟོབས་པོ་ཆེ་སུམ་ཅུ་རྩ་གཉིས་དང་། འཕྲོག་མ་བུ་དང་བཅས་འཁོར་དང་བཅས་པ་ཁ་དོག་འཕགས་པ་དག་ནུབ་མོ་འདས་པ་དང་། དག་པ་ལྟ་བུའི་བྱ་རྒོད་ཕུང་པོའི་རི་ལ་བདག་གི་ཁ་དོག་དང་མཐུས་སྣང་བ་ཆེན་པོས་སྣང་བར་བྱས་ཏེ། བཅོམ་ལྡན་འདས་ག་ལ་བ་དེར་དོང་ནས་ཕྱིན་པ་དང་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་ནས་ཚིག་གཅིག་དབྱངས་གཅིག་ངག་གཅིག་ཏུ་བཅོམ་ལྡན་འདས་ལ་ཚིགས་སུ་བཅད་དེ་མངོན་པར་བསྟོད་པ། ཤིན་ཏུ་འབར་བའི་གསེར་དང་འདྲ། །</p>
<p>ཟླ་བ་ཉ་བའི་འོད་དང་མཚུངས། །</p>
<p>དཔལ་ལྡན་རྣམ་ཐོས་བུ་བཞིན་བརྟན། །</p>
<p>རིན་ཆེན་རྣམས་ཀྱི་འབྱུང་གནས་ལགས། །</p>
<p>སེང་གེ་གླང་ཆེན་འདྲ་བའི་འགྲོས། །</p>
<p>གླང་ཆེན་མྱོས་པ་བཞིན་དུ་གནོན། །</p>
<p>གསེར་གྱི་རི་བོ་དང་ཡང་མཚུངས། །</p>
<p>འཛམ་བུ་གླིང་གི་གསེར་རྒྱན་འདྲ། །</p>
<p>སྐར་མ་རྣམས་ཀྱིས་ཡོངས་བསྐོར་བའི། །</p>
<p>ནམ་མཁའི་ཟླ་བ་དྲི་མེད་བཞིན། །</p>
<p>ཉན་ཐོས་དགེ་འདུན་རྣམས་ཀྱི་དབུས། །</p>
<p>མཚན་རྣམས་ཀྱིས་ནི་བརྒྱན་པར་གྱུར། །</p>
<p>ལྷ་དང་བཅས་པའི་འཇིག་རྟེན་འདི། །</p>
<p>ཐུབ་པ་ལ་ནི་སྐྱབས་སུ་མཆི། །</p>
<p>མི་རྣམས་ལ་ནི་ཕན་པའི་ཕྱིར། །</p>
<p>སྲུང་བ་དུས་སུ་ཉེ་བར་གནས། །</p>
<p>སངས་རྒྱས་སྔ་མས་བཤད་པ་ཡི། །</p>
<p>སྟོང་ཆེན་རབ་འཇོམས་མདོ་སྡེ་འདི། །</p>
<p>ཁོ་ར་ཁོར་ཡུག་རི་མཐའི་བར། །</p>
<p>མཚམས་གཅོད་པ་ཡི་དམ་པ་ལགས། །</p>
<p>ཕྱག་འཚལ་སྐྱེས་བུ་དཔའ་ཁྱོད་ལ། །</p>
<p>ཕྱག་འཚལ་སྐྱེས་བུ་མཆོག་ཁྱོད་ལ། །</p>
<p>ཆོས་ཀྱི་རྒྱལ་པོ་ཐུབ་ཆེན་ལ། །</p>
<p>ཐལ་མོ་སྦྱར་ཏེ་ཕྱག་འཚལ་ལོ། །</p>
<p>དེ་ནས་བཅོམ་ལྡན་འདས་ཀྱིས་ཡུད་ཙམ་ཞིག་ཅང་མི་གསུང་བར་དགོངས་ནས་རྒྱལ་པོ་ཆེན་པོ་བཞི་པོ་དག་ལ་བཀའ་སྩལ་པ། རྒྱལ་པོ་ཆེན་པོ་དག་གང་ཁྱོད་ཀྱི་འཁོར་ངའི་འཁོར་ལ་འཚེ་བར་སེམས་པ་དེ་ནི་ཚུལ་མ་ཡིན་ནོ། །</p>
<p>དེ་ཅིའི་ཕྱིར་ཞེ་ན། མིའི་འཇིག་རྟེན་འདིར་སངས་རྒྱས་བྱུང་བ་དང་། ཆོས་ལེགས་པར་གསུངས་པ་དང་། དགེ་འདུན་ལེགས་པར་བསྒྲུབས་པ་དེ་ལ་ས་བོན་འདི་བཏབ་ན་སངས་རྒྱས་བཅོམ་ལྡན་འདས་རྣམས་དང་། རང་སངས་རྒྱས་རྣམས་དང་། དགྲ་བཅོམ་པ་རྣམས་དང་། ཉན་ཐོས་རྣམས་འཇིག་རྟེན་དུ་འབྱུང་བར་འགྱུར། དེ་ལ་འཇིག་རྟེན་དེ་དག་གིས་དགེ་བའི་རྩ་བ་བསྐྱེད་ནས་ལྷའི་རིས་སུམ་ཅུ་རྩ་གཉིས་ལས་ལྷའི་རིས་གང་ཡང་རུང་བ་དག་ཏུ་སྐྱེ་བར་འགྱུར། རྒྱལ་པོ་དག་ཀྱང་དམག་རྣམ་བཞི་དང་ལྡན་པ་ནས་གླིང་བཞི་ལ་དབང་བའི་འཁོར་ལོས་སྒྱུར་བའི་རྒྱལ་པོར་འགྱུར་རོ། །</p>
<p>རྒྱ་མཚོ་ལ་ཐུག་པའི་སའི་དཀྱིལ་འཁོར་ཆེན་པོར་ཆོས་ཀྱི་རྒྱལ་སྲིད་བྱེད་པར་འགྱུར་ཏེ། དེ་དག་ལ་ཡང་བུ་དཔའ་བ། རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཚན་པོ་ཆེའི་སྟོབས་ཀྱི་ཤུགས་བདོག་པ། ཕ་རོལ་གྱི་སྡེ་རབ་ཏུ་འཇོམས་པ། རིན་པོ་ཆེ་སྣ་བདུན་དང་ལྡན་པ་སྟོང་འབྱུང་བར་འགྱུར་རོ། །</p>
<p>དེ་བས་ན་འཇིག་རྟེན་འདིར་རྣམ་པ་འདི་ལྟ་བུ་འབྱུང་བར་འགྱུར་བར་ཁྱེད་སྙིང་ལས་ཆུང་ངུས་གནས་པས་གནས་པར་གྱིས་ཤིག །དེ་ནས་རྒྱལ་པོ་ཆེན་པོ་རྣམ་ཐོས་ཀྱི་བུ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བདག་ཅག་ལ་གྲོང་དང་། སྐྱེད་མོས་ཚལ་དང་། གཞལ་མེད་ཁང་དང་། ཁང་པ་བརྩེགས་པ་དང་། བསིལ་ཁང་དང་། སྒོ་ཁང་དང་། རྟ་བབས་དང་། སྐར་ཁུང་དང་། དར་གྱི་ལྡ་ལྡི་བཟང་ཞིང་མཛེས་པ་རྣམ་པ་སྣ་ཚོགས་དང་ལྡན་པ་དང་། དྲིལ་བུ་དང་མུ་ཏིག་གི་དྲ་བས་ཡོངས་སུ་བསྐོར་བ་དང་། པོག་ཕོར་ནས་བདུག་པས་བདུགས་པ་དག་དང་མེ་ཏོག་གིས་གཏོར་བའི་ཁྱིམ་དང་། གནས་དང་ཁང་པ་ཆེན་པོ་དག་མཆིས་ཏེ། དེར་བདག་ཅག་བུད་མེད་བརྒྱ་ཕྲག་སྟོང་དག་གིས་ཡོངས་སུ་བསྐོར་ཅིང་འདོད་པའི་ཡོན་ཏན་ལྔ་ཚངས་པར་སྤྱོད་པ་དང་ལྡན་པར་གྱུར་ནས་གནས་ཏེ། བཙུན་པ་བཅོམ་ལྡན་འདས་བདག་ཅག་རབ་ཏུ་མྱོས་པས་བག་མ་མཆིས་པར་གནས་པས་གནས་པ་ན། འཁོར་ཟས་དང་སྐོམ་ཚོལ་དུ་ཕྱོགས་བཅུ་ཀུན་ཏུ་འབྱེར་ཞིང་སྐྱེས་པ་དང་། བུད་མེད་དང་། ཁྱེའུ་དང་། བུ་མོ་དང་། བཙས་མ་ཐག་པ་དང་། དུད་འགྲོའི་སྐྱེ་གནས་སུ་གཏོགས་པའི་སྲོག་ཆགས་རྣམས་ཀྱི་མདངས་འཕྲོག །འཚེ་བར་བགྱིད། བགེགས་བགྱིད། གསོད་པར་བགྱིད། སྲོག་དང་བྲལ་བར་བགྱིད་དེ། བཙུན་པ་བཅོམ་ལྡན་འདས་ཀྱི་སྤྱན་སྔར་བདག་ཅག་གིས་འཁོར་བཞིའི་མདུན་དུ་བདག་ཅག་གི་འཁོར་གྱི་ཚུལ་གྱི་མཚན་མ་བསྟན་པར་བགྱིའོ། །</p>
<p>གང་གིས་འཁོར་གྱི་གདོན་བྱུང་བ་དེར་རྒྱལ་པོ་ཆེན་པོ་དེའི་གཟུགས་མཆོད་རྟེན་དང་བཅས་པ་ཆེན་པོ་བགྱིས་ཏེ། ནད་པས་རྒྱལ་པོ་ཆེན་པོ་དེའི་མིང་ནས་དབྱུང་ཞིང་དྲི་སྣ་ཚོགས་ཀྱིས་རང་གི་ལག་ནས་བདུག་པར་བགྱིའོ། །</p>
<p>དོག་ས་ལ་མེ་ཏོག་སིལ་མ་བཀྲམ་སྟེ། ཞུགས་མར་བུས་ལ་མཆོད་རྟེན་དེ་ལ་མཆོད་པར་བགྱིའོ། །</p>
<p>བཙུན་པ་བཅོམ་ལྡན་འདས་བདག་གི་འཁོར་གནོད་སྦྱིན་གྱི་གདོན་གྱིས་བཏབ་པའི་ཚུལ་གྱི་མཚན་མ་ནི་འདི་ལྟ་བུ་ལགས་ཏེ། ཕྱི་ཕྱིར་རྒོད་ཅིང་འཇིགས་པར་འགྱུར། །</p>
<p>སྨྲ་བར་བགྱིད་ཅིང་ཁྲོ་བར་འགྱུར། །</p>
<p>དེ་ནི་གཉིད་ཀྱང་ལོག་པར་འགྱུར། །</p>
<p>ཡང་ན་ཤིན་ཏུ་ན་བར་འགྱུར། །</p>
<p>རྟག་ཏུ་གྱེན་དུ་ལྟ་བར་འགྱུར། །</p>
<p>སྐར་མ་དག་ལ་སྙེགས་པར་བགྱིད། །</p>
<p>ནུབ་མོ་ཤིན་ཏུ་དགའ་བར་འགྱུར། །</p>
<p>རྟག་ཏུ་འདར་ཞིང་སྒྲ་འབྱིན་ཏེ། །</p>
<p>དེ་ལ་སྔགས་ཀྱི་ཚིག་མཆིས་ཀྱིས། །</p>
<p>འཇིག་རྟེན་མགོན་པོ་བདག་ལ་གསོན། །</p>
<p>སྱཱད་ཡ་ཐེ་དན། སིད་དྷེ་སུ་སིད་དྷེ། ས་ཏྭེ་ཨ་རེ། ཨ་ར་ཎེ། བ་ལེ། མ་ཧཱ་བ་ལེ། ཛམ་བྷེ། ཛ་ཊི་ལེ། ཨ་ཁ་ནེ། མ་ཁ་ནེ། ཁ་ཁ་ནེ། ཁ་རཊྚེ། ཁ་རརྒེ་ཧ་རི་པིངྒ་ལེ། ཏེ་མིངྒི་ལེ། ཏེ་མིངྒི་ལེ། ཏེ་མིངྒི་ལེ། ཏི་མིངྒི་ལི་ནི་མཾ་ག་ལྱེ་སྭཱ་ཧཱ། བདག་གི་སྔགས་ཀྱི་ཚིག་རྣམས་གྲུབ་པར་གྱུར་ཅིག །རྒྱལ་པོ་ཆེན་པོ་རྣམ་ཐོས་ཀྱི་བུའི་མིང་དང་། སྟོབས་དང་། དབང་ཕྱུག་དང་། བྱིན་གྱིས་བདག་དགེ་བར་གྱུར་ཅིག་སྭཱ་ཧཱ། དེ་ནས་རྒྱལ་པོ་ཆེན་པོ་ཡུལ་འཁོར་སྲུང་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བདག་གི་འཁོར་དྲི་ཟའི་གདོན་གྱིས་བཏབ་པའི་ཚུལ་གྱི་མཚན་མ་ནི་འདི་ལྟ་བུ་ལགས་ཏེ། གླུ་ལེན་ཅིང་ནི་བྲོ་རྡུང་སྟེ། །</p>
<p>རྒྱན་རྣམས་ལ་ཡང་དགའ་བར་བགྱིད། །</p>
<p>བརྐམ་པ་མ་མཆིས་མང་བར་སྨྲ། །</p>
<p>རྒོད་པར་བགྱིད་ཅིང་ཁྲོ་བར་འགྱུར། །</p>
<p>སྐོམ་པར་འགྱུར་ལ་མིག་དམར་ཏེ། །</p>
<p>རྟག་ཏུ་རིམས་ཀྱིས་འདེབས་པར་བགྱིད། །</p>
<p>མིག་ཀྱང་འབྱེད་པར་མི་བགྱིད་དེ། །</p>
<p>རྒྱབ་ཀྱིས་ཕྱོགས་ཤིང་ཉལ་བར་བགྱིད། །</p>
<p>དེ་ལ་སྔགས་ཀྱི་ཚིག་མཆིས་ཀྱིས། །</p>
<p>འཇིག་རྟེན་མགོན་པོ་བདག་ལ་གསོན། །</p>
<p>སྱཱད་ཡ་ཐེ་དན། ཨ་ཁེ། ན་ཁེ། བི་ན་ཁེ། བྷན་དྷེ། བ་རཱངྒེ། ཙ་པ་ལེ། བ་ཁེ། བ་ཁ་ནེ། ཨ་ཁི་ནི། ན་ཁེ་ནི། བ་ཧུ་ལེ། བྷ་ཁེ། བྷ་ག་ན་ད་ལེ། བ་ཤེ་བ་ཤ་བརྟཱིན་སྭཱ་ཧཱ། རྒྱལ་པོ་ཆེན་པོ་ཡུལ་འཁོར་སྲུང་གི་མིང་དང་། སྟོབས་དང་། དབང་ཕྱུག་དང་། བྱིན་གྱིས་བདག་གདོན་ཐམས་ཅད་དང་གནོད་པ་ཐམས་ཅད་ལས་ཐར་བར་གྱུར་ཅིག་སྭཱ་ཧཱ། དེ་ནས་རྒྱལ་པོ་ཆེན་པོ་འཕགས་སྐྱེས་པོ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ནས་བཅོམ་ལྡན་འདས་ཉིད་ལ་ཕྱག་འཚལ་ཞིང་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བདག་གི་འཁོར་ཡི་དགས་གྲུལ་བུམ་གྱིས་ཟིན་པའི་ཚུལ་གྱི་མཚན་མ་ནི་འདི་ལྟ་བུ་ལགས་ཏེ། ཤིན་ཏུ་སྐོམ་པས་འདེབས་པར་འགྱུར། །</p>
<p>གཡེང་བས་བཏབ་ཅིང་ལྟ་བར་འགྱུར། །</p>
<p>བཞིན་ཡང་དམར་པོར་གདའ་བར་འགྱུར། །</p>
<p>བསྐུམས་ནས་ས་ལ་ཉལ་བར་འགྱུར། །</p>
<p>ཁ་དོག་ངན་ཅིང་ལུས་ཀྱང་སྐེམ། །</p>
<p>སྐྲ་དང་སེན་མོ་རིང་བ་སྟེ། །</p>
<p>དྲི་མ་ཅན་ལ་དྲི་མི་བདའ། །</p>
<p>བརྫུན་དང་ཀྱལ་པ་སྨྲ་བར་བགྱིད། །</p>
<p>དེ་ལ་སྔགས་ཀྱི་ཚིག་མཆིས་ཀྱིས། །</p>
<p>འཇིག་རྟེན་མགོན་པོ་བདག་ལ་གསོན། །</p>
<p>སྱཱད་ཡ་ཐེ་དན། ཁ་ཁ་ཁ་མི། ཁ་ལ་ནེ། ཁ་ལ་མི། ཁ་རཱ་ལི། ཁ་ར་ལི། ཀ་ར་ཁེ། ཀ་ཤ་ནི། ཀ་ར་ཊེ། ཀཱ་ལི། ཀཱ་མི་ནི། བི་བ་ལེ། བིདྷེ་ཡ་ཤ་ཡ་ནི་ས་མ་བ་ཏེ། ཤ་མ། ཤ་མ་ནི་སྭཱ་ཧཱ། རྒྱལ་པོ་ཆེན་པོ་འཕགས་སྐྱེས་པོའི་མིང་དང་། སྟོབས་དང་། དབང་ཕྱུག་དང་། བྱིན་གྱིས་བདག་གི་གདོན་དང་། གནོད་པ་ཐམས་ཅད་ཞི་བར་གྱུར་ཅིག་སྭཱ་ཧཱ། དེ་ནས་རྒྱལ་པོ་ཆེན་པོ་མིག་མི་བཟང་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ནས། བཅོམ་ལྡན་འདས་ཉིད་ལ་ཕྱག་འཚལ་ཞིང་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བདག་གི་འཁོར་ཀླུ་འདབ་བཟངས་ཀྱི་གདོན་གྱིས་བཏབ་པའི་ཚུལ་གྱི་མཚན་མ་ནི་འདི་ལྟ་བུ་ལགས་ཏེ། སྐྱིགས་བུས་འདེབས་ཤིང་དབུགས་ཀྱང་འབྱིན། །</p>
<p>དེ་བཞིན་དབུགས་ཀྱང་གྲང་བར་འགྱུར། །</p>
<p>རྔུལ་ཞིང་དབུ་བ་ཁ་ཆུ་འབྱུང་། །</p>
<p>ཕྱི་ཕྱིར་གཉིད་ཀྱང་ལོག་པར་འགྱུར། །</p>
<p>ཁ་དོག་ལྡན་ཞིང་དཔའ་བ་སྟེ། །</p>
<p>དེ་བཞིན་འདར་ཞིང་རྒྱུག་པར་འགྱུར། །</p>
<p>སེན་མོ་དག་ཀྱང་སྟོན་པར་བགྱིད། །</p>
<p>དོག་སར་མཆིས་ཤིང་ངུ་བར་བགྱིད། །</p>
<p>དེ་ལ་སྔགས་ཀྱི་ཚིག་མཆིས་ཀྱིས། །</p>
<p>འཇིག་རྟེན་མགོན་པོ་བདག་ལ་གསོན། །</p>
<p>སྱཱད་ཡ་ཐེ་དན། ཀྲ་ཀ་མི། ཀྲ་ག་མ་ནི། ཀྲ་ག་སེ། ཀྲུ་གྲ་ཤེ། ཀྲ་ཀྲ། ཤ་མི། ཀྲུ་ཤྲུ་མི་ཀྲུ་ཤྲུ་མེ། ཀྲུཀྐ། ཀུ་ཀླུ་མ། ཀྲུ་གེ། ཨ་ག་ལེ། ན་ག་ལེ། ས་མ་ག་ལེ། ཀུ་ཧུ་མེ། གུ་མེ། ཨ་ལ་ཀེ། ཀ་ལུ་ཀེ། ཀ་ལ་མ་ལེ། ག་ལ་ལེ། ཀ་ལ་ཊ་ཀེ། ཨི་རི་མི་རེ། དྷི་རེ། ཨ་རུ་ག་བ་ཏི་སྭཱ་ཧཱ། རྒྱལ་པོ་ཆེན་པོ་མིག་མི་བཟང་གི་མིང་དང་། སྟོབས་དང་། དབང་ཕྱུག་དང་། བྱིན་གྱིས་བདག་དགེ་བར་གྱུར་ཅིག་སྭཱ་ཧཱ། དེ་ནས་བཅོམ་ལྡན་འདས་ཀྱིས་དེའི་ཚེ་འཁོར་ཐམས་ཅད་ཀྱི་མདུན་དུ་སེང་གེའི་སྒྲ་བསྒྲགས་པ། ང་ནི་སྟོབས་བཅུ་དང་ལྡན་ཞིང་མི་འཇིགས་པ་བཞིས་འཇིགས་པ་མེད་པ་སྟེ། འཁོར་གྱི་ནང་དུ་སེང་གེའི་སྒྲ་ཁྱུ་མཆོག་ལྟ་བུ་རྒྱ་ཆེན་པོ་ཡང་དག་པར་བསྒྲགས་སོ། །</p>
<p>ཚངས་པའི་འཁོར་ལོ་བསྐོར་རོ། །</p>
<p>སྡེ་དང་མཐུ་དང་བཞོན་བཅས་པའི། །</p>
<p>བདུད་ཀྱང་གཅིག་གིས་རབ་ཏུ་བཏུལ། །</p>
<p>སེམས་ཅན་ཐམས་ཅད་བསྲུང་བའི་ཕྱིར། །</p>
<p>རིག་སྔགས་ཐམས་ཅད་ང་ལ་ཉོན། །</p>
<p>སྱཱད་ཡ་ཐེ་དན། ཨ་སང་གེ། ཁཊྒ་བ་ཏེ། བ་ལ་བ་ཏེ། བ་ལ་ནི་རྒྷོ་ཥེ། ཤཱུ་རེ། ཤཱུ་ར་བ་ཏྭེ་བཛྲས་མེ། བཛྲ་ག་མེ་བཛྲ་དྷ་རེ། སྟམ་བྷེ། ཛཾ་བྷེ། དྲྀ་ཌྷ་སཱ་རེ། བི་ར་ཛེ། བི་གྷོ་ཥེ། བ་རཱ་གྲ་པྲཱཔྟེ། ཨ་ར་ཎེ་ཨ་ར་ཎེ་དྷརྨྨ་ཡུཀ་ཏེ། དི་ཤི་བི་གྷུཥྚེ་སྭཱ་ཧཱ། དེ་བཞིན་གཤེགས་པའི་མཚན་དང་། སྟོབས་དང་། དབང་ཕྱུག་དང་། བྱིན་གྱིས་བདག་དགེ་བར་གྱུར་ཅིག་སྭཱ་ཧཱ། །</p>
<p>ཕྱོགས་བཞིའི་འཇིག་རྟེན་སྐྱོང་བ་དག །སངས་རྒྱས་ཀྱི་ནི་གསུང་ཐོས་ནས། །</p>
<p>འཇིགས་དང་སྐྲག་དང་དངངས་གྱུར་ཏེ། །</p>
<p>ཐལ་མོ་སྦྱར་ནས་འཁོད་པར་གྱུར། །</p>
<p>འབྱུང་པོའི་ཚོགས་ནི་ལྷགས་པ་རྣམས། །</p>
<p>དངངས་འཁྲུགས་རོད་རོད་པོར་གྱུར་ནས། །</p>
<p>ཕྱོགས་བཅུར་རབ་ཏུ་འབྱེར་བྱེད་ཅིང་། །</p>
<p>སྒྲ་བོ་ཆེ་ཡང་སྒྲོགས་པར་བྱེད། །</p>
<p>རྒྱལ་པོ་ཆེན་པོས་དེ་ཤེས་ནས། །</p>
<p>གསང་བ་གསུམ་ནི་ཡང་དག་སྨྲ། །</p>
<p>ཀྱེ་མ་རིག་སྔགས་རིག་སྔགས་ཆེ། །</p>
<p>སྟོང་ཆེན་རབ་ཏུ་འཇོམས་བྱེད་པ། །</p>
<p>སངས་རྒྱས་ཀྱིས་ནི་གསུངས་པ་དེ། །</p>
<p>ཐོས་ནས་འབྱུང་པོ་སྐྲག་གྱུར་ཏེ། །</p>
<p>དཔེར་ན་རབ་ཏུ་འབར་མེ་དང་། །</p>
<p>ཏིལ་མར་ངར་བཏགས་རལ་གྲི་བཞིན། །</p>
<p>གཽ་ཏ་མས་ནི་རབ་བཤད་པའི། །</p>
<p>རིག་སྔགས་སྤུ་གྲིའི་སོ་དང་འདྲ། །</p>
<p>དྲང་སྲོང་ཚིག་ནི་ལེགས་བཤད་པ། །</p>
<p>དེ་ལ་གང་ཞིག་མ་དད་ན། །</p>
<p>དེ་ཡི་བུ་ཡི་ཐུ་བོ་ནི། །</p>
<p>ཚངས་པའི་ཞགས་པས་མེད་པར་འགྱུར། །</p>
<p>མེ་ནི་རབ་ཏུ་འབར་བྱས་ནས། །</p>
<p>བླ་དང་འོག་དང་ཕྱོགས་བཞིར་ཡང་། །</p>
<p>སྦྱིན་སྲེག་གི་ནི་ཆུས་གཏོར་ཏེ། །</p>
<p>ནས་དང་ཡུངས་ཀར་བླངས་ནས་སུ། །</p>
<p>མར་གྱི་སྙིང་པོ་དང་སྦྱར་ནས། །</p>
<p>མེ་ཡི་ནང་དུ་བླུག་པར་བྱ། །</p>
<p>ལེགས་པར་གསུངས་པ་འདི་ཐོས་ནས། །</p>
<p>གལ་ཏེ་མྱུར་དུ་མི་གཏོང་ན། །</p>
<p>ཐམས་ཅད་འབར་བར་འགྱུར་བ་ནི། །</p>
<p>མར་དང་ཡུངས་ཀར་མེར་བླུགས་བཞིན། །</p>
<p>གནོད་སྦྱིན་ཆད་པས་བསྡིགས་ནས་སུ། །</p>
<p>དེ་དག་བདེ་བ་མི་རྙེད་དེ། །</p>
<p>དེ་ཡི་རྩིབ་ལོགས་གཡས་པར་ནི། །</p>
<p>འབྲས་ཆེན་ནད་ཀྱང་འབྱུང་བར་འགྱུར། །</p>
<p>གནོད་སྦྱིན་ནད་ཀྱིས་བཏབ་པ་ན། །</p>
<p>ཤ་བཀྲའི་ནད་ཀྱིས་བཏབ་པར་འགྱུར། །</p>
<p>ལྕང་ལོ་ཅན་གྱི་ཕོ་བྲང་དུ། །</p>
<p>གཞར་ཡང་འགྲོ་བར་མི་འགྱུར་རོ། །</p>
<p>ལུས་ངན་གྲོགས་དང་ལྡན་པ་ཡི། །</p>
<p>ཁྱིམ་ཡང་མཐོང་བར་མི་འགྱུར་ཏེ། །</p>
<p>འབྱུང་པོ་མང་པོ་ཚོགས་པ་ན། །</p>
<p>སྟན་ཡང་ཐོབ་པར་མི་འགྱུར་རོ། །</p>
<p>གནོད་སྦྱིན་དག་ནི་དཀྱིལ་འཁོར་དུ། །</p>
<p>ཟས་སྐོམ་དང་ཡང་འབྲལ་བར་འགྱུར། །</p>
<p>སྟོང་ཆེན་རབ་འཇོམས་མདོ་སྡེ་ལ། །</p>
<p>གནོད་སྦྱིན་གང་དག་མི་ཕྱོགས་པ། །</p>
<p>དེ་ལ་རྡོ་རྗེ་འཆང་ཁྲོས་ཏེ། །</p>
<p>སྤྱི་བོ་དག་ནི་འགེམས་པར་འགྱུར། །</p>
<p>སྤུ་གྲིའི་སོ་ནི་རྩུབ་པོ་ཡིས། །</p>
<p>དེ་ཡི་ལྕེ་ནི་གཅོད་པར་འགྱུར། །</p>
<p>མཚོན་ཆ་ཤིན་ཏུ་རྣོན་པོ་ཡིས། །</p>
<p>དེ་ཡི་སྣ་དང་རྣ་བ་གཅོད། །</p>
<p>འཁོར་ལོ་སྤུ་གྲིའི་སོ་འདྲ་བས། །</p>
<p>ཀླད་པ་རབ་ཏུ་གཤེགས་པར་བྱེད། །</p>
<p>ཐོ་བ་ལྕགས་ཀྱིས་དཀྲིས་པ་ཡིས། །</p>
<p>དེ་ཡི་སྙིང་ལ་འཇོམས་པར་བྱེད། །</p>
<p>རྣག་དང་ཁྲག་ནི་དྲོན་མོ་དག །དེ་ཡི་ཁ་ནས་འཛག་པར་འགྱུར། །</p>
<p>རིག་སྔགས་ཞགས་པའི་ཆད་པ་ཡིས། །</p>
<p>རྟག་ཏུ་འཁོར་བར་འགྲོ་བ་ན། །</p>
<p>འཁོར་བ་གནོད་སྦྱིན་དཀྱིལ་འཁོར་དུ། །</p>
<p>དེ་ཉིད་དུ་ནི་འཁོར་བར་འགྱུར། །</p>
<p>རྒྱལ་པོ་ཆེན་པོ་དཔལ་ལྡན་པ། །</p>
<p>ཕྱོགས་བཞི་དག་ཏུ་སོང་གྱུར་ནས། །</p>
<p>ཆོས་ཀྱི་གོ་ཆ་བགོས་གྱུར་ཏེ། །</p>
<p>བཟང་པོའི་ཁྲི་ལ་འདུག་པ་ནི། །</p>
<p>ཤར་ཕྱོགས་ན་ནི་ཡུལ་འཁོར་སྲུང་། །</p>
<p>ལྷོ་ཕྱོགས་ན་ནི་འཕགས་སྐྱེས་པོ། །</p>
<p>ནུབ་ཕྱོགས་ན་ནི་མིག་མི་བཟང་། །</p>
<p>བྱང་ཕྱོགས་ན་ནི་ལུས་ངན་པོ། །</p>
<p>དཔལ་དང་གཟི་བརྗིད་འབར་བ་ཡི། །</p>
<p>རྒྱལ་པོ་དག་ནི་ཕྱིན་པ་དང་། །</p>
<p>དེ་ཚེ་སྟོན་པ་ཐམས་ཅད་མཁྱེན། །</p>
<p>བར་སྣང་གནས་ལ་རབ་ཏུ་འཕགས། །</p>
<p>ཚངས་པས་སྤྲུལ་པའི་གཞལ་མེད་ཁང་། །</p>
<p>དེར་ནི་རྡོ་རྗེའི་གདན་ལ་བཞུགས། །</p>
<p>དེ་ནས་ཚངས་དང་ཚངས་ཆེན་རྣམས། །</p>
<p>ཐལ་མོ་སྦྱར་འཁོད་ཕྱག་འཚལ་ལོ། །</p>
<p>དཔལ་ལྡན་གསེར་གྱི་རི་བོ་འདྲ། །</p>
<p>གསེར་གྱི་མཆོད་སྡོང་དང་ཡང་མཚུངས། །</p>
<p>མེ་ཏོག་པདྨ་བཞིན་དུ་རྒྱས། །</p>
<p>སཱ་ལའི་རྒྱལ་པོ་བཞིན་དུ་རྒྱས། །</p>
<p>ཉི་མ་དང་འདྲ་ཟླ་ཉ་ལ། །</p>
<p>སྐར་མ་རྣམས་ཀྱིས་ཡོངས་བསྐོར་བཞིན། །</p>
<p>ཐུབ་སྐུ་གསེར་གྱི་ཁ་དོག་ལ། །</p>
<p>མཚན་རྣམས་ཀྱིས་ནི་ཡོངས་སུ་བསྐོར། །</p>
<p>འཇིག་རྟེན་མེས་པོ་ཚངས་པ་ཡིས། །</p>
<p>འཇིག་རྟེན་སྒྲོན་མ་བསྟོད་བྱས་ཏེ། །</p>
<p>འཇིག་རྟེན་མགོན་པོའི་སྤྱན་སྔར་ནི། །</p>
<p>འཇིག་རྟེན་སྐྱོང་ལ་འདི་སྐད་སྨྲས། །</p>
<p>འཇིག་རྟེན་སྐྱོང་གི་འཁོར་རྣམས་ཀྱིས། །</p>
<p>རྗེས་སུ་བསྟན་པ་མ་ཐོབ་སྟེ། །</p>
<p>གང་ཕྱིར་འདི་ལས་སངས་རྒྱས་དང་། །</p>
<p>རང་སངས་རྒྱས་དག་འབྱུང་འགྱུར་ཞིང་། །</p>
<p>འདི་ལས་ཉན་ཐོས་རྣམས་ཀྱང་སྐྱེ། །</p>
<p>ལྷ་རྣམས་དག་ཀྱང་སྐྱེ་བར་འགྱུར། །</p>
<p>རིག་བྱེད་ཡན་ལག་དྲུག་མཐར་ཕྱིན། །</p>
<p>བྲམ་ཟེ་རྣམས་ཀྱང་སྐྱེ་བར་འགྱུར། །</p>
<p>དྲང་སྲོང་སྐལ་བ་ཆེན་པོ་དང་། །</p>
<p>དགེ་སྦྱོང་བྲམ་ཟེ་འདི་ལས་སྐྱེ། །</p>
<p>ཁྱེད་ཅག་སྙིང་ལས་ཆུང་བྱེད་པ། །</p>
<p>མི་ཡི་སྐྱེ་དགུ་གནོད་པར་འགྱུར། །</p>
<p>ཚངས་པ་ཡི་ནི་ཚིག་ཐོས་ནས། །</p>
<p>འཇིག་རྟེན་སྐྱོང་གིས་ཚིག་སྨྲས་པ། །</p>
<p>ཚངས་པ་ཆེན་པོ་དེ་བཞིན་ནོ། །</p>
<p>ཐུབ་པ་ཆེན་པོ་དེ་བཞིན་ནོ། །</p>
<p>བདག་གིས་རི་རབ་བསྒུལ་བྱས་ཤིང་། །</p>
<p>ས་ཡང་རབ་ཏུ་བཟློག་བྱས་ལ། །</p>
<p>རྒྱ་མཚོ་ལ་ནི་ཐུག་པ་རྣམས། །</p>
<p>རྣམ་པར་སྦྱང་བ་ཉིད་དུ་བྱ། །</p>
<p>ཞགས་པ་དམ་པོ་མ་ཉམས་པས། །</p>
<p>ཉི་མ་ཟླ་བ་རླུང་རྣམས་དང་། །</p>
<p>སྐར་མ་དག་ནི་ཐམས་ཅད་ཀྱང་། །</p>
<p>བདག་གིས་སུ་ནི་བཅིང་བར་བྱ། །</p>
<p>གང་དག་རབ་ཏུ་སྡང་བྱེད་ཅིང་། །</p>
<p>འཇིག་རྟེན་ལ་ནི་ཕན་མི་བྱེད། །</p>
<p>དེ་དག་ལ་ནི་ཐམས་ཅད་དུ། །</p>
<p>ཕྱོགས་ཀྱང་སྣང་བར་མི་བྱའོ། །</p>
<p>འཇིག་རྟེན་ལྷ་དང་བཅས་པ་དེ། །</p>
<p>འབྱུང་པོ་རྣམས་ཀྱི་ཕྱིར་སྨོད་དེ། །</p>
<p>འབྱུང་པོ་མི་ཡི་སྐྱེ་དགུ་ལ། །</p>
<p>གནོད་པར་བྱེད་ཅིང་འཚེ་བར་བྱེད། །</p>
<p>གང་དག་སྔགས་དང་སྨན་རྣམས་དང་། །</p>
<p>རིག་སྔགས་ལས་ནི་འདའ་བྱེད་པ། །</p>
<p>འདི་ལ་སྔགས་ཀྱི་དམ་པ་ནི། །</p>
<p>ཕ་རོལ་གནོན་པ་སྟོན་པར་བྱེད། །</p>
<p>རིག་སྔགས་ལས་ནི་འདའ་བའི་འཁོར། །</p>
<p>ཀུན་ཏུ་ཆད་པས་བསྡིགས་བྱས་ཏེ། །</p>
<p>འཇིག་རྟེན་མགོན་པོའི་སྤྱན་སྔར་ནི། །</p>
<p>ཡང་དག་པར་ཡང་བརྗོད་པར་བགྱི། །</p>
<p>གང་གིས་འབྱུང་པོའི་དཀྱིལ་འཁོར་དུ། །</p>
<p>འདི་བཤད་པ་ན་མི་ཉན་པ། །</p>
<p>དེ་དག་ཆད་པ་བཤད་པར་བྱ། །</p>
<p>ཚངས་པས་སྤྲུལ་པའི་མདོ་སྡེའོ། །</p>
<p>སངས་རྒྱས་ཞབས་ལ་ཕྱག་འཚལ་ཏེ། །</p>
<p>ཕན་ཚུན་དུ་ནི་བལྟ་བྱས་ན། །</p>
<p>བཻ་ཌཱུརྱ་དང་གསེར་དང་དངུལ། །</p>
<p>མུ་ཏིག་རྣམས་དང་ཤེལ་དག་དང་། །</p>
<p>སྤུག་དང་རྡོ་ཡི་སྙིང་པོ་དང་། །</p>
<p>རིན་ཆེན་བདུན་གྱིས་བརྒྱན་པ་ཡི། །</p>
<p>རྩིབས་སྟོང་ཁ་དོག་གསེར་འདྲ་བའི། །</p>
<p>ཤིང་རྟ་རྣམ་པ་བཞི་བྱས་པ། །</p>
<p>བཟོ་རྣམས་ཀུན་དང་ལྡན་པ་སྟེ། །</p>
<p>རྫུ་འཕྲུལ་གྱིས་ནི་མཁའ་ལ་འགྲོ། །</p>
<p>རྒྱལ་པོ་དག་ནི་དེར་བཞུགས་ནས། །</p>
<p>འབྱུང་པོའི་དཀྱིལ་འཁོར་ཉིད་དུ་དོང་། །</p>
<p>ས་ནི་གསེར་གྱི་ཕྱེ་མ་དང་། །</p>
<p>མེ་ཏོག་དག་གིས་བཀང་བྱས་ནས། །</p>
<p>མགུལ་པར་ལྟུང་དང་སྐུད་པ་དང་། །</p>
<p>ཞགས་པ་དག་ཀྱང་གདགས་བྱོས་ལ། །</p>
<p>ཕྱོགས་ཀྱི་ས་ནི་ཅི་སྙེད་པའི། །</p>
<p>འབྱུང་པོ་ཐམས་ཅད་ཁྲིད་ཤོག་ཅེས། །</p>
<p>གནོད་སྦྱིན་གྱི་ནི་སྡེ་དཔོན་ཀུན། །</p>
<p>ཕྱོགས་བཞི་དག་ཏུ་དགྱེ་བ་བྱས། །</p>
<p>སྟོང་ཆེན་རབ་ཏུ་འཇོམས་པ་ཡི། །</p>
<p>མདོ་སྡེ་ཡི་ནི་དམ་པ་འདི། །</p>
<p>ཚངས་པའི་འཇིག་རྟེན་བར་དུ་བྱུང་། །</p>
<p>ལྷ་རྣམས་ཀུན་གྱིས་རྣམ་པར་བསམས། །</p>
<p>སྟོང་ཆེན་པོ་ཡི་ལུས་ཀྱིས་སུ། །</p>
<p>གནོད་སྦྱིན་དང་ནི་སྲིན་པོ་བཏུལ། །</p>
<p>ལུས་ངན་པོ་ཡི་ཚིག་ཐོས་ནས། །</p>
<p>གནོད་སྦྱིན་གྱི་ནི་སྡེ་དཔོན་དག །ཕྱོགས་བཞི་དག་ཏུ་སོང་ནས་སུ། །</p>
<p>གསང་བ་པོ་ལ་དྲག་ཏུ་བསྒོ། །</p>
<p>ཐུབ་པ་འབྱུང་པོ་ཉི་ཤུ་བརྒྱད། །</p>
<p>དྲི་ཟ་ལས་བྱུང་གདོན་གྱི་རྣམས། །</p>
<p>ཤར་ཕྱོགས་ཆ་ན་འཁོད་པ་དག །མདོ་སྡེའི་ཞགས་པས་དེ་དག་ཀུན། །</p>
<p>བཅིང་བ་ལྔ་ཡིས་བསྡམས་པ་ཡི། །</p>
<p>འབྱུང་པོ་མང་པོ་ང་ལ་ཉོན། །</p>
<p>ཐུབ་པ་འབྱུང་པོ་ཉི་ཤུ་བརྒྱད། །</p>
<p>གྲུལ་བུམ་ལས་བྱུང་གདོན་གྱི་རིགས། །</p>
<p>ལྷོ་ཕྱོགས་ཆ་འདིར་འཁོད་པ་དག །མདོ་སྡེའི་ཞགས་པས་དེ་དག་ཀུན། །</p>
<p>བཅིང་བ་ལྔ་ཡིས་བསྡམས་པ་ཡི། །</p>
<p>འབྱུང་པོ་མང་པོ་ང་ལ་ཉོན། །</p>
<p>ཐུབ་པ་འབྱུང་པོ་ཉི་ཤུ་བརྒྱད། །</p>
<p>ཀླུ་ལས་གདོན་དུ་གྱུར་པ་རྣམས། །</p>
<p>ནུབ་ཕྱོགས་ཆ་འདིར་འཁོད་པ་དང་། །</p>
<p>མདོ་སྡེའི་ཞགས་པས་དེ་དག་ཀུན། །</p>
<p>བཅིང་བ་ལྔ་ཡིས་བསྡམས་པ་ཡི། །</p>
<p>འབྱུང་པོ་མང་པོ་ང་ལ་ཉོན། །</p>
<p>ཐུབ་པ་འབྱུང་པོ་ཉི་ཤུ་བརྒྱད། །</p>
<p>གནོད་སྦྱིན་ལས་ནི་གདོན་གྱུར་པ། །</p>
<p>བྱང་ཕྱོགས་ཆ་འདིར་འཁོད་པ་དག །མདོ་སྡེའི་ཞགས་པས་དེ་དག་ཀུན། །</p>
<p>བཅིང་བ་ལྔ་ཡིས་བསྡམས་པ་ཡི། །</p>
<p>འབྱུང་པོ་མང་པོ་ང་ལ་ཉོན། །</p>
<p>ལུས་ངན་པོ་ཡི་བུ་ཐུ་བོ། །</p>
<p>ཀུན་ཏུ་རྒྱལ་བ་མི་ལ་ཞོན། །</p>
<p>དེ་ཡི་དྲུང་ན་འཁོད་པ་ཡི། །</p>
<p>གནོད་སྦྱིན་བྱེ་བ་དྲུག་ཅུ་དག །བཅིང་བ་རྣམ་པ་ལྔས་བསྡམས་ནས། །</p>
<p>མདོ་སྡེའི་ཞགས་པས་ཀུན་ཏུ་དྲངས། །</p>
<p>དེ་ཉིད་ཀྱི་ནི་བུ་གཉིས་པ། །</p>
<p>སྐྱེད་པ་པོ་ཞེས་རྣམ་གྲགས་པ། །</p>
<p>དེ་ཡི་དྲུང་ན་འཁོད་པ་ཡི། །</p>
<p>གནོད་སྦྱིན་བྱེ་བ་དྲུག་ཅུ་དག །བཅིང་བ་རྣམ་པ་ལྔས་བསྡམས་ནས། །</p>
<p>མདོ་སྡེའི་ཞགས་པས་ཀུན་ཏུ་དྲངས། །</p>
<p>དེ་ཉིད་ཀྱི་ནི་བུ་གསུམ་པ། །</p>
<p>དེ་ཡི་མིང་ནི་གདོན་པོ་ཆེ། །</p>
<p>དེ་ཡི་དྲུང་ན་འཁོད་པ་ཡི། །</p>
<p>གནོད་སྦྱིན་བྱེ་བ་དྲུག་ཅུ་རྣམས། །</p>
<p>བཅིང་བ་རྣམ་པ་ལྔས་བསྡམས་ནས། །</p>
<p>མདོ་སྡེའི་ཞགས་པས་ཀུན་ཏུ་དྲངས། །</p>
<p>དེ་ཉིད་ཀྱི་ནི་བུ་བཞི་པ། །</p>
<p>དེ་ཡི་མིང་ནི་བུམ་པའི་ལྟོ། །</p>
<p>དེ་ཡི་དྲུང་ན་འཁོད་པ་ཡི། །</p>
<p>གནོད་སྦྱིན་བྱེ་བ་དྲུག་ཅུ་རྣམས། །</p>
<p>བཅིང་བ་རྣམ་པ་ལྔས་བསྡམས་ནས། །</p>
<p>མདོ་སྡེའི་ཞགས་པས་ཀུན་ཏུ་དྲངས། །</p>
<p>དབང་ཕྱུག་ཆེན་པོ་ལྷ་ཆེན་པོ། །</p>
<p>ལག་བཞི་པ་ལ་སྟོབས་པོ་ཆེ། །</p>
<p>དེ་ཡི་དྲུང་ན་འཁོད་པ་ཡི། །</p>
<p>གནོད་སྦྱིན་བྱེ་བ་དྲུག་ཅུ་རྣམས། །</p>
<p>བཅིང་བ་རྣམ་པ་ལྔས་བསྡམས་ནས། །</p>
<p>མདོ་སྡེའི་ཞགས་པས་ཀུན་ཏུ་དྲངས། །</p>
<p>འབྱུང་པོ་འཇོམས་པའི་རི་ལ་ནི། །</p>
<p>འབྱུང་པོ་ཐམས་ཅད་ལྷགས་ནས་སུ། །</p>
<p>རིག་སྔགས་ཐམས་ཅད་འབྱུང་བའི་གནས། །</p>
<p>རིག་སྔགས་འདི་ནི་ཀུན་ཏུ་བསམས། །</p>
<p>ཆད་པ་མི་བཟད་དྲག་པོ་སྟེ། །</p>
<p>གང་ཕྱིར་སངས་རྒྱས་ཀུན་གྱིས་གསུངས། །</p>
<p>གཽ་ཏ་མ་ལ་གུས་པར་ནི། །</p>
<p>ཐམས་ཅད་དེ་ལ་སྐྱབས་སུ་སོང་། །</p>
<p>གཡོ་མེད་པར་ནི་རྗེས་ཞུགས་ཤིག །ཐམས་ཅད་མེད་པར་གྱུར་ཏ་རེ། །</p>
<p>དེ་ནས་ཐང་ཅིག་ཡུད་ཙམ་གྱིས། །</p>
<p>འབྱུང་པོ་མང་པོ་ཐམས་ཅད་ལྷགས། །</p>
<p>རི་རྣམས་དང་ནི་གཡང་ས་དང་། །</p>
<p>རྒྱ་མཚོ་དང་ནི་མཚོ་རྣམས་དང་། །</p>
<p>ཀླུང་དང་འབབ་ཆུ་ལུ་མ་དང་། །</p>
<p>དབའ་ཀློང་དག་ན་གང་འཁོད་དང་། །</p>
<p>སྐྱེད་མོས་ཚལ་དང་གཞལ་མེད་ཁང་། །</p>
<p>ཀུན་དགའ་དང་ནི་ནགས་རྣམས་དང་། །</p>
<p>མཆོད་རྟེན་གནས་དང་གྲོང་གི་གནས། །</p>
<p>ལྗོན་ཤིང་དྲུང་ན་གང་གནས་དང་། །</p>
<p>གྲོང་ཁྱེར་སྒོ་དང་གྲོང་དང་ནི། །</p>
<p>གྲོང་རྡལ་དང་ནི་ལྗོངས་རྣམས་དང་། །</p>
<p>རྒྱལ་པོའི་ཕོ་བྲང་སྒོ་རྣམས་དང་། །</p>
<p>གཞལ་མེད་ཁང་ན་གང་གནས་དང་། །</p>
<p>དཀྱིལ་འཁོར་དག་དང་དུར་ཁྲོད་དང་། །</p>
<p>དེ་བཞིན་ལྷ་ཁང་རྣམས་དང་ནི། །</p>
<p>མཚམས་དང་ཤོ་གམ་གནས་རྣམས་དང་། །</p>
<p>ཁང་སྟོང་དང་ནི་གྲམ་ས་དང་། །</p>
<p>གནོད་སྦྱིན་གང་རྣམས་བླ་འོག་དང་། །</p>
<p>ཕྱོགས་བཞི་དང་ནི་མཚམས་རྣམས་ནས། །</p>
<p>གནོད་སྦྱིན་བྱེ་བ་སྟོང་རྣམས་ནི། །</p>
<p>རིག་སྔགས་ཞགས་པས་བཀུག་པ་རྣམས། །</p>
<p>རྫ་རྔ་དག་ནི་བརྡུངས་ནས་སུ། །</p>
<p>ལ་ལས་རྔ་ཟླུམ་དག་ནི་བརྡུངས། །</p>
<p>པི་ཝང་གླིང་བུ་འཁར་བའི་རྔ། །</p>
<p>སྟོབས་ཆེན་རྣམས་ནི་སྒྲ་འབྱིན་ཏེ། །</p>
<p>རོལ་མོའི་དབྱངས་སྒྲ་སྣ་ཚོགས་དང་། །</p>
<p>གླུ་དང་གར་རྣམས་བྱས་ནས་སུ། །</p>
<p>དབང་པོ་ཟླ་བ་ཆུ་ལྷ་དང་། །</p>
<p>བྷ་ར་དྭ་ཛ་སྐྱེ་དགུའི་བདག །མི་ལྡན་པ་དང་ཀུན་ཏུ་ལྟ། །</p>
<p>མངོན་ཤེས་གངས་ཅན་རྫོགས་པ་དང་། །</p>
<p>ཙནྡན་དང་ནི་འདོད་མཆོག་དང་། །</p>
<p>མགུལ་པ་མཛེས་དང་མགུལ་ངེས་དང་། །</p>
<p>སྐྱེ་དགུའི་བླ་མར་གྱུར་པ་དང་། །</p>
<p>ལྷ་ལས་བྱུང་བའི་མ་ལྡན་དང་། །</p>
<p>དྲི་ཟ་སྣ་ཚོགས་སྡེ་དང་ནི། །</p>
<p>མི་རྒྱལ་རྒྱལ་བ་ཁྱུ་མཆོག་དང་། །</p>
<p>དེ་བཞིན་ཕུད་པུ་ལྔ་ཞེས་བྱ། །</p>
<p>གཡེར་མ་དང་ནི་ཉི་ཟེར་དང་། །</p>
<p>ཉ་ལྕིབས་དང་ནི་རལ་གྲི་བུ། །</p>
<p>ཀུན་གྱི་བཤེས་དང་གྲགས་འཛིན་དང་། །</p>
<p>འབྲོག་གནས་དང་ནི་ཡིད་བཟངས་དང་། །</p>
<p>ཁབ་སྣ་དང་ནི་རི་སུལ་ཁ། །</p>
<p>ལྔ་འཛིན་དང་ནི་ཁབ་བཟངས་དག །སྡེ་དང་དཔུང་དང་བཞོན་པར་བཅས། །</p>
<p>ལྷ་དང་ཀླུ་དང་དྲི་ཟ་དང་། །</p>
<p>གནོད་སྦྱིན་སྲིན་པོ་ལྷ་མ་ཡིན། །</p>
<p>ཉིན་གསུམ་པ་ཡི་སྨྱོ་བྱེད་དང་། །</p>
<p>དེ་བཞིན་བཞི་པའི་རིམས་དག་དང་། །</p>
<p>འཇིག་རྟེན་འཚེ་བ་གང་ཡིན་པ། །</p>
<p>གནོད་སྦྱིན་སྲིན་པོ་མ་རུངས་རྣམས། །</p>
<p>ཕྱོགས་བཞི་ནས་ནི་བཀུག་ནས་སུ། །</p>
<p>བཅིང་བ་ལྔ་ཡིས་བསྡམས་པ་རྣམས། །</p>
<p>འཇིག་རྟེན་མགོན་པོའི་སྤྱན་སྔ་རུ། །</p>
<p>ཐལ་སྦྱར་འཁོད་ནས་འདི་སྐད་སྨྲས། །</p>
<p>ཕྱག་འཚལ་སྐྱེས་བུ་དཔའ་ཁྱོད་ལ། །</p>
<p>ཕྱག་འཚལ་སྐྱེས་བུ་མཆོག་ཁྱོད་ལ། །</p>
<p>ཐལ་མོ་སྦྱར་ནས་ཕྱག་འཚལ་ལོ། །</p>
<p>ཆོས་རྒྱལ་ཁྱོད་ལ་ཕྱག་འཚལ་ལོ། །</p>
<p>དེ་དག་གི་ནི་མདུན་རྒྱུག་པ། །</p>
<p>འབྱུང་པོ་གནོད་སྦྱིན་ལུས་པོ་ཆེ། །</p>
<p>ལག་པ་བཞི་པ་མ་རུངས་པ། །</p>
<p>རྐང་མངས་དང་ནི་རྐང་གཅིག་པ། །</p>
<p>རྐང་བཞི་པ་དང་རྐང་གཉིས་པ། །</p>
<p>རྐང་པ་བསྒྲེང་ལ་སྤྱིའུ་ཚུགས་དང་། །</p>
<p>ལུས་མང་མགོ་བོ་གཅིག་པ་དང་། །</p>
<p>ལུས་གཅིག་པ་ལ་མགོ་བཞི་པ། །</p>
<p>མིག་མངས་པོ་ལ་ལུས་ཕྱེད་དང་། །</p>
<p>མིག་གཅིག་ལྟོ་ནི་བཅུ་གཉིས་དང་། །</p>
<p>བོང་བུ་རྔ་མོ་གླང་ཆེན་མགོ། །</p>
<p>ལག་པ་བསྒྲེང་ལ་མགོ་བཏུད་དང་། །</p>
<p>མཚོན་ཆའི་སོ་དང་མཚོན་ཆའི་ལག །མཚོན་ཆའི་རྐང་པ་སྲིན་པོའི་རྣམས། །</p>
<p>ཟངས་ཀྱི་སྐྲ་དང་ཟངས་ཀྱི་སོ། །</p>
<p>ཟངས་ཀྱི་མིག་དང་ཟངས་ཀྱི་ལག །ཟངས་ཀྱི་ཐོ་བའི་རྐང་པ་དང་། །</p>
<p>ཟངས་ཀྱི་སྣ་དང་ཟངས་ཀྱི་ཁ། །</p>
<p>རྐང་ལག་ཀུན་ཏུ་འབར་བ་དང་། །</p>
<p>མི་ཡི་ལུས་སུ་གནས་པ་རྣམས། །</p>
<p>སྒུར་ཞར་ལྦ་བ་གསུམ་ཡོད་པ། །</p>
<p>མིག་མི་སྡུག་ལ་ཁ་གླལ་བ། །</p>
<p>ཆུ་སྲིན་སྟག་གི་གཟུགས་དང་ནི། །</p>
<p>གཟུགས་མི་སྡུག་དང་ཁ་རལ་པོ། །</p>
<p>མཆུ་འཕྱངས་པོ་དང་སོ་ཡོན་པོ། །</p>
<p>རབ་ཏུ་གཏུམ་པོ་ཁྲོ་གཉེར་ཅན། །</p>
<p>གསུས་པོ་ཆེ་དང་བུམ་རྣ་བོ། །</p>
<p>རྣ་འཕྱངས་པ་དང་རྣ་བ་མེད། །</p>
<p>ལག་རིང་དང་ནི་རྣ་བ་རིང་། །</p>
<p>སྣ་ཡི་རྩེ་དང་ལག་རྩེ་རིང་། །</p>
<p>ལུས་སྐམ་ལུས་ནི་རིད་པ་དང་། །</p>
<p>སྐྲ་རིང་རབ་ཏུ་བརྒྱན་པ་དང་། །</p>
<p>རྐང་པ་མིད་པ་ཕྲ་བ་དང་། །</p>
<p>དྲི་ང་བ་དང་བུམ་ལྟོ་བོ། །</p>
<p>ཡན་ལག་ཆུ་སྲིན་འདྲ་བ་དང་། །</p>
<p>གཏུན་ཤིང་ཐོ་བ་འདྲ་བའི་ལྟོ། །</p>
<p>གནམ་ལྟོ་བོ་ལ་རྣ་བོ་ཆེ། །</p>
<p>གྱེན་དུ་བརྫེས་སྐྲ་རབ་ཏུ་དམར། །</p>
<p>མགོ་བོ་ཆེ་ལ་གཞུ་མགྲིན་པོ། །</p>
<p>སྐེམ་པོ་སྒུར་པོ་བུམ་ལྟོ་བོ། །</p>
<p>རི་རབ་རྩེ་མོ་བསྒུལ་ནས་སུ། །</p>
<p>མེ་མདག་གི་ནི་ཆར་པ་འབེབས། །</p>
<p>ལྗོན་ཤིང་རི་དང་རྡོ་བ་དང་། །</p>
<p>སྤྲིན་གྱི་ཚོགས་ཀྱི་མདོག་འདྲ་བ། །</p>
<p>དུང་དང་རྔ་ཆེན་རྫ་རྔ་དང་། །</p>
<p>གྲུལ་བུམ་རྔ་ཕྲན་རྣམས་ཀྱི་སྒྲ། །</p>
<p>འཇིགས་པའི་སྒྲ་ནི་རབ་ཏུ་འབྱིན། །</p>
<p>མིད་པོ་ཆེ་ལ་བོང་བུའི་སྒྲ། །</p>
<p>ནག་པོ་སེར་པོ་སྔོན་པོ་དང་། །</p>
<p>དམར་སེར་མེ་ལྟར་དམར་སེར་དང་། །</p>
<p>ཁབ་འདྲའི་སྤུ་དང་རལ་གྲིའི་སྒྲ། །</p>
<p>དམར་པོ་ཁྲག་གིས་བསྐུས་པ་རྣམས། །</p>
<p>མི་རོ་དག་ནི་ཁྱེར་ནས་སུ། །</p>
<p>ཟ་བཞིན་དུ་ནི་རྣམ་པར་རྒྱུག །སོ་རྣོན་ལག་པ་དམར་པོ་དང་། །</p>
<p>མཆུ་ནི་ཁྲག་གིས་བསྐུས་པ་དང་། །</p>
<p>ལུས་ཕྱེད་དག་ནི་ཟོས་པ་དང་། །</p>
<p>མཁལ་མ་སྙིང་དང་ནང་གྲོལ་གྱིས། །</p>
<p>སྙིམ་པ་ཤིན་ཏུ་བཀང་བ་དང་། །</p>
<p>བྱིས་པ་དག་ནི་ཟ་བཞིན་དུ། །</p>
<p>མེར་མེར་པོ་དང་སྲོག་ཆགས་ཀྱི། །</p>
<p>རྐང་ལག་རྣམས་ཀྱི་སྟོབས་ཀྱང་འཕྲོག །ཀེང་རུས་ཀྱི་ནི་ལུས་ཀྱིས་སུ། །</p>
<p>སྐྱེ་བོ་མང་པོ་སྐྲག་པར་བྱེད། །</p>
<p>ཁྲག་གིས་རབ་ཏུ་བཀང་བ་ཡི། །</p>
<p>མི་ཡི་པགས་པ་ཐོགས་ནས་སུ། །</p>
<p>མི་བཟད་དུག་གིས་ཀུན་བསྐུས་ཏེ། །</p>
<p>ཕྱོགས་ཕྱོགས་དག་ཏུ་རྣམ་པར་རྒྱུག །གྲོང་ཁྱེར་རྣམས་ཀྱི་སྒོ་དག་དང་། །</p>
<p>ཁྱིམ་ནས་ཁྱིམ་དུ་རྣམ་པར་འཐོར། །</p>
<p>རླུང་དང་བད་ཀན་མཁྲིས་པ་རྣམས། །</p>
<p>ཕྱོགས་བཞི་དག་ཏུ་འཁྲུག་པར་བྱེད། །</p>
<p>དེ་ལྟར་དེ་ན་རྒྱལ་པོ་ཡི། །</p>
<p>གདོན་དང་འཇིགས་པ་ཆེན་པོ་རྣམས། །</p>
<p>ལྷགས་པ་དེ་དག་ཐམས་ཅད་ཀྱང་། །</p>
<p>རིག་སྔགས་ཞགས་པས་རབ་ཏུ་བསྡམས། །</p>
<p>ཕྱག་འཚལ་སྐྱེས་བུ་དཔའ་ཁྱོད་ལ། །</p>
<p>ཕྱག་འཚལ་སྐྱེས་བུ་མཆོག་ཁྱོད་ལ། །</p>
<p>ཐལ་མོ་སྦྱར་ནས་ཕྱག་འཚལ་ལོ། །</p>
<p>ཆོས་རྒྱལ་ཁྱོད་ལ་ཕྱག་འཚལ་ལོ། །</p>
<p>གྲོང་ཁྱེར་གྲོང་དང་ཡུལ་འཁོར་དང་། །</p>
<p>ཕོ་བྲང་འཁོར་ན་རྒྱུ་བ་ནི། །</p>
<p>གནོད་སྦྱིན་མ་རུངས་མདངས་འཕྲོག་པ། །</p>
<p>སྙིང་རྗེ་མེད་ཅིང་ཁྲག་འཐུང་བ། །</p>
<p>ལུས་ཆེན་འཇིགས་པ་ཆེན་པོ་སྟེ། །</p>
<p>སྟོབས་པོ་ཆེ་ལ་སྒྲ་ཡང་ཆེ། །</p>
<p>མགྲིན་བཅུ་པོ་ལ་མིག་སྟོང་པོ། །</p>
<p>གདོན་ཆེན་མིག་ནི་དམར་པོ་རྣམས། །</p>
<p>འཁོར་ནི་མང་པོ་རྣམས་བཏང་སྟེ། །</p>
<p>ལག་ན་མཚོན་ཐོགས་རབ་ཏུ་འཇིགས། །</p>
<p>སྦྲུལ་གྱི་ཞགས་པ་ཐོགས་པ་དང་། །</p>
<p>ལག་བཞི་ལག་ན་སྒྲོན་མ་ཐོགས། །</p>
<p>ལག་ན་མཚོན་དང་དབྱིག་པ་ཐོགས། །</p>
<p>རྡོ་རྗེ་མདུང་རྩེ་ལག་ཐོགས་པ། །</p>
<p>རབ་ཏུ་དྲག་པའི་དམག་བརྒལ་ནས། །</p>
<p>ཕྱོགས་ཀུན་ཏུ་ནི་སྐྲག་པར་བྱེད། །</p>
<p>སྡང་བའི་གནས་ན་འཁོད་པ་ཡི། །</p>
<p>གསང་བ་པོ་ནི་དད་ཀུན་ཀྱང་། །</p>
<p>མི་ཡི་འཇིག་རྟེན་འདི་དག་ཏུ། །</p>
<p>སྐྱེས་པ་བུད་མེད་གཞན་ཡང་འཛིན། །</p>
<p>ཤ་ཁྲག་དྲོན་མོར་བཅས་པ་ལ། །</p>
<p>རྣམ་པར་འཁྲུལ་ཅིང་འདོད་པའི་གཟུགས། །</p>
<p>སེང་གེ་དང་ནི་སྟག་དང་རྟ། །</p>
<p>མ་ཧེ་བ་ལང་བོང་བུ་རྔ། །</p>
<p>གླང་པོ་ཆེ་ཡི་གཟུགས་འདྲ་དང་། །</p>
<p>དོམ་དང་གཟིག་དང་སྤྱང་ཀི་དང་། །</p>
<p>ཁྱི་དང་ཝ་དང་ར་དག་དང་། །</p>
<p>བྱི་ལ་བྱི་བ་སྤྲེའུའི་གཟུགས། །</p>
<p>བསེ་དང་ཕག་དང་སྲེ་མོང་དང་། །</p>
<p>ཉ་དང་རུས་སྦལ་དག་གི་གཟུགས། །</p>
<p>ཁ་ཅིག་དག་ནི་སྲམ་གྱི་གཟུགས། །</p>
<p>ཁྭ་དང་འུག་པ་ཁུ་བྱུག་དང་། །</p>
<p>བྱ་རྒོད་ཁྲ་དང་ཉ་མིད་བཅས། །</p>
<p>རྨ་བྱ་ངང་པ་ཐི་བྱ་དང་། །</p>
<p>ཁྲུང་ཁྲུང་དང་ནི་བྱ་རྣམས་དང་། །</p>
<p>ཁ་ཅིག་བྱ་གག་གཟུགས་རྣམས་སུ། །</p>
<p>གནོད་སྦྱིན་རྣམས་ནི་མི་ཡིས་མཐོང་། །</p>
<p>འདབ་བཟངས་བྱ་ཡི་ཚུལ་གྱིས་ཀྱང་། །</p>
<p>སྐྱེ་བོ་མང་པོ་སྐྲག་པར་བྱེད། །</p>
<p>ཁ་ཅིག་མི་ཡི་མགོ་ཅན་ལ། །</p>
<p>ལུས་ནི་བྱ་གག་བོང་བུ་འདྲ། །</p>
<p>ཁ་ཅིག་མཚོན་གྱིས་རབ་ཏུ་འཚེ། །</p>
<p>ལུས་དང་བྲལ་བ་དག་ཏུ་སྣང་། །</p>
<p>རྣམ་པར་འཁྲུགས་ཤིང་འདོད་ལ་མོས། །</p>
<p>རྒྱུ་མའི་ཕྲེང་བས་ཀུན་ཏུ་དཀྲིས། །</p>
<p>རྩེ་གསུམ་མདུང་གིས་རབ་འདེབས་ཤིང་། །</p>
<p>སྲོག་ཆགས་རྣམས་ལ་གནོད་པར་བྱེད། །</p>
<p>མི་བཟད་གདུག་པའི་དབུགས་འབྱིན་ཅིང་། །</p>
<p>སྐྱེ་དགུ་འདི་དག་སྐྲག་པར་བྱེད། །</p>
<p>སྲོག་ཆགས་རྒྱུད་ནི་ཇི་སྙེད་པར། །</p>
<p>སྣ་ཚོགས་ཀྱི་ནི་གཟུགས་སུ་སྣང་། །</p>
<p>ཁ་ཅིག་དག་ནི་རི་ཡང་ཐོགས། །</p>
<p>ལ་ལ་རལ་གྲི་འཁོར་ལོ་ཐོགས། །</p>
<p>གྲངས་ནི་བརྒྱ་ཕྲག་སྟོང་རྣམས་ཏེ། །</p>
<p>དབྱུག་པས་བསྡིགས་ཤིང་ཁ་དྲག་པོ། །</p>
<p>མིག་ཕྱུང་བ་ལ་བཞིན་མི་སྡུག །སྲིན་པོ་སོ་ནི་རྣོ་བ་དང་། །</p>
<p>སྣ་དང་རྣ་བ་བཅད་པ་དང་། །</p>
<p>ལྕེ་ཆད་གདོང་ནི་གཉེར་མ་ཅན། །</p>
<p>རྐང་ལག་དང་ནི་གཏུབས་པ་དང་། །</p>
<p>མགོ་བོ་བཅད་པའི་སྲིན་པོ་རྣམས། །</p>
<p>སྐབས་ནི་རབ་ཏུ་ཚོལ་བར་བྱེད། །</p>
<p>སྡིག་པ་ཅན་རྣམས་མདངས་ཀྱང་འཕྲོག །མི་དག་གི་ནི་ལུས་རྣམས་ལ། །</p>
<p>རབ་ཏུ་ཕྲ་བའི་གདོན་དུ་སྣང་། །</p>
<p>སྤུ་ཡི་བར་དང་གནད་རྣམས་དང་། །</p>
<p>དེ་བཞིན་རྨ་ཡི་ཁ་རྣམས་སུ། །</p>
<p>ལྷགས་པ་དེ་དག་ཐམས་ཅད་ཀྱང་། །</p>
<p>རིག་སྔགས་ཞགས་པས་རབ་ཏུ་དྲངས། །</p>
<p>ཕྱག་འཚལ་སྐྱེས་བུ་དཔའ་ཁྱོད་ལ། །</p>
<p>ཕྱག་འཚལ་སྐྱེས་བུ་མཆོག་ཁྱོད་ལ། །</p>
<p>ཐལ་མོ་སྦྱར་ནས་ཕྱག་འཚལ་ལོ། །</p>
<p>ཆོས་རྒྱལ་ཁྱོད་ལ་ཕྱག་འཚལ་ལོ། །</p>
<p>རི་ཡི་རྒྱལ་པོ་རི་རབ་དང་། །</p>
<p>དེ་བཞིན་ཁོ་ར་ཁོར་ཡུག་དང་། །</p>
<p>བྱ་རྒོད་ཕུང་པོ་གཤོལ་མདའ་འཛིན། །</p>
<p>སྤོས་ངད་ལྡང་དང་གངས་ཀྱི་རི། །</p>
<p>སྣ་ཚོགས་བརྩེགས་དང་པཎྜ་པཱ། །</p>
<p>ན་ལ་པཱ་ཡི་རི་གཉིས་དང་། །</p>
<p>དཔལ་གྱི་རི་ཡི་རྩེ་མོ་ནི། །</p>
<p>གང་དག་ཤིན་ཏུ་མཐོར་འཕགས་དང་། །</p>
<p>རི་བོ་དེ་དག་ཀུན་ལ་ཡང་། །</p>
<p>ལྷ་དང་དྲང་སྲོང་གང་གནས་པ། །</p>
<p>དེ་དག་ཐམས་ཅད་མི་དགའ་ཞིང་། །</p>
<p>འཇིགས་པའི་ཡིད་ཀྱིས་མྱ་ངན་བྱེད། །</p>
<p>བྱེ་བ་སྟོང་གི་ལྷ་དག་དང་། །</p>
<p>བྱེ་བ་ཕྲག་བརྒྱའི་ལྷ་རྣམས་དང་། །</p>
<p>ལྷ་ཡི་བུ་མོ་སྐལ་ཆེན་དག །ཐལ་མོ་རབ་ཏུ་སྦྱོར་བར་བྱེད། །</p>
<p>ཐགས་བཟངས་རིས་དང་སྒྲ་གཅན་དང་། །</p>
<p>སིམ་པར་བྱེད་པའང་དེར་ཕྱིན་ཏོ། །</p>
<p>ལྷ་མིན་བྱེ་བ་ཕྲག་སྟོང་དང་། །</p>
<p>ལྷ་མིན་བྱེ་བ་ཕྲག་བརྒྱ་དང་། །</p>
<p>དེ་དག་བུ་མོ་འཕྲུལ་ལྡན་པ། །</p>
<p>མང་པོ་ཀུན་ཀྱང་ཐལ་མོ་སྦྱོར། །</p>
<p>རབ་ཏུ་གནས་དང་རྒྱ་མཚོ་དང་། །</p>
<p>ཀླུ་ཡི་རྒྱལ་པོ་གཟི་ཅན་དང་། །</p>
<p>ཀླུ་ཡི་རྒྱལ་པོ་མ་དྲོས་དང་། །</p>
<p>དགའ་བོ་ཉེ་དགའ་གཉིས་པོ་དང་། །</p>
<p>རྡོ་རྗེ་བློ་གྲོས་པཀྴུ་དང་། །</p>
<p>གངྒཱ་དགའ་བོ་སིན་དྷུ་མཚོ། །</p>
<p>བྱ་ཡི་རྒྱལ་པོ་འདབ་བཟངས་དང་། །</p>
<p>རྒྱ་མཚོ་ཆེན་པོ་འཁྲུག་བྱེད་དང་། །</p>
<p>སྟོང་ཕྲག་བྱེ་བའི་ཀླུ་ཡི་རྣམས། །</p>
<p>བྱེ་བ་བརྒྱ་ཡི་ཀླུ་དག་དང་། །</p>
<p>དེ་དག་བུ་མོ་སྐལ་ཆེན་རྣམས། །</p>
<p>ཐལ་མོ་རབ་ཏུ་སྦྱོར་བར་བྱེད། །</p>
<p>ཉི་མ་ཟླ་བ་གཉིས་ཀ་ཡང་། །</p>
<p>སྐར་མའི་འཁོར་གྱིས་ཡོངས་སུ་བསྐོར། །</p>
<p>གསེར་གྱི་མེ་ཏོག་ཡན་ལག་ན། །</p>
<p>མ་ག་དྷཱ་ན་འཇིགས་བྱེད་པ། །</p>
<p>གསོ་བའི་མཐའ་ན་མི་ཐོད་ཅན། །</p>
<p>ཀོ་ས་ལ་ན་རབ་ཏུ་དཀར། །</p>
<p>བཟང་པོའི་ཡུལ་ན་ཁ་སྤུ་ཅན། །</p>
<p>གྱད་ཀྱི་ཡུལ་ན་གྲགས་པ་འཛིན། །</p>
<p>ལྔ་འཛིན་པ་ན་སྐྲག་བྱེད་པ། །</p>
<p>རྟ་སྐྱེ་བ་ན་མིག་དམར་གནས། །</p>
<p>སྲུང་བྱེད་པ་ན་སེར་སྐྱ་སྟེ། །</p>
<p>སེམས་པ་ན་ནི་མིག་སེར་པོ། །</p>
<p>བེའུ་ལ་ཕན་བུམ་པའི་ལྟོ། །</p>
<p>དགའ་བའི་ཡུལ་ན་རིང་པོར་སྐྱེས། །</p>
<p>བ་ལང་འཛིན་ན་རབ་ཏུ་འཇོམས། །</p>
<p>དུང་ཡུལ་ན་ནི་ཉི་མའི་གྲོགས། །</p>
<p>ལྗོངས་ཆེན་རྣམས་ཀྱི་གནོད་སྦྱིན་ནི། །</p>
<p>བརྗོད་པ་བཅུ་དྲུག་དེ་དག་དང་། །</p>
<p>ལག་ན་རྡོ་རྗེ་གནོད་སྦྱིན་ཆེ། །</p>
<p>ཆོས་སྐྱོང་རབ་ཏུ་དཀར་བ་དང་། །</p>
<p>སེར་སྐྱ་རབ་མཛེས་ཁྱབ་འཇུག་པ། །</p>
<p>བུམ་ལྟོ་གསུས་པ་ཟླུམ་པོ་དང་། །</p>
<p>ཆུ་སྲིན་བདེན་པ་འཆང་བ་དང་། །</p>
<p>ལྔ་ལྡན་རྒྱལ་བ་ཁྱུ་མཆོག་དང་། །</p>
<p>གནོད་སྦྱིན་ཆེན་པོ་དབང་ཕྱུག་ཆེ། །</p>
<p>ལག་པ་བཞི་ཅན་སྟོབས་པོ་ཆེ། །</p>
<p>སྡེ་པ་རབ་ཏུ་འདུལ་བ་ནི། །</p>
<p>མཐུ་བོ་ཆེ་ལ་སྟོབས་པོ་ཆེ། །</p>
<p>གཤིན་རྗེ་གཤིན་རྗེའི་ཕོ་ཉ་དང་། །</p>
<p>བདུད་རྣམས་སྡེ་དང་བཅས་པ་དང་། །</p>
<p>གནོད་སྦྱིན་བྱེ་བའི་གཡོག་འཆང་བ། །</p>
<p>གནོད་སྦྱིན་དེ་མིང་འཕྲོག་པོ་ཡིན། །</p>
<p>ཤ་རི་ཏ་ནི་སྡེར་བཅས་དང་། །</p>
<p>རི་ཡི་བུ་མོ་སྡེར་བཅས་དང་། །</p>
<p>རི་ཡི་བུ་མོ་གནོད་སྦྱིན་མ། །</p>
<p>གཟི་བརྗིད་ཆེན་པོ་འཇིགས་པའི་གཟུགས། །</p>
<p>འཕྲོག་མ་ཞེས་ཀྱང་གྲགས་པ་དང་། །</p>
<p>གདོལ་པ་མོ་ནི་གཏུམ་མོ་དང་། །</p>
<p>བུ་རྣམས་ལྔ་བརྒྱས་བསྐོར་བ་དང་། །</p>
<p>མི་རྡུང་ནག་མོ་ཀར་ཀ་ཏེ། །</p>
<p>པདྨ་དང་ནི་པདྨ་ཅན། །</p>
<p>མེ་ཏོག་སོ་དང་ས་ག་དང་། །</p>
<p>སྲིན་མོ་བོང་བུའི་རྣ་ཅན་དང་། །</p>
<p>ཙནྡན་དང་ནི་ཁྱབ་འཇུག་ལེན། །</p>
<p>སེང་གེ་སེར་སྐྱ་དམར་སེར་པོ། །</p>
<p>གླང་པོ་ཀླུ་ཡི་སོ་ཅན་དང་། །</p>
<p>རི་བཤེས་དྲག་པོའི་མཆེ་བ་ཅན། །</p>
<p>སྲིན་མོ་སོ་བཟང་ཡོད་པ་དང་། །</p>
<p>ཚངས་པ་ལེན་དང་ཁྱབ་འཇུག་ལེན། །</p>
<p>གནོད་སྦྱིན་ཧ་ལ་ཧ་ལ་དང་། །</p>
<p>གནོད་སྦྱིན་རྣམ་པའི་མཆུ་ཅན་དག །མདུང་དང་མདའ་གཞུ་ཀུན་ཐོགས་ཤིང་། །</p>
<p>མི་རྟ་བ་ལང་རི་དགས་རྣམས། །</p>
<p>ཟ་ཞིང་འཚེ་བ་དེ་དག་ནི། །</p>
<p>ཕྱོགས་རྣམས་ཀུན་ཏུ་རྒྱུག་ཅིང་འདོང་། །</p>
<p>ས་འདི་རབ་ཏུ་གཡོ་བར་བྱེད། །</p>
<p>ནགས་ཚལ་རྣམས་ཀྱང་རབ་ཏུ་སྐེམས། །</p>
<p>རི་རྣམས་ཀུན་ནས་གཡོ་བར་བྱེད། །</p>
<p>སྐྱེ་དགུ་འདི་དག་འཚེ་བྱེད་ཅིང་། །</p>
<p>ཕན་ཚུན་ནས་ནི་འདུ་བ་དག །རིག་སྔགས་ཀྱིས་ནི་དྲངས་ནས་ལྷགས། །</p>
<p>ཕྱག་འཚལ་སྐྱེས་བུ་དཔའ་ཁྱོད་ལ། །</p>
<p>ཕྱག་འཚལ་སྐྱེས་བུ་མཆོག་ཁྱོད་ལ། །</p>
<p>ཐལ་མོ་སྦྱར་ནས་ཕྱག་འཚལ་ལོ། །</p>
<p>ཆོས་རྒྱལ་ཁྱོད་ལ་ཕྱག་འཚལ་ལོ། །</p>
<p>འཇིག་རྟེན་མགོན་པོའི་སྤྱན་སྔ་རུ། །</p>
<p>དེ་དག་ལྷགས་པར་གྱུར་པ་དང་། །</p>
<p>དེ་ནས་རྒྱལ་པོ་རྣམ་ཐོས་བུས། །</p>
<p>འཇིག་རྟེན་མགོན་ལ་འདི་སྐད་གསོལ། །</p>
<p>བདག་གི་ཕྱོགས་ཆ་བྱང་ཕྱོགས་སུ། །</p>
<p>རྒྱལ་པོའི་གནས་སུ་སྤྲུལ་པ་ནི། །</p>
<p>ལྕང་ལོར་ལྡན་པ་ཡིད་དུ་མཆི། །</p>
<p>དེ་བས་བདག་ནི་ལྕང་ལོའི་བདག །རྒྱལ་པོའི་ཕོ་བྲང་ལྕང་ལོ་ཅན། །</p>
<p>ལྷ་རྣམས་ཀུན་གྱིས་བསམ་པར་གྱུར། །</p>
<p>ཕྱི་ར་ཤིན་ཏུ་མཐོན་པོ་ཅན། །</p>
<p>རིན་ཆེན་ཀུན་གྱིས་བརྒྱན་པ་ལགས། །</p>
<p>འཕང་དུ་དཔག་ཚད་བཅུ་དྲུག་སྟེ། །</p>
<p>གསེར་གྱི་རྒྱུ་ལས་བགྱིས་པ་ལགས། །</p>
<p>ཕྱོགས་བཞི་ལྕོག་ནི་རེ་རེ་ལའང་། །</p>
<p>གནོད་སྦྱིན་རྡོ་རྗེ་འཆང་བ་དག །ཀུན་ནས་རབ་ཏུ་གནས་པར་གྱུར། །</p>
<p>ལག་ན་མཚོན་ཆ་ལེགས་པར་སྤྲུལ། །</p>
<p>རྒྱལ་བོའི་ཕོ་བྲང་དེ་ཡི་སྒོ། །</p>
<p>བཞི་པོ་གཏོད་པར་བགྱིས་པ་ནི། །</p>
<p>གཅིག་ནི་གསེར་ལས་བགྱིས་པའི་སྒོ། །</p>
<p>གཉིས་པ་དངུལ་ལས་བགྱིས་པ་སྟེ། །</p>
<p>གསུམ་པ་ཤེལ་གྱི་སྒོ་མོ་ལགས། །</p>
<p>བཞི་པ་གསེར་གྱིས་རྣམ་པར་སྤྲས། །</p>
<p>གྲོང་ཁྱེར་དེ་ཡི་ནང་དག་ན། །</p>
<p>སྐྱེད་མོས་ཚལ་གྱི་མེ་ཏོག་རྒྱས། །</p>
<p>དེ་ཡི་ནང་ན་གཞལ་མེད་ཁང་། །</p>
<p>རིན་ཆེན་བདུན་རྒྱུ་སྣ་ཚོགས་མཆིས། །</p>
<p>རིན་ཆེན་སྣ་ཚོགས་ལྗོན་ཤིང་ཅན། །</p>
<p>བྱ་བྲན་སྣ་ཚོགས་སྐད་ཀྱང་འབྱིན། །</p>
<p>མེ་ཏོག་སྣ་ཚོགས་ལེགས་པར་བཀྲམ། །</p>
<p>སྣ་ཚོགས་སྤོས་ཀྱིས་བྱུགས་པ་ལགས། །</p>
<p>གནོད་སྦྱིན་མོ་ནི་འཇོམས་མ་དང་། །</p>
<p>གླུ་དང་རོལ་མོས་རབ་ཏུ་བརྒྱན། །</p>
<p>དཔལ་གྱི་དམ་པ་ཉམས་སུ་མྱོང་། །</p>
<p>དེར་ནི་འབྱུང་པོའི་དཀྱིལ་འཁོར་དེར། །</p>
<p>གང་དག་འཁོར་ཞིང་མཆིས་པ་དག །རྣམ་པའི་མཆོག་ཀུན་ལྡན་པ་སྟེ། །</p>
<p>ཆོས་འཚལ་བ་དང་ཆོས་སྤྱོད་པ། །</p>
<p>སྲོག་ཆགས་རྣམས་ལ་འཚེ་མི་བགྱིད། །</p>
<p>ཟས་དང་སྐོམ་གྱིས་མི་བྲེལ་ཏེ། །</p>
<p>སྐྱེ་དགུ་མི་བཟད་གཞན་དག་ནི། །</p>
<p>ལོངས་སྤྱོད་ཆེན་པོ་ཚོལ་བགྱིད་ཅིང་། །</p>
<p>ཕྱོགས་བཞི་ཀུན་ཏུ་རྣམ་པར་ལྟ། །</p>
<p>གྲོང་ཁྱེར་སྒོ་ཡི་གོམ་ཡོ་དང་། །</p>
<p>བཟའ་ཤིང་ར་བ་ནགས་ཚལ་ན། །</p>
<p>གནོད་སྦྱིན་སྲིན་པོ་འབྱུང་པོའི་ཚོགས། །</p>
<p>བྱེ་བ་སྟོང་ཕྲག་བརྒྱ་མཆིས་པ། །</p>
<p>དེ་དག་ཐམས་ཅད་མདོ་སྡེ་ཡི། །</p>
<p>ཞགས་པས་དྲངས་ཏེ་བརླག་པར་བགྱི། །</p>
<p>རྒྱལ་པོའི་ཕོ་བྲང་དབུས་ན་ནི། །</p>
<p>ཆོས་ཀྱི་རྒྱལ་པོའི་གནས་གྱུར་པ། །</p>
<p>བསིལ་བའི་རྫིང་བུས་བསྐོར་བ་སྟེ། །</p>
<p>ཙནྡན་ནགས་ཀྱིས་འཁོར་བ་ལགས། །</p>
<p>ཀུན་ནས་དཔག་ཚད་དྲུག་ཅུ་སྟེ། །</p>
<p>ཁང་པ་བརྩེགས་མ་སྤྲུལ་པ་དག །གཅིག་ནི་གསེར་ལས་བགྱིས་པ་སྟེ། །</p>
<p>གཉིས་པ་དངུལ་ལས་བགྱིས་པ་ལགས། །</p>
<p>གསུམ་པ་བཻཌཱུརྱ་ལས་བགྱིས། །</p>
<p>བཞི་པ་གཙང་དང་ཤེལ་གྱི་རྒྱུ། །</p>
<p>ལྔ་པ་མུ་ཏིག་དམར་པོ་སྟེ། །</p>
<p>དྲུག་པ་རྡོ་ཡི་སྙིང་པོ་ལགས། །</p>
<p>བདུན་པ་སྤུག་ལས་བགྱིས་པ་སྟེ། །</p>
<p>བརྒྱད་པ་རིན་ཆེན་བདུན་ལས་བགྱིས། །</p>
<p>བུད་མེད་སྟོང་ཕྲག་བརྒྱ་དག་ཀྱང་། །</p>
<p>དེ་དག་རེ་རེ་ཀུན་ན་གནས། །</p>
<p>ལྷབ་ལྷུབ་སྣ་ཚོགས་མཆོག་དག་དང་། །</p>
<p>ཆ་བྱད་སྣ་ཚོགས་མང་པོས་བརྒྱན། །</p>
<p>གླུ་དང་རོལ་མོ་སྣ་ཚོགས་དང་། །</p>
<p>བཟོ་ཡི་གནས་ལ་མཁས་པ་མཆིས། །</p>
<p>དེ་ལྟའི་རབ་ཏུ་དགའ་བ་ཡིས། །</p>
<p>བདེ་ཞིང་ཚིམ་པའི་ཡིད་གྱུར་ཅིང་། །</p>
<p>དེ་ན་བདག་ནི་དགུན་སྐྱེམས་དང་། །</p>
<p>འདོད་པ་དག་གིས་རབ་མྱོས་པས། །</p>
<p>བདག་གི་འཁོར་རྣམས་འཕྱན་བགྱིད་ཅིང་། །</p>
<p>ཕྱོགས་བཅུ་དག་ཏུ་འཇིགས་པ་སྐྱེད། །</p>
<p>བུད་མེད་དག་དང་སྐྱེས་པ་དང་། །</p>
<p>དེ་བཞིན་ཁྱེའུ་དང་བུ་མོ་དང་། །</p>
<p>མངལ་ན་གནས་པའང་འཇིགས་པར་བགྱིད། །</p>
<p>དུད་འགྲོའི་སྐྱེ་གནས་གཏོགས་པའང་འཚེ། །</p>
<p>སྐར་མ་དག་དང་ཉི་ཟླ་དང་། །</p>
<p>གཏུམ་པའི་གཟའ་རྣམས་གནོད་པར་བགྱིད། །</p>
<p>ལོ་ཏོག་ས་བོན་འབྲས་བུ་དང་། །</p>
<p>མེ་ཏོག་སྨན་དང་ཟས་སྐོམ་དང་། །</p>
<p>མི་རྣམས་ཀྱི་ནི་དཔལ་འཕྲོག་ཅིང་། །</p>
<p>མཐོན་པོ་རྣམས་ཀྱང་དམའ་བར་བགྱིད། །</p>
<p>འཇིག་རྟེན་དག་ན་ནོངས་པ་རྣམས། །</p>
<p>དམག་དང་འཐབ་མོ་ཤར་གཉེར་དང་། །</p>
<p>ཚིག་གམ་ཞིག་གམ་གསད་ཕྱེ་བ། །</p>
<p>དེ་ཀུན་འབྱུང་པོའི་རྣམ་པར་གྱུར། །</p>
<p>སྦེད་ཅིང་སྟོན་པར་བགྱིད་པ་དང་། །</p>
<p>བཟློག་པར་བགྱིད་ཅིང་རྒོད་པར་བགྱིད། །</p>
<p>འཇིགས་པར་བགྱིད་ཅིང་ལྟ་བར་བགྱིད། །</p>
<p>དགྲར་འགྱུར་བ་ཡང་སྟོན་པར་བགྱིད། །</p>
<p>སྡིག་པའི་རྨི་ལམ་མཐོང་བར་བགྱིད། །</p>
<p>ཉལ་བ་དག་ལ་གནོད་པར་བགྱིད། །</p>
<p>སྒོ་ནས་སེ་གོལ་སྒྲ་ཕྱུང་ཞིང་། །</p>
<p>མི་སྙན་བརྗོད་དེ་ཟ་བར་བགྱིད། །</p>
<p>མཛའ་བོ་གཉེན་བཤེས་གཟུགས་དག་ཏུ། །</p>
<p>གདའ་ཞིང་བཀའ་མཆིད་སྨྲ་བར་བགྱིད། །</p>
<p>བུ་མོ་སྡུག་གུའི་གཟུགས་དག་ཏུ། །</p>
<p>འདོད་ལ་སྤྱོད་པ་དགའ་བར་བགྱིད། །</p>
<p>ཉི་མ་སྐར་མའི་གཟུགས་དང་ནི། །</p>
<p>ཟླ་བའི་གཟུགས་སུ་གདའ་བར་བགྱིད། །</p>
<p>རླུང་དང་སྐར་མདའ་ལྕེ་གཟུགས་སུ། །</p>
<p>ཚེ་ལ་གནོད་པར་དེ་དག་གདའ། །</p>
<p>སྐར་མའི་ཚོགས་དང་འདྲ་བ་དག །འཇིགས་པར་བགྱིད་པ་ཝ་དང་ཁྱིར། །</p>
<p>རྣམ་པར་སྤྲུལ་ནས་ལྗོན་ཤིང་དང་། །</p>
<p>མཆོད་རྟེན་དག་གི་གནས་ན་གདའ། །</p>
<p>སྐྱེས་པ་གཞོན་ནུའི་གཟུགས་མཛེས་པ། །</p>
<p>འབར་ཞིང་ཤིང་རྟའི་སྒྲ་ཡང་འབྱིན། །</p>
<p>གནས་རྣམས་དང་ནི་ཤུལ་དག་ཏུ། །</p>
<p>རྣམ་པ་སྣ་ཚོགས་རྗེས་ཀྱང་སྟོན། །</p>
<p>གྲོང་ཁྱེར་དག་དང་ཁྱིམ་རྣམས་ཀྱི། །</p>
<p>སྒོ་ཡང་གནོད་སྦྱིན་དེ་དག་འབྱེད། །</p>
<p>སྲོག་དང་ལུས་ཀྱང་བླངས་བགྱིས་ཤིང་། །</p>
<p>ལམ་ངན་ཀུན་ཏུ་སྐོར་བར་བགྱིད། །</p>
<p>རྣམ་པ་སྣ་ཚོགས་གཟུགས་དག་དང་། །</p>
<p>རྣམ་པ་སྣ་ཚོགས་སྒྲ་རྣམས་དང་། །</p>
<p>རྣམ་པ་སྣ་ཚོགས་ནད་ཀྱིས་རྣམས། །</p>
<p>ལུས་ལ་ན་བ་གནས་པར་སྟོན། །</p>
<p>ནད་རྣམས་ཀུན་གྱི་མཚན་ཉིད་ཀྱང་། །</p>
<p>ཕྱིན་ཅི་ལོག་ཏུ་སྟོན་པར་བགྱིད། །</p>
<p>ཇི་སྙེད་འཇིག་རྟེན་རང་བཞིན་དག །ཐམས་ཅད་ལོག་པར་དེ་དག་སྟོན། །</p>
<p>རིག་སྔགས་ཞགས་པས་དྲངས་པས་ན། །</p>
<p>དེ་དག་ཀུན་ཀྱང་འདིར་མཆིས་སོ། །</p>
<p>དེ་ནས་རྒྱལ་པོ་རྣམ་ཐོས་བུ། །</p>
<p>ལངས་ཏེ་ཐལ་མོ་རབ་སྦྱར་ནས། །</p>
<p>ཞབས་ལ་འཁོར་ལོའི་མཚན་མངའ་བ། །</p>
<p>གསེར་གྱི་མཆོད་སྡོང་འབར་བ་བཞིན། །</p>
<p>འཇིག་རྟེན་སྣང་བར་མཛད་པ་པོ། །</p>
<p>ཐུབ་པ་ཆེན་པོ་མེ་དང་འདྲ། །</p>
<p>གནོད་སྦྱིན་གསང་སྔགས་མི་བཟད་ཅན། །</p>
<p>སྟོང་ཕྲག་དྲུག་ཅུ་རྩ་བཞི་དག །བྱང་གི་ཕྱོགས་ཆའི་ཕྱོགས་ན་གནས། །</p>
<p>བྱང་ཕྱོགས་དག་ཏུ་གནོད་པར་བགྱི། །</p>
<p>འཇིག་རྟེན་མགོན་པོའི་སྤྱན་སྔར་ནི། །</p>
<p>དེ་དག་ཆད་པ་བདག་གིས་བཤད། །</p>
<p>སྱཱད་ཡ་ཐེ་ད་ན། ཁངྒེ། ཁངྒེ། ཁངྒ། གམྦྷེ། པི་ཙཀྵ་ཎེ་ཙཀྲ། རཱ་ཛ་ནེ། ཙནྡྲེ། ཙ་པ་ལེ། པཱ་ཏཱ་ལེ། བྷཱི་མ་བ་ད་བ་ཏི། ཁ་རཱ་གྲེ་བྷྲྀ་ཀུ་ཊི་མུ་ཁེ་ཀུ་ཊི་ལ་ཀ་རཱ་གྲེ། ཨེ་ཀཱ་ཀྵི། པ་ར་ག་བ་ཏི། སཱ་རཾ་ག་བ་ཏི། མཱརྒ་བ་ཏི། གརྒ་བ་ཏེ། ཙི་ཏྲ་བ་ཏི། ཙི་ཏྲ་ཀཱནྟི། བདག་བྱང་ཕྱོགས་སུ་དགེ་བར་གྱུར་ཅིག་སྭཱ་ཧཱ། ཚངས་པ་དང་ནི་བརྒྱ་བྱིན་དང་། །</p>
<p>འཇིག་རྟེན་སྐྱོང་དང་དབང་ཕྱུག་ཆེ། །</p>
<p>གནོད་སྦྱིན་སྡེ་དཔོན་ཐམས་ཅད་དང་། །</p>
<p>འཕྲོག་མ་བུ་དང་བཅས་པ་ཡང་། །</p>
<p>བདག་གི་མེ་ཏོག་སྤོས་དག་དང་། །</p>
<p>སྦྱིན་སྲེག་འདི་ནི་བླང་བར་གྱིས། །</p>
<p>དེ་དག་གི་ནི་བརྩོན་འགྲུས་དང་། །</p>
<p>གཟི་བརྗིད་དབང་ཕྱུག་སྟོབས་ཀྱིས་ཀྱང་། །</p>
<p>ནད་རྣམས་ཐམས་ཅད་བཅོམ་པར་གྱུར། །</p>
<p>བདག་འཇིགས་པ་དང་གནོད་པ་ཐམས་ཅད་ལས་དགེ་བར་གྱུར་ཅིག་སྭཱ་ཧཱ། ཕྱག་འཚལ་སྐྱེས་བུ་དཔའ་ཁྱོད་ལ། །</p>
<p>ཕྱག་འཚལ་སྐྱེས་བུ་མཆོག་ཁྱོད་ལ། །</p>
<p>ཐལ་མོ་སྦྱར་ནས་ཕྱག་འཚལ་ལོ། །</p>
<p>ཆོས་རྒྱལ་ཁྱོད་ལ་ཕྱག་འཚལ་ལོ། །</p>
<p>རྒྱལ་ཆེན་ཡུལ་འཁོར་སྲུང་བ་ཡང་། །</p>
<p>ལངས་ཏེ་ཐལ་མོ་སྦྱར་བཏུད་ནས། །</p>
<p>མེ་ཏོག་ཚོགས་ལྟར་རྒྱས་གྱུར་ཅིང་། །</p>
<p>ཀ་ལ་པིང་ཀའི་སྒྲ་དབྱངས་ཅན། །</p>
<p>ཁུ་བྱུག་དང་ནི་རྨ་བྱའི་སྒྲ། །</p>
<p>རྔ་དང་འབྲུག་གི་སྒྲ་སྒྲོགས་པ། །</p>
<p>ཐུབ་ཆེན་གནོད་སྦྱིན་སྲིན་པོ་དང་། །</p>
<p>དྲི་ཟ་སྟོང་ཕྲག་དྲུག་ཅུ་བཞི། །</p>
<p>ཤར་གྱི་ཕྱོགས་ཆའི་ཕྱོགས་ན་གནས། །</p>
<p>ཤར་ཕྱོགས་པ་ལ་གནོད་པར་བྱེད། །</p>
<p>འཇིག་རྟེན་མགོན་གྱི་སྤྱན་སྔར་ནི། །</p>
<p>དེ་དག་ཆད་པ་བདག་གིས་བཤད། །</p>
<p>སྱཱད་ཡ་ཐེ་དན། དྷཱ་ར་ཎི། དྷཱ་ར་ཎི། པྲ་དྷྭན་ས་ནི། བྷཉྫ་ནི། པྲ་བྷཉྫ་ནི། བི་དྷ་མ་ནི། །</p>
<p>ཀིམ་པུ་རུ་ཥེ། ཤ་ཀ་ལེ། སཱ་རེ་ཐེ། སཱ་ར་བ་ཏི། ཤཱུ་ལ་དྷ་རེ། །</p>
<p>ཤཱུ་ལ་དྷཱ་རི་ཎི། ཤུད་དྷ་ཙ་ར་ཎེ། གྷོ་ཥ་བ་ཏི། ཤཱ་རཱ་གྲེ །ཤཱནྟེ། བདག་ཤར་ཕྱོགས་སུ་དགེ་བར་གྱུར་ཅིག་སྭཱ་ཧཱ། ཚངས་པ་དང་ནི་བརྒྱ་བྱིན་དང་། །</p>
<p>འཇིག་རྟེན་སྐྱོང་དང་དབང་ཕྱུག་ཆེ། །</p>
<p>གནོད་སྦྱིན་སྡེ་དཔོན་ཐམས་ཅད་དང་། །</p>
<p>འཕྲོག་མ་བུ་དང་བཅས་པ་ཡང་། །</p>
<p>བདག་གི་མེ་ཏོག་སྤོས་དག་དང་། །</p>
<p>སྦྱིན་སྲེག་འདི་ནི་བླང་བར་གྱིས། །</p>
<p>དེ་དག་གི་ནི་བརྩོན་འགྲུས་དང་། །</p>
<p>གཟི་བརྗིད་དབང་ཕྱུག་སྟོབས་ཀྱིས་ཀྱང་། །</p>
<p>ནད་རྣམས་ཐམས་ཅད་བཅོམ་པར་གྱུར། །</p>
<p>བདག་འཇིགས་པ་ཐམས་ཅད་དང་གནོད་པ་ཐམས་ཅད་ལས་དགེ་བར་གྱུར་ཅིག་སྭཱ་ཧཱ། ཕྱག་འཚལ་སྐྱེས་བུ་དཔའ་ཁྱོད་ལ། །</p>
<p>ཕྱག་འཚལ་སྐྱེས་བུ་མཆོག་ཁྱོད་ལ། །</p>
<p>ཐལ་མོ་སྦྱར་ཏེ་ཕྱག་འཚལ་ལོ། །</p>
<p>ཆོས་རྒྱལ་ཁྱོད་ལ་ཕྱག་འཚལ་ལོ། །</p>
<p>རྒྱལ་པོ་ཆེན་པོ་འཕགས་སྐྱེས་པོ། །</p>
<p>ཐལ་མོ་སྦྱར་ཏེ་དེ་ནས་ལངས། །</p>
<p>ཐམས་ཅད་མཁྱེན་པ་ཐམས་ཅད་གཟིགས། །</p>
<p>སྨྲ་བ་ཐམས་ཅད་རབ་འཇོམས་པ། །</p>
<p>ཐེ་ཚོམ་ཐམས་ཅད་གཅོད་མཛད་པ། །</p>
<p>འཇིག་རྟེན་ཐམས་ཅད་རྣམ་འདྲེན་པ། །</p>
<p>གྲུལ་བུམ་ཡི་དགས་སྲུལ་པོ་དག །སྟོང་ཕྲག་དྲུག་ཅུ་རྩ་བཞི་རྣམས། །</p>
<p>ལྷོ་ཡི་ཕྱོགས་ཆའི་ཕྱོགས་ན་གནས། །</p>
<p>དེ་ནས་བྱུང་ལ་གནོད་པར་བགྱིད། །</p>
<p>འཇིག་རྟེན་མགོན་པོའི་སྤྱན་སྔར་ནི། །</p>
<p>དེ་དག་ཆད་པ་བདག་གིས་བཤད། །</p>
<p>སྱཱད་ཡ་ཐེ་དན། ཤཱནྟི། ཤཱ་ར་བ་ཏི། ཀཱནྟི། ཀཱ་ར་བ་ཏི། ཀིཾ་ཀ་ར་སི། ཀིཾ་ཀ་ར་ཏི། ཀིཾ་ཀ་སི་ཀི་རིཎྚི། ཀིཾ་ར་ཏེ། ཀིཾ་བ་ཏེ། དྷ་ར་ཎི། དྷ་བ་ནི། བྷཱུ་མི། དྷཱ་རྀ་ཎི། ཧི་མ་བ་ཏི། ཛྱོ་ཏིཥྩ་ར་ཎེ། གཱ་ལཱ་གྲེ། བདག་ལྷོ་ཕྱོགས་སུ་དགེ་བར་གྱུར་ཅིག་སྭཱ་ཧཱ། ཚངས་པ་དང་ནི་བརྒྱ་བྱིན་དང་། །</p>
<p>འཇིག་རྟེན་སྐྱོང་དང་དབང་ཕྱུག་ཆེ། །</p>
<p>གནོད་སྦྱིན་སྡེ་དཔོན་ཐམས་ཅད་དང་། །</p>
<p>འཕྲོག་མ་བུ་དང་བཅས་པ་ཡང་། །</p>
<p>བདག་གི་མེ་ཏོག་སྤོས་དག་དང་། །</p>
<p>སྦྱིན་སྲེག་འདི་ནི་བླང་བར་གྱིས། །</p>
<p>དེ་དག་གི་ནི་བརྩོན་འགྲུས་དང་། །</p>
<p>གཟི་བརྗིད་དབང་ཕྱུག་སྟོབས་ཀྱིས་ཀྱང་། །</p>
<p>ནད་རྣམས་ཐམས་ཅད་བཅོམ་པར་གྱུར། །</p>
<p>བདག་འཇིགས་པ་ཐམས་ཅད་དང་གནོད་པ་ཐམས་ཅད་ལས་དགེ་བར་གྱུར་ཅིག་སྭཱ་ཧཱ། ཕྱག་འཚལ་སྐྱེས་བུ་དཔའ་ཁྱོད་ལ། །</p>
<p>ཕྱག་འཚལ་སྐྱེས་བུ་མཆོག་ཁྱོད་ལ། །</p>
<p>ཐལ་མོ་སྦྱར་ཏེ་ཕྱག་འཚལ་ལོ། །</p>
<p>ཆོས་རྒྱལ་ཁྱོད་ལ་ཕྱག་འཚལ་ལོ། །</p>
<p>རྒྱལ་པོ་མིག་མི་བཟང་བ་ཡང་། །</p>
<p>ཐལ་མོ་སྦྱར་བ་བྱས་ནས་ལངས། །</p>
<p>སྤྲིན་ཆེན་སེང་གེ་ཆེན་པོ་པ། །</p>
<p>ཆེ་བའི་ཆེ་བ་རྒྱ་མཚོ་ཆེ། །</p>
<p>གསུང་བ་ཆེན་པོ་དཔའ་ཆེན་པོ། །</p>
<p>གཡུལ་ཆེན་རབ་ཏུ་འཇོམས་མཛད་པ། །</p>
<p>ཀླུ་དང་འདབ་བཟངས་གསང་བ་པོ། །</p>
<p>སྟོང་ཕྲག་དྲུག་ཅུ་རྩ་བཞི་དག །ནུབ་ཀྱི་ཕྱོགས་ཆའི་ཕྱོགས་ན་གནས། །</p>
<p>དེ་ནས་བྱུང་ལ་གནོད་པར་བགྱིད། །</p>
<p>འཇིག་རྟེན་མགོན་པོའི་སྤྱན་སྔར་ནི། །</p>
<p>དེ་དག་ཆད་པ་བདག་གིས་བཤད། །</p>
<p>སྱཱད་ཡ་ཐེ་ད་ན། དྷརྨྨི་བ་ར་གྲེ། བ་ལ་བ་ཏེ། བ་ལི་ནི། བི་ཤཱཾ་གེ། བི་ཙ་ཤི། སཱ་ག་རེ། ཁཱ་རཱི། ཀ་བ་ལི། ཙཎྜ་ལི། ཀི་རི་ཎི། ནཱི་ར་ཉྫ་ནེ། བིངྷཱར་ཎི། བལླ་མ་ཏི། ཨ་བརྞ་བ་ཏེ། ཨ་ཙ་ལེ། བདག་ནུབ་ཕྱོགས་སུ་དགེ་བར་གྱུར་ཅིག་སྭཱ་ཧཱ། ཚངས་པ་དང་ནི་བརྒྱ་བྱིན་དང་། །</p>
<p>འཇིག་རྟེན་སྐྱོང་དང་དབང་ཕྱུག་ཆེ། །</p>
<p>གནོད་སྦྱིན་སྡེ་དཔོན་ཐམས་ཅད་དང་། །</p>
<p>འཕྲོག་མ་བུ་དང་བཅས་པ་ཡང་། །</p>
<p>བདག་གི་མེ་ཏོག་སྤོས་དག་དང་། །</p>
<p>སྦྱིན་སྲེག་འདི་ནི་བླང་བར་གྱིས། །</p>
<p>དེ་དག་གི་ནི་བརྩོན་འགྲུས་དང་། །</p>
<p>གཟི་བརྗིད་དབང་ཕྱུག་སྟོབས་ཀྱིས་ཀྱང་། །</p>
<p>ནད་རྣམས་ཐམས་ཅད་བཅོམ་པར་གྱུར། །</p>
<p>བདག་འཇིགས་པ་དང་གནོད་པ་ཐམས་ཅད་ལས་དགེ་བར་གྱུར་ཅིག་སྭཱ་ཧཱ། ཕྱག་འཚལ་སྐྱེས་བུ་དཔའ་ཁྱོད་ལ། །</p>
<p>ཕྱག་འཚལ་སྐྱེས་བུ་མཆོག་ཁྱོད་ལ། །</p>
<p>ཐལ་མོ་སྦྱར་ཏེ་ཕྱག་འཚལ་ལོ། །</p>
<p>ཆོས་རྒྱལ་ཁྱོད་ལ་ཕྱག་འཚལ་ལོ། །</p>
<p>དེ་ནས་ཚངས་པ་ཚངས་ཆེན་ཡང་། །</p>
<p>ཐལ་མོ་སྦྱར་བ་བྱས་ནས་ལངས། །</p>
<p>ཚངས་པས་བཀྲུས་པ་དག་པ་པོ། །</p>
<p>རིག་བྱེད་ཀུན་གྱི་ཕ་རོལ་ཕྱིན། །</p>
<p>སྐྱེ་བོ་དགའ་མཛད་སྨན་པའི་རྗེ། །</p>
<p>འཇིག་རྟེན་ཐམས་ཅད་གསོ་མཛད་པ། །</p>
<p>གནོད་སྦྱིན་སྲིན་པོ་གང་གི་རྣམས། །</p>
<p>ཕྱོགས་དང་ཕྱོགས་མཚམས་གནས་པ་དང་། །</p>
<p>ས་ཡི་འོག་དང་བར་དང་སྟེང་། །</p>
<p>ནམ་མཁའ་དག་ལ་གནས་པའི་གདོན། །</p>
<p>འཇིག་རྟེན་མགོན་གྱི་སྤྱན་སྔར་ནི། །</p>
<p>དེ་དག་ཆད་པ་བདག་གིས་བཤད། །</p>
<p>སྱཱད་ཡ་ཐེ་ད་ན། བྲཧྣེ། བྲཏྨ། གྷོ་ཥེ། བྲཧྨ་སྭ་རེ། བཛྲེ་བཛྲ་གྷོ་ཥེ། བཛྲ་དྷ་རེ། སྠི་ཏེ་སཱ་རེ། ཨ་ཙ་ལེ། ཨ་ར་ཎེ། ཨི་ཥ་ནི། ཨ་རཱ་ནི་ཏེ། ཤུ་རེ། བ་རཱ་གྲ། པྲཱཔྟེ། སཱ་ག་ར་བ་ཏེ། བདག་ཕྱོགས་ཐམས་ཅད་དུ་དགེ་བར་གྱུར་ཅིག་སྭཱ་ཧཱ། ཚངས་པ་དང་ནི་བརྒྱ་བྱིན་དང་། །</p>
<p>འཇིག་རྟེན་སྐྱོང་དང་དབང་ཕྱུག་ཆེ། །</p>
<p>གནོད་སྦྱིན་སྡེ་དཔོན་ཐམས་ཅད་དང་། །</p>
<p>འཕྲོག་མ་བུ་དང་བཅས་པ་ཡང་། །</p>
<p>བདག་གི་མེ་ཏོག་སྤོས་དག་དང་། །</p>
<p>སྦྱིན་སྲེག་འདི་ནི་བླང་བར་གྱིས། །</p>
<p>དེ་དག་གི་ནི་བརྩོན་འགྲུས་དང་། །</p>
<p>གཟི་བརྗིད་དབང་ཕྱུག་སྟོབས་ཀྱིས་ཀྱང་། །</p>
<p>ནད་རྣམས་ཐམས་ཅད་བཅོམ་པར་གྱུར། །</p>
<p>བདག་འཇིགས་པ་དང་གནོད་པ་ཐམས་ཅད་ལས་དགེ་བར་གྱུར་ཅིག་སྭཱ་ཧཱ། རླུང་ལས་གྱུར་དང་མཁྲིས་ལས་གྱུར། །</p>
<p>བད་ཀན་ལས་གྱུར་འདུས་ལས་གྱུར། །</p>
<p>ནད་རྣམས་ཐམས་ཅད་བཅོམ་པར་གྱུར། །</p>
<p>བདག་འཇིགས་པ་དང་གནོད་པ་ཐམས་ཅད་ལས་དགེ་བར་གྱུར་ཅིག་སྭཱ་ཧཱ། ཕྱག་འཚལ་སྐྱེས་བུ་དཔའ་ཁྱོད་ལ། །</p>
<p>ཕྱག་འཚལ་སྐྱེས་བུ་མཆོག་ཁྱོད་ལ། །</p>
<p>ཐལ་མོ་སྦྱར་ཏེ་ཕྱག་འཚལ་ལོ། །</p>
<p>ཆོས་རྒྱལ་ཁྱོད་ལ་ཕྱག་འཚལ་ལོ། །</p>
<p>དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། སངས་རྒྱས་བཅོམ་ལྡན་འདས་རྣམས་ནི་རྒྱལ་སྲིད་གཅིག་གི་ཕྱིར་འཇིག་རྟེན་དུ་བྱུང་བ་མ་ཡིན། སངས་རྒྱས་བཅོམ་ལྡན་འདས་རྣམས་ནི་གྲོང་ཁྱེར་དང་། གྲོང་རྡལ་དང་། ལྗོངས་དང་། གྲོང་དང་། ཁྱིམ་ནས་སེམས་ཅན་གཅིག་གི་བར་གྱི་དོན་གྱི་ཕྱིར་འཇིག་རྟེན་དུ་བྱུང་བ་མ་ཡིན་གྱི། འཇིག་རྟེན་ལྷ་དང་བཅས་པ། བདུད་དང་བཅས་པ། ཚངས་པ་དང་བཅས་པ། དགེ་སྦྱོང་དང་། བྲམ་ཟེར་བཅས་པའི་སྐྱེ་དགུ་དང་། ལྷ་དང་། མི་དང་། ལྷ་མ་ཡིན་དུ་བཅས་པའི་དོན་དུ་སངས་རྒྱས་བཅོམ་ལྡན་འདས་རྣམས་འཇིག་རྟེན་དུ་བྱུང་སྟེ། དེ་ནི་དཔེར་ན་སྨན་པ་མཁས་པའི་མཆོག་ཏུ་ཕྱིན་པ། གསོ་བ་ལ་བརྩོན་པ། སྨན་པས་ཤེས་པར་བྱ་བ་ཤིན་ཏུ་བསླབས་པ་རྒྱལ་པོ་གཅིག་གི་དོན་དུ་བྱུང་བ་མ་ཡིན། ཡུལ་གཅིག་གི་དོན་དུ་བྱུང་བ་མ་ཡིན་པ་ནས་སེམས་ཅན་གཅིག་གི་དོན་གྱི་བར་དུ་བྱུང་བ་མ་ཡིན་པ་དང་འདྲའོ། །</p>
<p>དེ་ཅིའི་ཕྱིར་ཞེ་ན། ཕྱོགས་གང་ན་སངས་རྒྱས་བཅོམ་ལྡན་འདས་བཞུགས་པའི་ཕྱོགས་དེ་དག་ཏུ་མི་རྣམས་དང་། མི་མ་ཡིན་པ་དེ་དག་ཀྱང་རྣམ་པར་འཚེ་བར་མི་བྱ་བར་སེམས་ཀྱིས། ང་ཡང་ཡངས་པ་ཅན་གྱི་གྲོང་ཁྱེར་ཆེན་པོ་ག་ལ་བ་དེར་སོང་བ་དང་། ཡངས་པ་ཅན་གྱི་གྲོང་ཁྱེར་ཆེན་པོའི་སྐྱེ་བོའི་ཚོགས་ཕལ་པོ་ཆེའི་དོན་ཀྱང་བྱས་པར་འགྱུར། སངས་རྒྱས་ཀྱི་མཛད་པ་ཡང་བྱས་པར་འགྱུར་རོ་སྙམ་དུ་དགོངས་ཏེ། དེ་ནས་བཅོམ་ལྡན་འདས་སྔ་དྲོའི་དུས་ཀྱི་ཚེ་ཆོས་གོས་དང་ཤམ་ཐབས་བགོས་ནས་ལྷུང་བཟེད་བསྣམས་ཏེ། དགེ་སློང་སྟོང་ཉིས་བརྒྱ་ལྔ་བཅུ་དང་། ཐབས་ཅིག་ཏུ་བྱ་རྒོད་ཕུང་པོའི་རི་ལས་ཤོད་དུ་གཤེགས་པ་དང་། མི་མཇེད་ཀྱི་བདག་པོ་ཚངས་པས་ལྷའི་གདུགས་ལྔ་བརྒྱ་ཙམ་བླངས་ཏེ། བཅོམ་ལྡན་འདས་ལ་གཡས་རོལ་ནས་ཕུལ་ལོ། །</p>
<p>ཕུལ་ནས་བཅོམ་ལྡན་འདས་ལ་རྡུལ་ཡབ་ཀྱིས་གཡོབ་ཅིང་འདུག་པར་གྱུར་ཏོ། །</p>
<p>ལྷ་རྣམས་ཀྱི་དབང་པོ་བརྒྱ་བྱིན་གྱིས་ཀྱང་གདུགས་ལྔ་བརྒྱ་ཙམ་བླངས་ཏེ། བཅོམ་ལྡན་འདས་ལ་གཡོན་རོལ་ནས་ཕུལ་ལོ། །</p>
<p>ཕུལ་ནས་བཅོམ་ལྡན་འདས་ལ་རྡུལ་ཡབ་ཀྱིས་གཡོབ་ཅིང་འདུག་པར་གྱུར་ཏོ། །</p>
<p>རྒྱལ་པོ་ཆེན་པོ་བཞིས་ཀྱང་རེ་རེ་ཞིང་ལྷའི་གདུགས་ལྔ་བརྒྱ་ཙམ་བླངས་ཏེ། བཅོམ་ལྡན་འདས་ལ་སྣམ་ལོགས་ནས་ཕུལ་ནས། བཅོམ་ལྡན་འདས་ལ་རྡུལ་ཡབ་ཀྱིས་གཡོབ་ཅིང་འདུག་པར་གྱུར་ཏོ། །</p>
<p>ལྷའི་བུ་དབང་ཕྱུག་ཆེན་པོ་དང་གནོད་སྦྱིན་གྱི་སྡེ་དཔོན་ཆེན་པོ་ཉི་ཤུ་རྩ་བརྒྱད་དང་། གནོད་སྦྱིན་མཐུ་བོ་ཆེ་སུམ་ཅུ་རྩ་གཉིས་དང་། འཕྲོག་མའི་བུ་ལྔ་བརྒྱ་འཁོར་དང་བཅས་པས་ཀྱང་སོ་སོ་ནས་ལྷའི་གདུགས་དག་བླངས་ཏེ། ཉན་ཐོས་རྣམས་ལ་ཕུལ་ནས་རྡུལ་ཡབ་ཀྱིས་གཡོབ་ཅིང་འདུག་པར་གྱུར་ཏོ། །</p>
<p>དེ་ལྟ་བུའི་གྲགས་པ་དང་བཀུར་སྟི་དང་། བརྙེས་པར་བྱ་བ་བརྙེས་ནས། བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་བྱ་རྒོད་ཕུང་པོའི་རི་ལས་ཤོད་དུ་བབས་ཏེ། ཡངས་པ་ཅན་གྱི་གྲོང་ཁྱེར་ཆེན་པོ་ག་ལ་བ་དེར་གཤེགས་པ་དང་། ཡངས་པ་ཅན་གྱི་ལིཙྪ་བཱི་རྣམས་ཀྱིས་བཅོམ་ལྡན་འདས་ཤིན་ཏུ་མཛེས་པ། དད་པར་འོས་པ། དབང་པོ་ཞི་བ། ཐུགས་ཞི་བ། དབང་པོ་དུལ་བ། ཐུགས་དུལ་བ། དུལ་བ་དང་། ཞི་གནས་ཀྱི་དམ་པའི་ཕ་རོལ་ཏུ་ཕྱིན་པ་བརྙེས་པ། དབང་པོ་དབེན་ཞིང་ཁུགས་པ། གླང་པོ་ཆེན་པོ་ལྟ་བུ་ཤིན་ཏུ་དུལ་བ། མཚོ་ལྟར་དང་ཞིང་རྙོག་པ་མེད་ལ་རྣམ་པར་གསལ་བ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་སྐུ་ལེགས་པར་བརྒྱན་པ། དཔེ་བྱད་བཟང་པོ་བརྒྱད་ཅུས་ཤིན་ཏུ་བརྒྱན་པ། ཤིང་སཱ་ལའི་རྒྱལ་པོ་ལྟར་དེ་བཞིན་གཤེགས་པའི་སྐུ་རྣམ་པར་སྤྲས་པ། ཉི་མ་ལྟར་འོད་ཟེར་གྱི་དྲ་བ་ཀུན་ཏུ་འགྱེད་པ། མཚན་མོ་མུན་པའི་ནང་ན་རི་བོའི་སྤོ་ལ་མེའི་ཕུང་པོ་རབ་ཏུ་འབར་བ་དང་འདྲ་ཞིང་བཅོམ་ལྡན་འདས་གསེར་གྱི་རི་བོ་ཆེན་པོ་དམ་པ་ལྟར་ལྷམ་མེ་ལྷན་ནེ་ལྷང་ངེ་རྒྱང་རིང་པོ་ནས་གནས་དེར་གཤེགས་པ་མཐོང་ངོ་། །</p>
<p>མཐོང་མ་ཐག་ཏུ་ཡངས་པ་ཅན་གྱི་ལི་ཙྪ་བཱི་རྣམས་བཅོམ་ལྡན་འདས་ལ་སེམས་དད་པར་གྱུར་ནས། སེམས་དད་པར་གྱུར་པ་དེ་དག་བཅོམ་ལྡན་འདས་ཡངས་པ་ཅན་གྱི་གྲོང་ཁྱེར་ཆེན་པོར་ལམ་གང་ནས་གཤེགས་པའི་ལམ་དེ་ཕྱགས་ཤིང་ཆག་ཆག་འདེབས། བྱི་དོར་བྱེད། མེ་ཏོག་འཐོར། དར་གྱི་ལྡ་ལྡི་དང་། དྲིལ་བུ་དང་། གདུགས་དང་། རྒྱལ་མཚན་དང་། བ་དན་སྣ་ཚོགས་ཀྱིས་བརྒྱན་ཏེ་བདུག་སྤོས་སྣ་ཚོགས་ཀྱིས་བདུགས་ནས་བཅོམ་ལྡན་འདས་ག་ལ་བ་དེར་དོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ལོ། །</p>
<p>དེ་ནས་བཅོམ་ལྡན་འདས་ཀྱི་ཕྱག་གི་མཐིལ་འཁོར་ལོ་རྩིབས་སྟོང་དང་ལྡན་པའི་རི་མོ་ཅན་མེ་ཏོག་པདྨའི་སྙིང་པོ་ལྟར་འཇམ་པ། སྔོན་ལེགས་པར་སྤྱད་པའི་མཚན་གྱིས་བརྒྱན་པ། གཞོན་ཤ་ཆགས་ཤིང་འཇམ་པ། ཉི་མའི་འོད་ཟེར་བས་ལྷག་པའི་འོད་དང་ལྡན་པ། འོད་ཟེར་བརྒྱ་ཕྲག་མང་པོ་ཀུན་ཏུ་འཕྲོ་བ། དྲི་མ་མེད་པའི་ཕྱག་གིས་ལིཙྪ་བཱི་དག་གི་མགོ་ལ་བྱུགས་ཏེ་རྗེས་སུ་བསྟན་པ་མཛད་དོ། །</p>
<p>དེ་ནས་བཅོམ་ལྡན་འདས་ཡངས་པ་ཅན་གྱི་གྲོང་ཁྱེར་ཆེན་པོའི་ནང་དུ་གཤེགས་ནས་ནམ་གྱི་གུང་ཐུན་ལ་སྒོ་སྐྱེས་ཀྱི་གཞི་ཞབས་ཀྱིས་མནན་ནས་ཕྱོགས་བཞིར་གཟིགས་ཏེ་ཕྱག་གསེར་གྱི་མདོག་ཅན་བརྐྱང་ནས་ན་བཟའ་བླ་གོས་གསོལ་ཏེ་བཀའ་སྩལ་པ། ཕྱི་མའི་དུས་ན་དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་འམ་གང་སུ་ཡང་རུང་བ་དག་དེ་བཞིན་གཤེགས་པའི་སྐུ་གདུང་རིང་བསྲེལ་ཡུངས་འབྲུ་ཙམ་ལ་མཆོད་པ་བྱེད་པ་དང་། སྟོང་ཆེན་པོ་རབ་ཏུ་འཇོམས་པའི་རིག་སྔགས་ཀྱི་རྒྱལ་མོ་གདོན་ཐམས་ཅད་ལས་ཐར་བར་བྱེད་པའི་ཆོས་ཀྱི་རྣམ་གྲངས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་གཱའི་ཀླུང་གི་བྱེ་མ་སྙེད་ཀྱི་སངས་རྒྱས་ཀྱི་ཕྱག་རྒྱ་འདི་འཛིན་ཅིང་འཆང་བ་དང་། ཀློག་ཅིང་སྟོན་པ་དང་། ཀུན་ཆུབ་པར་བྱེད་པ་དེ་དག་ལ་ཡམས་ཀྱི་ནད་དང་། འཇིགས་པ་དང་། འཚེ་བ་དང་། ནད་འགོ་བ་དང་། འཁྲུགས་པ་དང་། འཐབ་པ་དང་། རྩོད་པ་དང་། འཆིང་བ་དང་། ཁ་མཆུ་དང་། ཤགས་དང་། ཐ་ན་ཕྲ་མ་དང་། སྡིག་པ་མི་དགེ་བའི་སྡུག་བསྔལ་བའི་ལས་ཀྱིས་མི་ཚུགས་ཤིང་། འཚེ་བར་བྱེད་པ་ཐམས་ཅད་ཀྱིས་མི་ཐུབ་པར་འགྱུར་རོ། །</p>
<p>དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་མི་མཇེད་ཀྱི་བདག་པོ་ཚངས་པས་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་སྟོང་ཆེན་པོ་རབ་ཏུ་འཇོམས་པ་ཞེས་བྱ་བའི་གསང་སྔགས་ཀྱི་རྒྱལ་མོ་གདོན་ཐམས་ཅད་ལས་ཐར་བར་བགྱིད་པའི་ཆོས་ཀྱི་རྣམ་གྲངས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་གཱའི་ཀླུང་གི་བྱེ་མ་སྙེད་རྣམས་ཀྱི་སངས་རྒྱས་ཀྱི་ཕྱག་རྒྱ་དེ་གང་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་མི་མཇེད་ཀྱི་བདག་པོ་ཚངས་པ་ལ་འདི་སྐད་ཅེས་བཀའ་སྩལ་ཏོ། །</p>
<p>ཚངས་པ་དེའི་ཕྱིར་ཁྱོད་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་ངས་ཁྱོད་ལ་བཤད་དོ། །</p>
<p>བཙུན་པ་དེ་བཞིན་ནོ་ཞེས་གསོལ་ནས་མི་མཇེད་ཀྱི་བདག་པོ་ཚངས་པ་བཅོམ་ལྡན་འདས་ཀྱི་ལྟར་ཉན་པ་དང་དེ་ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ། །</p>
<p>སྱཱད་ཡ་ཐེད་ན། ཨ་ཙ་ལེ། མ་ཙ་ལེ། སཱ་ར་མ་ཙ་ལེ། པྲ་ཀྲྀ་ཏི་བརྞེ་ཀྲྀ་ཏི་ནི་རྒྷོ་ཥེ། ས་མནྟ་མུ་ཁེ། སྠི་རེ་སྠཱ་པ་རེ་བི་གྷུཥྚེ། བི་གྷུཥྚ་ཤབྡེ་པྲ་ག་ལ་ནི། སཱ་རང་ག་མེ་སཱ་རཱ་སུ་ཏེ་སཱ་རངྒ་བ་ཏེ། བ་ལེ་མ་ཧཱ་བ་ལེ་མ་ཧཱ་ནིར་བྷཱ་སེ་སྭཱ་ཧཱ། དེ་ལ་འདི་སྐད་ཅེས་བྱ་སྟེ། ལུས་སུ་གཏོགས་པ་དྲན་པ་དང་། ཞི་གནས་དང་། ལྷག་མཐོང་དང་། ཏིང་ངེ་འཛིན་གསུམ་དང་། རྫུ་འཕྲུལ་གྱི་རྐང་པ་བཞི་དང་། ཡང་དག་པར་སྤོང་བ་བཞི་དང་། དྲན་པ་ཉེ་བར་གཞག་པ་བཞི་དང་། བསམ་གཏན་བཞི་དང་། འཕགས་པའི་བདེན་པ་བཞི་དང་། དབང་པོ་ལྔ་དང་། སྟོབས་ལྔ་དང་། རྗེས་སུ་དྲན་པ་དྲུག་དང་། བྱང་ཆུབ་ཀྱི་ཡན་ལག་བདུན་དང་། འཕགས་པའི་ལམ་ཡན་ལག་བརྒྱད་པ་དང་། མཐར་གྱིས་གནས་པའི་སྙོམས་པར་འཇུག་པ་དགུ་དང་། དེ་བཞིན་གཤེགས་པའི་སྟོབས་བཅུ་དང་། རྣམ་པར་གྲོལ་བའི་སྐྱེ་མཆེད་བཅུ་གཅིག་དང་། རྟེན་ཅིང་འབྲེལ་པར་འབྱུང་བ་ཡན་ལག་བཅུ་གཉིས་དང་། རྣམ་པ་བཅུ་གཉིས་དང་ལྡན་པའི་ཆོས་ཀྱི་འཁོར་ལོ་དང་། དབུགས་དབྱུང་བ་དང་རྔུབ་པ་རྗེས་སུ་དྲན་པ་རྣམ་པ་བཅུ་དྲུག་དང་། སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་དང་། ཡི་གེ་བཞི་བཅུ་རྩ་གཉིས་ཏེ་ཚངས་པ་དེ་ནི་སྟོང་ཆེན་པོ་རབ་ཏུ་འཇོམས་པ་ཞེས་བྱ་བའི་རིག་སྔགས་ཀྱི་རྒྱལ་མོ་གདོན་ཐམས་ཅད་ལས་ཐར་བར་བྱེད་པའི་མདོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་གཱའི་ཀླུང་གི་བྱེ་མ་སྙེད་རྣམས་ཀྱི་སངས་རྒྱས་ཀྱི་ཕྱག་རྒྱ་སྟེ། སངས་རྒྱས་བསྒྲུབས་པའོ། །</p>
<p>ཆོས་བསྒྲུབས་པའོ། །</p>
<p>དགེ་འདུན་བསྒྲུབས་པའོ། །</p>
<p>ཚངས་པ་བསྒྲུབས་པའོ། །</p>
<p>དབང་པོ་བསྒྲུབས་པའོ། །</p>
<p>འཇིག་རྟེན་སྐྱོང་བ་བསྒྲུབས་པའོ། །</p>
<p>དབང་ཕྱུག་བསྒྲུབས་པའོ། །</p>
<p>བདེན་པ་བསྒྲུབས་པའོ། །</p>
<p>ལམ་བསྒྲུབས་པའོ། །</p>
<p>རྟེན་ཅིང་འབྲེལ་པར་འབྱུང་བ་བསྒྲུབས་པའོ། །</p>
<p>ཟླ་བ་བསྒྲུབས་པའོ། །</p>
<p>ཉི་མ་བསྒྲུབས་པའོ། །</p>
<p>གཟའ་བསྒྲུབས་པའོ། །</p>
<p>རྒྱུ་སྐར་བསྒྲུབས་པའོ། །</p>
<p>སྱཱད་ཡ་ཐེ་དན། སཱ་ལེ་ཀ་སི་ནི། བི་དྷ་ར་ནི། བ་རཱ་གྲ། སཱ་རེ་ཨཱ་མརྵ་ཎི། ཨ་མོ་གྷ་བ་ཏི། ས་ཙ་ན་ཀཱ་ལི། ན་ཀཱ་ལི། ཀཱ་ཤི་ཀ་པ་ཏི། བྷ་ར་ཎི། བྷ་ར་ཀ་ཤ་ཁེ། ས་མནྟ་པྲཱཔྟེ། སཱཔྲཱཔྟེ། སཱ་ར་པྲཱཔྟེ། སྟམྦྷ་ནི། སྟམྦྷ་ན་པྲཱཔྟེ། བཛྲ་དྷ་རེ་སྭཱ་ཧཱ། དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>འཇིག་རྟེན་འདི་འམ་ཡང་དག་འདས་པ་དང་། །</p>
<p>མཐོ་རིས་དག་ན་རིན་ཆེན་མཆོག་ཡོད་པ། །</p>
<p>དེ་བཞིན་གཤེགས་པ་ལྷ་ཡི་ལྷར་གྱུར་པ། །</p>
<p>མི་ཡི་མཆོག་དང་འདིར་ནི་མཚུངས་པ་མེད། །</p>
<p>དེ་བས་འདི་ནི་རིན་ཆེན་མཆོག་ཏུ་གསུངས། །</p>
<p>བདེན་པ་དེ་ཡིས་འདིར་ནི་དགེ་བར་ཤོག །ཟད་པ་ཆགས་བྲལ་བདུད་རྩི་འདུས་མ་བྱས། །</p>
<p>ཤེས་པས་ཤཱཀྱ་ཐུབ་དེས་རབ་ཏུ་ཕྱེ། །</p>
<p>བདུད་རྩི་ཞི་བ་འདུས་བྱས་མ་ཡིན་པ། །</p>
<p>ཆོས་དེ་དང་ནི་མཚུངས་པ་གང་ཡང་མེད། །</p>
<p>དེ་བས་འདི་ནི་རིན་ཆེན་མཆོག་ཏུ་གསུངས། །</p>
<p>བདེན་པ་དེ་ཡིས་འདིར་ནི་དགེ་བར་ཤོག །མཆོག་ཏུ་གང་འདོད་ཚུལ་བཞིན་རབ་བསྟན་པ། །</p>
<p>སྟོན་པའི་རྣལ་འབྱོར་བླ་མེད་རྟག་སྒྲུབ་པ། །</p>
<p>རྡོ་རྗེ་ལྟ་བུའི་མིག་གཉིས་ལམ་མཐོང་བ། །</p>
<p>ཏིང་འཛིན་དེ་དང་མཉམ་པ་ཡོད་མ་ཡིན། །</p>
<p>དེ་བས་འདི་ནི་རིན་ཆེན་མཆོག་ཏུ་གསུངས། །</p>
<p>བདེན་པ་དེ་ཡིས་འདིར་ནི་དགེ་བར་ཤོག །གང་ཟག་ཆེན་པོ་བརྒྱད་པོ་རབ་བསྔགས་ཤིང་། །</p>
<p>གང་ཟག་ཟུང་བཞིར་བརྗོད་པ་དེ་དག་ནི། །</p>
<p>དྲང་སྲོང་ཆེན་པོ་གང་ཟག་མཚུངས་མེད་པ། །</p>
<p>བདེ་བར་གཤེགས་པས་སྦྱིན་པའི་གནས་ཞེས་གསུངས། །</p>
<p>དེ་ལ་བྱིན་ན་འབྲས་བུ་ཆེར་འགྱུར་ཏེ། །</p>
<p>ཞིང་རབ་གཤིན་ལ་ས་བོན་བཏབ་པ་བཞིན། །</p>
<p>འདི་ནི་དགེ་འདུན་རིན་ཆེན་མཆོག་ཏུ་གསུངས། །</p>
<p>བདེན་པ་དེ་ཡིས་འདིར་ནི་དགེ་བར་ཤོག །གང་དག་བརྟན་པའི་ཡིད་ཀྱིས་རབ་བརྩོན་ཞིང་། །</p>
<p>གཽ་ཏ་མའི་བསྟན་ལ་འཇུག་བྱེད་ན། །</p>
<p>དེ་དག་ཐོབ་ནས་བདུད་རྩི་འཇུག་ཐོབ་སྟེ། །</p>
<p>མུན་པ་བསལ་ནས་མྱ་ངན་འདས་ཐོབ་པ། །</p>
<p>དེ་བས་དགེ་འདུན་རིན་ཆེན་མཆོག་ཏུ་གསུངས། །</p>
<p>བདེན་པ་དེ་ཡིས་འདིར་ནི་དགེ་བར་ཤོག །ལྟ་བ་འདི་ལ་སྦྱར་མ་ཐག་ཏུ་ནི། །</p>
<p>འཇིག་ཚོགས་ལྟ་དང་ཚུལ་ཁྲིམས་བརྟུལ་ཞུགས་དང་། །</p>
<p>ཐེ་ཙོམ་དང་ནི་ཉོན་མོངས་གསུམ་པོ་དག །ཅིག་ཅར་སྤངས་ཏེ་འཕགས་པའི་བདེན་མཐོང་བ། །</p>
<p>དེས་ན་དགེ་འདུན་རིན་ཆེན་མཆོག་ཏུ་གསུངས། །</p>
<p>བདེན་པ་དེ་ཡིས་འདིར་ནི་དགེ་བར་ཤོག །ལུས་སམ་ངག་གམ་འོན་ཏེ་ཡིད་ཀྱིས་ཀྱང་། །</p>
<p>སྡིག་པ་རྣམ་གསུམ་ནམ་ཡང་མི་བྱེད་ཅིང་། །</p>
<p>བློ་བུར་བྱས་ནའང་འཆབ་པར་མི་བྱེད་ལ། །</p>
<p>དེ་ལྟར་དེ་དག་ལྟ་བས་འཛིན་མི་བྱེད། །</p>
<p>དེ་བས་དགེ་འདུན་རིན་ཆེན་མཆོག་ཏུ་གསུངས། །</p>
<p>བདེན་པ་དེ་ཡིས་འདིར་ནི་དགེ་བར་ཤོག །ཇི་ལྟར་དབང་པོའི་སྡོང་པོ་སར་བཙུགས་པ། །</p>
<p>ཕྱོགས་བཞིའི་རླུང་རྣམས་ཀྱིས་ནི་མི་གཡོ་ལྟར། །</p>
<p>འཕགས་པའི་ལམ་གྱི་དམ་པ་མཐོང་བ་ཡི། །</p>
<p>གང་ཟག་འཕགས་པའི་དགེ་འདུན་དེ་བཞིན་ནོ། །</p>
<p>དེས་ན་དགེ་འདུན་རིན་ཆེན་མཆོག་ཏུ་གསུངས། །</p>
<p>བདེན་པ་དེ་ཡིས་འདིར་ནི་དགེ་བར་ཤོག །ཤེས་རབ་ཟབ་མོ་ཤིན་ཏུ་བསྟན་པ་ཡི། །</p>
<p>འཕགས་པའི་བདེན་པ་སུ་དག་རྣམ་སྒོམ་ཞིང་། །</p>
<p>ལུས་ཀྱང་སྦྱིན་པར་ཡིད་ལ་བྱས་པ་ནི། །</p>
<p>དེ་དག་འཇིགས་པ་བརྒྱད་དང་ཕྲད་མི་འགྱུར། །</p>
<p>དེས་ན་དགེ་འདུན་རིན་ཆེན་མཆོག་ཏུ་གསུངས། །</p>
<p>བདེན་པ་དེ་ཡིས་འདིར་ནི་དགེ་བར་ཤོག །ཇི་ལྟར་མེ་ནི་རླུང་གིས་རབ་གཏོར་བ། །</p>
<p>ལག་ཏུ་བླངས་ཏེ་བགྲང་དུ་མེད་པ་ཉིད། །</p>
<p>དེ་ལྟར་ཀུན་ཏུ་སྦྱོར་བ་རབ་བཏང་བ། །</p>
<p>སངས་རྒྱས་སྲས་རྣམས་བསྟན་དུ་མེད་པར་འགྲོ། །</p>
<p>དེས་ན་དགེ་འདུན་རིན་ཆེན་མཆོག་ཏུ་གསུངས། །</p>
<p>བདེན་པ་དེ་ཡིས་འདིར་ནི་དགེ་བར་ཤོག །སེམས་ཅན་གང་དག་འགྲོ་དང་མི་འགྲོ་བ། །</p>
<p>དེ་དག་ཐམས་ཅད་འདིར་ནི་བདེ་གྱུར་ཅིག །སྟོན་མཆོག་དམ་པ་ལྷ་མིས་མཆོད་འོས་པ། །</p>
<p>སངས་རྒྱས་ཕྱག་འཚལ་དེང་འདིར་དགེ་བར་ཤོག །སེམས་ཅན་གང་དག་འགྲོ་དང་མི་འགྲོ་བ། །</p>
<p>དེ་དག་ཐམས་ཅད་འདིར་ནི་བདེ་གྱུར་ཅིག །ཞི་བ་ཆགས་བྲལ་ལྷ་མིས་མཆོད་འོས་པ། །</p>
<p>ཆོས་ལ་ཕྱག་འཚལ་དེང་འདིར་དགེ་བར་ཤོག །སེམས་ཅན་གང་དག་འགྲོ་དང་མི་འགྲོ་བ། །</p>
<p>དེ་དག་ཐམས་ཅད་འདིར་ནི་བདེ་གྱུར་ཅིག །ཚོགས་ཀྱི་དམ་པ་ལྷ་མིས་མཆོད་འོས་པ། །</p>
<p>དགེ་འདུན་ཕྱག་འཚལ་དེང་འདིར་དགེ་བར་ཤོག །སེམས་ཅན་གང་དག་འགྲོ་དང་མི་འགྲོ་བ། །</p>
<p>དེ་དག་ཐམས་ཅད་འདིར་ནི་བདེ་གྱུར་ཅིག །འབྱུང་པོ་གང་དག་འདིར་ནི་ལྷགས་གྱུར་ཏེ། །</p>
<p>ས་འམ་འོན་ཏེ་བར་སྣང་འཁོད་པ་དག །སྐྱེ་དགུ་རྣམས་ལ་རྟག་ཏུ་བྱམས་བྱེད་ཤོག །ཉིན་དང་མཚན་དུ་ཆོས་ཀྱང་སྤྱོད་པར་ཤོག །འདི་ནི་རྒྱལ་བ་དགྲ་རྒྱལ་བདེན་གང་གིས། །</p>
<p>ཤིན་ཏུ་བདེན་པ་གསུང་ཞིང་རྫུན་མེད་པ། །</p>
<p>བདེན་པ་དེ་ཡིས་འདིར་ནི་དགེ་བར་ཤོག །དེ་ཀུན་འཇིགས་པ་ཆེ་ལས་ཐར་གྱུར་ཅིག་སྭཱ་ཧཱ། སྱཱད་ཡ་ཐེ་དན། དྷི་རེ་དྷི་དྷི་རེ། བ་ལི་ནི་རྒྷོ་ཥེ། བ་ལི་སྭ་རེ། སཱ་ར་བ་ཏེ། སྟུ་ཏི་པྲ་སྟུ་ཏི་པྲཱཔྟེ། ཨཱ་ར་བེ། ཨ་ར་ནི་རྒྷོ་ཥེ། ཨཱ་ར་བ་ཏི། ཨ་ཙྱུ་ཏེ་བ་ལ་བ་ཏེ། ཤཱུ་ར་པྲཱཔྟེ། སཱ་རཾ་ག་མེ། སུརྱ་བ་ལེ། སཱུརྱ་ནི་རྒྷོ་ཥེ་སྭཱ་ཧཱ། ཚངས་པ་སྟོང་ཆེན་པོ་རབ་ཏུ་འཇོམས་པ་ཞེས་བྱ་བའི་རིག་སྔགས་ཀྱི་རྒྱལ་མོ་གདོན་ཐམས་ཅད་ལས་རབ་ཏུ་ཐར་བར་བྱེད་པ་འདི་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་གཱའི་ཀླུང་གི་བྱེ་མ་སྙེད་ཀྱི་སངས་རྒྱས་ཀྱི་ཕྱག་རྒྱའོ། །</p>
<p>སངས་རྒྱས་ཀྱི་གནས་སོ། །</p>
<p>ཆོས་ཀྱི་གནས་སོ། །</p>
<p>དགེ་འདུན་གྱི་གནས་སོ། །</p>
<p>ཚངས་པའི་གནས་སོ། །</p>
<p>དབང་པོའི་གནས་སོ། །</p>
<p>འཇིག་རྟེན་སྐྱོང་བའི་གནས་སོ། །</p>
<p>དབང་ཕྱུག་གི་གནས་སོ། །</p>
<p>དྲང་སྲོང་ཆེན་པོའི་གནས་སོ། །</p>
<p>འབྱུང་པོའི་གནས་སོ། །</p>
<p>མིག་གི་གནས་སོ། །</p>
<p>རྒྱུའི་གནས་སོ། །</p>
<p>ཕྱོགས་ཀྱི་གནས་སོ། །</p>
<p>བསྟན་པའི་གནས་སོ། །</p>
<p>སངས་རྒྱས་རྣམས་ཀྱི་མངོན་པར་རྫོགས་པར་སངས་རྒྱས་པའོ། །</p>
<p>ཉན་ཐོས་རྣམས་ཀྱི་རེག་པའོ། །</p>
<p>ཚངས་པས་བྱིན་གྱིས་བརླབས་པའོ། །</p>
<p>དབང་པོའི་རབ་ཏུ་བསྔགས་པའོ། །</p>
<p>འཇིག་རྟེན་སྐྱོང་བ་རྣམས་ཀྱི་མཆོད་པའོ། །</p>
<p>དབང་ཕྱུག་གི་ཕྱག་བྱས་པའོ། །</p>
<p>ལྷ་ཐམས་ཅད་ཀྱི་ཀུན་ཏུ་མཆོད་པའོ། །</p>
<p>རྣལ་འབྱོར་སྤྱོད་པ་རྣམས་ཀྱི་བསྔགས་པའོ། །</p>
<p>མཁས་པ་རྣམས་མངོན་པར་དགའ་བར་གྱུར་པའོ། །</p>
<p>དྲང་སྲོང་རྣམས་ཀྱི་རབ་ཏུ་བསྔགས་པའོ། །</p>
<p>ཚངས་པ་རྣམས་ཀྱི་རབ་ཏུ་བརྒྱན་པའོ། །</p>
<p>ལྷ་རྣམས་ཀྱི་མངོན་པར་བསྟོད་པའོ། །</p>
<p>ཁྲུས་བྱེད་པ་རྣམས་ཀྱི་བསང་བའོ། །</p>
<p>རིགས་བཞིའི་འཇིག་རྟེན་གྱི་དགའ་བར་བྱས་པའོ། །</p>
<p>སངས་རྒྱས་ཐམས་ཅད་ཀྱི་སྤྱོད་ཡུལ་ལོ། །</p>
<p>རང་སངས་རྒྱས་རྣམས་ཀྱི་སྐྱེད་མོས་ཚལ་ལོ། །</p>
<p>དྲང་སྲོང་རྣམས་ཀྱི་གནས་སོ། །</p>
<p>ཉན་ཐོས་རྣམས་ཀྱི་མྱ་ངན་ལས་འདས་པའོ། །</p>
<p>རྣལ་འབྱོར་སྤྱོད་པ་རྣམས་ཀྱི་གནས་སོ། །</p>
<p>བྱང་ཆུབ་ཀྱི་ཕྱོགས་ཀྱི་ཆོས་རྣམས་ཀྱི་འབྱུང་གནས་སོ། །</p>
<p>ཉོན་མོངས་པ་རྣམས་འཇོམས་པའོ། །</p>
<p>བག་ལ་ཉལ་གྱི་ཟུག་རྔུ་རྣམས་འབྱིན་པའོ། །</p>
<p>འཕགས་པའི་ལམ་ཀུན་ཏུ་སྟོན་པའོ། །</p>
<p>ཐར་པའི་སྒོ་རྣམས་འབྱེད་པའོ། །</p>
<p>འཇིག་ཚོགས་ལ་ལྟ་བ་རྣམས་འཇིག་པར་བྱེད་པའོ། །</p>
<p>ང་རྒྱལ་གྱི་རི་རབ་ཏུ་བསྙིལ་བར་བྱེད་པའོ། །</p>
<p>འཁོར་བའི་རྒྱ་མཚོ་སྐེམས་པའོ། །</p>
<p>འཁོར་བའི་རྒྱ་མཚོར་ལྷུང་བའི་སེམས་ཅན་ཐམས་ཅད་སྒྲོལ་བའོ། །</p>
<p>བདུད་ཀྱི་ཞགས་པ་གཅོད་པའོ། །</p>
<p>བདུད་ཀྱི་འཁོར་སྐྲག་པར་བྱེད་པའོ། །</p>
<p>བདུད་ཀྱི་མཆིལ་མ་འདོར་བའོ། །</p>
<p>ཉོན་མོངས་པའི་གཡུལ་ལས་སྒྲོལ་བའོ། །</p>
<p>མྱ་ངན་ལས་འདས་པའི་གྲོང་ཁྱེར་དུ་འཇུག་པར་བྱེད་པའོ། །</p>
<p>འཁོར་བའི་ཁྱིམ་ནས་འབྱུང་བར་བྱེད་པའོ། །</p>
<p>སྱཱད་ཡ་ཐེ་དན། ཁཌྒེ་ཁངྒེ་ཁཌྒེ་གྷོ། ཨུ་ཤོ་དྷ་ནེ། སཱ་ར་ཐི། པྲ་བྷེ་དེ། བི་པུ་ལ་པྲ་བྷེ། སཾ་ཀརྠ་ཎི། བི་ཀརྠ་ཎི། བི་ཤ་གྲ་བ་ཏེ། ཤུད་དྷ་སཱ་དྷ་ནི། བ་རུ་ཎ་བ་ཏེ། བཱ་ས། པེ་བྷུ་ཥེ་ནེ། བེ་སཾ་ག་མེ། པ་ཤུ་པ་ཏི། པུསྤ་གརྦྷེ། བདག་དང་སེམས་ཅན་ཐམས་ཅད་འཇིགས་པ་དང་ཉེ་བར་འཚེ་བ་དང་ངལ་བ་ཐམས་ཅད་ལས་བདེ་ལེགས་སུ་གྱུར་ཅིག་སྭཱ་ཧཱ། སྟོང་ཆེན་པོ་རབ་ཏུ་འཇོམས་པ་ཞེས་བྱ་བའི་རིག་སྔགས་ཀྱི་རྒྱལ་མོ་གདོན་ཐམས་ཅད་ལས་ཐར་བར་བྱེད་པའི་མདོ་སྡེ་འདི་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་གཱའི་ཀླུང་གི་བྱེ་མ་སྙེད་ཀྱི་སངས་རྒྱས་ཀྱི་ཕྱག་རྒྱ་སྟེ། འདིས་ནི་ལྷ་དང་། མི་དང་། ལྷ་མ་ཡིན་དུ་བཅས་པའི་འཇིག་རྟེན་ཕྱག་རྒྱས་བཏབ་པ་སྟེ། མྱ་ངན་ལས་འདས་པའི་གྲོང་ཁྱེར་བླ་ན་མེད་པར་ཞུགས་སོ། །</p>
<p>དེའི་དོན་གྱི་ཕྱིར་སྔོན་མངོན་པར་རྫོགས་པར་སངས་རྒྱས་པའི་ཡང་དག་པར་རྫོགས་པའི་སངས་རྒྱས་དང་། །</p>
<p>རང་སངས་རྒྱས་རྣམས་དང་། ཉན་ཐོས་རྣམས་དང་། ཕ་མ་དང་། སྦྱིན་གནས་དང་། བླ་མ་ལྟ་བུ་རྣམས་ལ་བསྙེན་བཀུར་ཏོ། །</p>
<p>ཚངས་པར་སྤྱོད་པ་སྤྱད་དོ། །</p>
<p>ཚུལ་ཁྲིམས་བསྲུངས་སོ། །</p>
<p>སྦྱིན་པ་བྱིན་ནོ། །</p>
<p>སྙིང་རྗེའི་ཕ་རོལ་ཏུ་ཕྱིན་པ་ཡོངས་སུ་བསྐངས་སོ། །</p>
<p>བྱང་ཆུབ་ཐོབ་པར་བསྒྲུབས་སོ། །</p>
<p>བདུད་ཕམ་པར་བྱས་སོ། །</p>
<p>དེ་ནས་མི་མཇེད་ཀྱི་བདག་པོ་ཚངས་པ་དང་ལྷ་རྣམས་ཀྱི་དབང་པོ་བརྒྱ་བྱིན་དང་། རྒྱལ་པོ་ཆེན་པོ་བཞི་དག་གིས་སྐད་གཅིག་དང་བློ་གྲོས་གཅིག་དང་དབྱངས་གཅིག་གིས་བཅོམ་ལྡན་འདས་ལ་ཕྱག་འཚལ་ནས་གསོལ་པ། ཀྱེ་མ་རིག་སྔགས་རིག་སྔགས་ཆེ། །</p>
<p>སྟོང་ཆེན་རབ་ཏུ་འཇོམས་བྱེད་པ། །</p>
<p>སངས་རྒྱས་ཕྱག་རྒྱ་དེ་ཡིས་ནི། །</p>
<p>ཕྱོགས་བཞིའི་སེམས་ཅན་ཐམས་ཅད་བསྲུངས། །</p>
<p>ཕྱག་རྒྱ་གང་གིས་བཏབ་གྱུར་ན། །</p>
<p>འབྱུང་པོ་ཐམས་ཅད་སྐྲག་བགྱིད་པ། །</p>
<p>སྟོང་ཆེན་རབ་ཏུ་འཇོམས་པའི་མདོ། །</p>
<p>ཕྱག་རྒྱ་བདག་ཅག་སྩལ་བར་བགྱི། །</p>
<p>མི་གང་རབ་ཏུ་སྡང་བ་དང་། །</p>
<p>བསྟན་པ་འདི་ལ་མ་དད་པ། །</p>
<p>དེ་དག་ཚངས་པས་སྤྲུལ་པ་ཡི། །</p>
<p>རིག་སྔགས་ཆད་པས་གཅད་པར་བགྱི། །</p>
<p>བརྒྱ་བྱིན་གྱིས་ནི་སྤྱི་བོས་བླངས། །</p>
<p>འཇིག་རྟེན་སྐྱོང་བས་རྒྱས་བཏབ་བོ། །</p>
<p>སྱཱད་ཡ་ཐེ་དན། ཀ་ལིཾ་གེ་བ་ར་དེ། ཛཽ་ཏཱ་གྲེ། ཛཱ་མ་ནི། སིཾ་ཧ་བ་དེ། སཱ་རཱ་གྲ་པྲཱཔྟེ། ཧཾ་ས་གཱ་མི་ནི། མ་ལི་ནི། ཧུ་ལེ་སི་ཧུ་ལེ་སི་ཧུ་ལི་སི་ཧུ་ལེ་མེ། ཧ་ཧམ། ཧ་ཧམ། སུ་ད་ནི། བ་རཱ་གྲ་བ་ཏི། ཧསྟི་ནི། ནེ་བ་ར་མི་ཏ། ཙཎྚ་ལེ། ཙ་ར་མེ། ཙ་རཱ་མེ་ཙ་རཱ་ཙ་རཱ་རེ་སྭཱ་ཧཱ། སྟོང་ཆེན་པོ་རབ་ཏུ་འཇོམས་པ་ཞེས་བྱ་བ་རིག་སྔགས་ཀྱི་རྒྱལ་མོ་འདི་བཤད་པའི་ཚེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས། རབ་ཏུ་གཡོས། ཀུན་ཏུ་གཡོས། ཀུན་ཏུ་རབ་ཏུ་གཡོས། ཕྱོགས་བཞིའི་གནོད་སྦྱིན་དང་སྲིན་པོ་ཤ་ཟ་བ་རྣམས་ཀྱིས་སྒྲ་སྐད་དྲག་པོ་ཕྱུང་བ། ཀྱེ་མའོ་སྡུག་བསྔལ་ཀྱེ་མའོ་བརླག །བདག་ཅག་འབྱུང་པོའི་ཚོགས་ཕུང་ངོ་། །</p>
<p>འབྱུང་པོའི་ཚོགས་ནི་རབ་ཏུ་ཕུང་། །</p>
<p>བདག་ཅག་རྟག་ཏུ་དབང་གིས་ཁྲིད། །</p>
<p>སྲོག་ཆགས་འབྱུང་པོ་ཐམས་ཅད་ནི། །</p>
<p>དེ་རིང་དགྲར་བཅས་དབང་མེད་དོ། །</p>
<p>དེ་དག་ས་ལ་འཁོད་ནས་ནི། །</p>
<p>ཞུམ་ཞིང་རྣམ་པར་ཞུམ་གྱུར་ནས། །</p>
<p>འགྲེ་ཞིང་ལྡོག་པར་རབ་ཏུ་བྱེད། །</p>
<p>དེ་ནས་བཅོམ་ལྡན་འདས་ཀྱིས་ས་གཞི་རྡོ་རྗེར་མངོན་པར་སྤྲུལ་པ་དང་། དེ་དག་ཀྱང་ཕྱོགས་བཞིར་བྱེར་རོ། །</p>
<p>དེ་ནས་རྒྱལ་པོ་ཆེན་པོ་བཞིས་ཕྱོགས་བཞིར་མེ་ལྕེའི་ཕུང་པོ་ཆེན་པོ་མངོན་པར་སྤྲུལ་པ་དང་དེ་དག་ནམ་མཁའ་ལ་ཀུན་ཏུ་རྒྱུག་གོ། །</p>
<p>དེ་ནས་མི་མཇེད་ཀྱི་བདག་པོ་ཚངས་པས་ནམ་མཁའ་ལྕགས་སུ་མངོན་པར་སྤྲུལ་པ་དང་། དེ་དག་ཤིང་ཏ་ལ་བདུན་ཙམ་ནས་ནམ་མཁའ་ལ་ཀུན་ཏུ་རྒྱུག་གོ། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་རལ་གྲི་དང་། མདའ་དང་། མདུང་ཐུང་དང་། མདུང་དང་། མདའ་བོ་ཆེ་དང་། ཤིང་ལྗོན་པ་དང་། རིའི་ཆར་མངོན་པར་ཕབ་བོ། །</p>
<p>དེའི་ཚེ་གནོད་སྦྱིན་ལྔ་སྟོང་མི་མཇེད་ཀྱི་འཇིག་རྟེན་གྱི་ཁམས་སུ་ཀུན་ནས་འདུས་པ་རྣམས་རིག་སྔགས་ཀྱི་དམོད་པས་བཅོམ་སྟེ། རིམས་ནད་ཀྱིས་བཏབ་ནས་མྱོས་ཏེ་རྨྱ་ཞིང་བཅོམ་ལྡན་འདས་ཀྱི་ཞབས་གཉིས་ལ་གཏུགས་ཏེ་གསོལ་པ། དགེ་སྦྱོང་གཽ་ཏ་མ་ནི་སེམས་ཅན་ཐམས་ཅད་ལ་ཕན་པ་དང་། ཐུགས་བརྩེ་བ་ཅན་ལགས་ཀྱིས། དགེ་སྦྱོང་གཽ་ཏ་མས་བདག་ཅག་བསྐྱབ་ཏུ་གསོལ། དེ་ནས་བཅོམ་ལྡན་འདས་ཀྱིས་གསང་བ་པའི་བདག་པོ་དེ་དག་ལ་བྱམས་པས་ཁྱབ་པར་མཛད་ནས་བསླབ་པའི་གཞི་འཛིན་དུ་བཙུད་དོ། །</p>
<p>བདག་ཅག་ཕྱག་རྒྱ་སྤོང་གྱུར་ན། །</p>
<p>མ་བསད་པ་ཡི་འགྲོ་གང་དང་། །</p>
<p>ཕ་བསད་པ་ཡི་འགྲོ་གང་དང་། །</p>
<p>དགྲ་བཅོམ་པ་ཡང་གསོད་གང་དང་། །</p>
<p>དགེ་འདུན་དབྱེན་བགྱིད་འགྲོ་གང་དང་། །</p>
<p>རྫོགས་སངས་རྒྱས་ལ་སྡང་སེམས་ཀྱིས། །</p>
<p>སྐུ་མཚལ་ཕྱུང་བ་བགྱིད་པ་ཡི། །</p>
<p>འགྲོ་བ་གང་ལགས་དེར་མཆིའོ། །</p>
<p>ཨརྫ་ཀ་ཡི་དོག་པ་ལྟར། །</p>
<p>མགོ་ནི་ཚལ་པ་བདུན་འགས་ཤིང་། །</p>
<p>གནོད་སྦྱིན་ནད་ཀྱིས་བཏབ་པ་དང་། །</p>
<p>བདག་ལུས་ཤ་བཀྲ་འབྱུང་བར་ཤོག །གང་འདི་རྒྱལ་བས་གསུངས་པའི་མདོ། །</p>
<p>སྟོང་ཆེན་རབ་ཏུ་འཇོམས་པ་ཡི། །</p>
<p>རིག་སྔགས་རྒྱལ་ལས་འགལ་བགྱིས་ན། །</p>
<p>བདག་ཅག་འདོད་བཞིན་མི་འགྱུར་རོ། །</p>
<p>དེའི་ཚེ་གྲོང་ཁྱེར་ཆེན་པོ་ཡངས་པ་ཅན་ན་ཡམས་ཀྱི་ནད་དང་། འཇིགས་པ་དང་། གནོད་པ་དང་། ནད་འགོ་བ་དང་། འཁྲུགས་པ་ཐམས་ཅད་རྒྱུན་ཆད་པར་གྱུར་ཏོ། །</p>
<p>གནོད་སྦྱིན་དང་། སྲིན་པོ་དང་། མི་དང་། མི་མ་ཡིན་པ་རྣམས་ཀྱང་རང་རང་གི་སྤྱོད་ཡུལ་ལས་འདས་སོ། །</p>
<p>ངང་པ་དང་། ནེ་ཙོ་དང་། རི་སྐེགས་དང་། ཁུ་བྱུག་དང་། རྨ་བྱ་དང་། ངུར་པ་དང་། ཤང་ཤང་ཏེའུ་དང་། བྱའི་ཚོགས་རྣམས་ཀྱང་སྒྲ་སྙན་པ་འབྱིན་ཏོ། །</p>
<p>མི་འམ་ཅི་རྣམས་ནི་ལྷའི་བུ་མོ་བཞིན་དུ་ལུས་ལ་གནོད་པ་མེད་དོ། །</p>
<p>རིན་པོ་ཆེའི་ཆ་བྱད་རྣམས་ཀྱང་མ་དཀྲོལ་བར་འཁྲོལ་ལོ། །</p>
<p>རྔ་བོ་ཆེ་དང་། དུང་དང་། རྫ་རྔ་དང་། རྔ་བྲན་དང་། པི་བང་དང་། གླིང་བུ་རྣམས་ཀྱང་ཇི་ལྟར་གནས་སུ་བཀོད་པ་བཞིན་དུ་སྒྲ་བྱུང་ངོ་། །</p>
<p>བལ་པོ་སེའུ་དང་། བིལ་བ་དང་། སྐྱུ་རུ་ར་དང་། ནྱ་གྲོ་དྷ་དང་། བྱང་ཆུབ་ཀྱི་ཤིང་དང་། སྤྲེའུ་གནས་དང་། བླཀྵ་དང་། ཨུ་དུམ་བཱ་ར་དང་། སཱ་ལ་དང་། ཏ་མ་ལའི་ཤིང་ལྗོན་པ་རྣམས་ཀྱང་དྲི་རབ་ཏུ་འབྱིན་ཏོ། །</p>
<p>ལྷ་བརྒྱ་སྟོང་དག་གིས་ཀྱང་ཨ་ལ་ལ་ཞེས་བྱ་བའི་སྒྲ་ཕྱུང་སྟེ། བར་སྣང་ལས་མེ་ཏོག་གི་ཆར་མངོན་པར་ཕབ་བོ། །</p>
<p>མི་མ་ཡིན་པའི་དྲི་དག་ཀྱང་འཇིག་རྟེན་དུ་བྱུང་ངོ་། །</p>
<p>དེ་ནས་རྒྱལ་པོ་ཆེན་པོ་བཞིས་ཐལ་མོ་སྦྱར་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་གང་ལ་ལ་ཞིག་གིས་བསླབ་པའི་གཞི་ཡོངས་སུ་བཟུང་སྟེ། གོས་ངུར་སྨྲིག་བགོས་ནས་སྟོང་ཆེན་པོ་རབ་ཏུ་འཇོམས་པའི་མདོ་སྡེའི་རྒྱལ་པོ་གདོན་ཐམས་ཅད་ལས་ཐར་བར་བྱེད་པ། སངས་རྒྱས་ཀྱི་ཕྱག་རྒྱའི་ཆོས་ཀྱི་རྣམ་གྲངས་འདི་བླངས་ཤིང་བཟུང་སྟེ། བཀླགས་ཤིང་བཤད་ལ་ཀུན་ཆུབ་པར་བགྱིས་ཤིང་ཡི་གེར་བྲིས་ནས་མདུད་པ་བོར་ཏེ་འཆང་ན། དེ་ལ་ཡམས་ཀྱི་ནད་དང་། འཇིགས་པ་དང་། གནོད་པ་དང་། ནད་འགོ་བ་དང་། འཁྲུགས་པ་དང་། ཁྲག་ཁྲུག་དང་། འཐབ་མོ་དང་། བཅིང་བ་དང་། རྩོད་པ་དང་། འགྱེད་པ་ནས་ཕྲ་མའི་བར་གྱི་སྡིག་པ་མི་དགེ་བའི་ཆོས་རྣམས་ཀྱིས་མི་ཚུགས་པར་འགྱུར་ལགས་སོ། །</p>
<p>རྣམ་པར་འཚེ་བ་ཐམས་ཅད་ལས་རྒྱལ་བར་འགྱུར་ལགས་སོ། །</p>
<p>ཡུལ་འཁོར་མཚམས་གཅད་པར་འཚལ་བ། ཁྲུས་བགྱིས་པ། ཟས་དཀར་གསུམ་འཚལ་བ། ཟས་ངན་པ་རྣམ་ལྔ་སྤངས་པ། མིའི་བསླབ་པའི་གཞི་ཐམས་ཅད་ཡོངས་སུ་བཟུང་བ། སེམས་ཅན་ཐམས་ཅད་ལ་སེམས་སྙོམས་པ། ཤིན་ཏུ་བརྒྱན་པ། གོས་དང་། རྒྱན་དང་ལྡན་པ་དེས་གྲོང་དང་། གྲོང་ཁྱེར་དང་། གྲོང་རྡལ་དང་། ཡུལ་འཁོར་དང་། སུམ་མདོ་དང་། ཁྱིམ་རྣམས་ཉལ་ཉིལ་གྱི་ཕུང་པོ་མ་མཆིས་པར་བགྱིས་ཏེ། རྒྱལ་པོའི་ཕོ་བྲང་འཁོར་གྱི་དབུས་ཀྱི་དོག་ས་རྣམས་སུ་མེ་ཏོག་སིལ་མ་བཀྲམ་ལ། སྤོས་སྣ་ཚོགས་ཀྱིས་རབ་ཏུ་བདུག་པར་བགྱིའོ། །</p>
<p>ཕྱོགས་བཞིར་བུ་མོ་ཤིན་ཏུ་ཁྲུས་བགྱིས་པས་བརྒྱན་པ། ལག་ན་མཚོན་ཐོགས་པ་བཞི་དང་། དྲིལ་བུ་བཞི་དང་། རིན་པོ་ཆེའི་སྣོད་བཞི་བཞག་གོ། །</p>
<p>སྔ་དྲོའི་དུས་ཀྱི་ཚེ་གདུགས་ཤར་བ་དང་། རིག་སྔགས་བཀླག་པར་བགྱི་སྟེ། མདོ་སྡེ་བཟླས་ཤིང་བཀླག་པར་བགྱིའོ། །</p>
<p>ཡི་གེར་བྲིས་ཏེ་མཆོད་རྟེན་ཆེན་པོ་དང་། ཤིང་ལྗོན་པ་ཆེན་པོ་དང་། རྒྱལ་མཚན་ཆེན་པོའི་རྩེ་མོ་ལ་བསྟོད་དེ་བཏགས་ལ། མེ་ཏོག་སྣ་ཚོགས་དང་། སྤོས་སྣ་ཚོགས་དག་གིས་དགུང་ཟླ་ཕྱེད་ཀྱི་བར་དུ་མཆོད་པར་བགྱིའོ། །</p>
<p>གདུགས་རེ་རེ་ཞིང་རིག་སྔགས་ལན་རེ་བཀླག་པར་བགྱིའོ། །</p>
<p>དེ་ལྟར་ན་ཡུལ་འཁོར་ཡོངས་སུ་ཐར་བར་འགྱུར་རོ། །</p>
<p>དེ་ལྟར་གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། ཡུལ་འཁོར་དང་། ཕོ་བྲང་འཁོར་དང་། གནས་དང་། གཙུག་ལག་ཁང་དང་། ཁྱིམ་དང་། ཞིང་དང་། ལས་ཁང་དང་། ཤིང་ལྗོན་པ་དང་། འབྲས་བུ་དང་། ནེའུ་གསིང་དང་། ཀུན་དགའ་ར་བ་དང་། གནག་ལྷས་དང་། ཕྱུགས་ལྷས་རྣམས་ཉལ་ཉིལ་མ་མཆིས་པར་བགྱིས་ཏེ། སེང་ལྡེང་དང་། རྒྱ་ཤུག་གི་ཞུགས་བལྟམས་ལ། དོག་ས་ལ་མེ་ཏོག་སིལ་མ་བཀྲམ་སྟེ། སྒོ་གང་གཡས་གཡོན་ནས་དྲི་སྣ་ཚོགས་ཀྱིས་བདུགས་ལ། ས་བོན་ཐམས་ཅད་མར་གྱིས་བསྐུས་ཏེ་ཕྱོགས་བཞིར་གཏོར་བར་བགྱི། ཆབ་སྒོར་ཚོན་སྐུད་སྣ་ཚོགས་བྲེ་བར་བགྱིའོ། །</p>
<p>དུད་འགྲོའི་སྐྱེ་གནས་སུ་གྱུར་པ་དག་ནི་བཏོན་ལ་སླར་ཡང་གཟུད་པར་བགྱིའོ། །</p>
<p>རིག་སྔགས་ཀྱང་བཀླག་པར་བགྱིའོ། །</p>
<p>ཡི་གེར་བྲིས་སམ། མདུད་པ་མདུད་དེ་མཐོན་པོའི་ཁར་བཏགས་ལ་མཆོད་པར་བགྱིའོ། །</p>
<p>ནད་པའི་མདུན་དུ་སངས་རྒྱས་ཀྱི་སྐུ་གཟུགས་སམ། སངས་རྒྱས་ཀྱི་རིང་བསྲེལ་ལམ། ཚངས་པའི་གཟུགས་སམ། བརྒྱ་བྱིན་གྱི་གཟུགས་སམ། རྒྱལ་པོ་ཆེན་པོ་བཞིའི་གཟུགས་ཁྲིའུ་འམ། ཟ་མ་ཏོག་གི་སྟེང་དུ་བཞག་སྟེ། ཕྱག་རྒྱ་བཞི་བགྱིས་ལ་བཞག་པར་བགྱིའོ། །</p>
<p>མེ་ཏོག་སྣ་ཚོགས་དང་། སྤོས་སྣ་ཚོགས་དང་། ཚངས་པ་དང་། བརྒྱ་བྱིན་དང་། རྒྱལ་པོ་ཆེན་པོ་བཞི་དང་། དབང་ཕྱུག་ཆེན་པོ་དང་། གནོད་སྦྱིན་གྱི་སྡེ་དཔོན་དང་། གནོད་སྦྱིན་སྟོབས་པོ་ཆེ་དང་། འཕྲོག་མ་ལ་སོགས་པའི་མིང་གིས་དཀོན་མཆོག་གསུམ་ལ་མཆོད་པར་བགྱིའོ། །</p>
<p>དེ་རྣམས་ཀྱི་སྟོབས་དང་། དབང་ཕྱུག་དང་། བྱིན་གྱིས་བདག་དགེ་བར་གྱུར་ཅིག །བདག་ལ་སྲུང་བ་གྱིས་ཤིག །ནད་ཐམས་ཅད་ལས་ཐར་བར་གྱུར་ཅིག །ནད་པའི་ཟས་དང་། སྐོམ་དང་། སྨན་རྣམས་ཀྱང་རིག་སྔགས་འདིས་བཏབ་སྟེ་སྩལ་བར་བགྱིའོ། །</p>
<p>རྫོགས་སངས་རྣམ་པར་སངས་རྒྱས་ཚེ། །</p>
<p>འཇིག་རྟེན་སྐྱོང་བས་ཕྱོགས་བཞི་ནས། །</p>
<p>སྣོད་བཞི་དག་ནི་བླངས་ནས་སུ། །</p>
<p>བདེ་བར་གཤེགས་ལ་ཕུལ་བ་དང་། །</p>
<p>མཐུ་ཡིས་གཅིག་ཏུ་སྤྲུལ་མཛད་པ། །</p>
<p>ལྷ་ཡི་སྣོད་མཆོག་དེ་དང་ནི། །</p>
<p>བདུད་རྩི་འདྲ་བའི་སྨན་གྱི་རྣམས། །</p>
<p>སྟོན་པའི་ཕྱག་ན་བསྣམས་གྱུར་པ། །</p>
<p>བདེན་པའི་ཚིག་ནི་དེ་དག་གིས། །</p>
<p>སྨན་རྣམས་བདུད་རྩིར་གྱུར་པར་ཤོག །དེ་བཞིན་ལྷ་མོ་འཕྲོག་མ་ཡིས། །</p>
<p>ལྷ་རྫས་དགེ་བ་ཨ་རུ་ར། །</p>
<p>བླངས་ནས་སྟོན་ལ་རབ་ཕུལ་བ། །</p>
<p>བདུད་རྩི་འདྲ་བའི་སྨན་གྱི་རྣམས། །</p>
<p>བདེན་པའི་ཚིག་ནི་འདི་དག་གིས། །</p>
<p>ནད་པ་རྣམས་ཀྱི་ནད་སེལ་ཅིང་། །</p>
<p>ཉེས་པ་ཐམས་ཅད་འཕྲོག་བྱེད་པ། །</p>
<p>སྨན་རྣམས་བདུད་རྩིར་གྱུར་པར་ཤོག །སངས་རྒྱས་རྣམ་གཟིགས་གཟི་བརྗིད་དང་། །</p>
<p>གཙུག་ཏོར་ཅན་གྱི་སྟོབས་རྣམས་དང་། །</p>
<p>ཐམས་ཅད་སྐྱོབ་ཀྱི་བདེན་ཚིག་དང་། །</p>
<p>ལོག་དད་སེལ་གྱི་ཏིང་འཛིན་དང་། །</p>
<p>གསེར་ཞེས་བྱ་བའི་ཡེ་ཤེས་དང་། །</p>
<p>འོད་སྲུང་གི་ནི་རྫུ་འཕྲུལ་དང་། །</p>
<p>ཤཱཀྱ་སེང་གེའི་མཐུ་རྣམས་ཀྱིས། །</p>
<p>སྨན་རྣམས་བདུད་རྩིར་གྱུར་པར་ཤོག །ནད་པ་ཤར་ཕྱོགས་ཁ་བསྟན་ལ། །</p>
<p>སྨན་རྣམས་ཉེ་བར་སྩལ་བར་བགྱི། །</p>
<p>དེ་ཡི་ཚེ་ན་རིག་སྔགས་འདི། །</p>
<p>ལག་མཐིལ་བཞག་སྟེ་བཀླག་པར་བགྱི། །</p>
<p>སྱཱད་ཡ་ཐེ་དན། ཁ་ཊེ། ཁ་ཊེ། ཁ་ཊེ། ཁ་ཊེ་བི་ཁ་ཊི། བི་མ་ལེ། བི་ལམ་བེ། བ་ལེ། བ་ལ་བ་ཏི། ཙནྡྲེ། ཙ་ར་ཎེ། ཨ་མྲྀ་ཏ་ནི་རྒྷོ་ཥེ་སྭཱ་ཧཱ། རླུང་ལས་གྱུར་དང་མཁྲིས་ལས་གྱུར། །</p>
<p>བད་ཀན་ལས་གྱུར་འདུས་ལས་གྱུར། །</p>
<p>ནད་རྣམས་ཐམས་ཅད་རབ་བཅོམ་སྟེ། །</p>
<p>བདག་ལ་རྟག་ཏུ་དགེ་བར་ཤོག །བྱད་སྟེམས་དང་རོ་ལངས་དང་ལྡན་པའི་ལས་རྣམས་ལ་སྐྱེས་པའམ། བུད་མེད་གདུགས་ཞག་གཅིག་སྨྱུང་བ་བགྱིས་པ། རབ་ཏུ་བཀྲུས་པ། ཤིན་ཏུ་བརྒྱན་པ་དེས་དོག་ས་ལ་མེ་ཏོག་སིལ་མ་བཀྲམ་སྟེ། སྤོས་སྣ་ཚོགས་ཀྱིས་བདུགས་ལ་སེང་ལྡེང་དང་། རྒྱ་ཤུག་རིགས་གཉིས་ཀྱི་ཞུགས་བུས་ཏེ། ས་བོན་ཐམས་ཅད་ཕྱོགས་བཞིར་གཏོར་བར་བགྱིའོ། །</p>
<p>ཞུགས་ཀྱི་ནང་དུའང་གཏོར་བར་བགྱིའོ། །</p>
<p>རྩ་བ་ཐམས་ཅད་དང་། མེ་ཏོག་ཐམས་ཅད་ཚོན་སྐུད་སྣ་ཚོགས་ལ་བརྒྱུས་ཏེ་རལ་གྲིའམ། མདུང་རྩེ་གསུམ་པའམ། མདུང་ངམ། མདའ་ལ་གདགས་པར་བགྱིའོ། །</p>
<p>སྤོས་ཆབ་སྣ་ཚོགས་སྦྱར་ཏེ། བུམ་པ་ཆེན་པོའི་ནང་དུ་བླུགས་ལ། གང་བྱད་སྟེམས་ཀྱིས་ཕོག་པ་དེ་སྐུད་པ་དེས་བཅིངས་ཏེ། བུམ་པའི་ཆབ་ཀྱིས་བཀྲུ་བར་བགྱིའོ། །</p>
<p>སྐུད་པ་ཡང་རལ་གྲིས་བཅད་དེ་ཞུགས་ཀྱི་ནང་དུ་དོར་རོ། །</p>
<p>སྟོང་ཆེན་པོ་རབ་ཏུ་འཇོམས་པའི་མདོ་སྡེ་འདི་ཡང་བརྗོད་པར་བགྱིའོ། །</p>
<p>གང་དག་སངས་རྒྱས་རང་སངས་རྒྱས། །</p>
<p>སངས་རྒྱས་རྣམས་ཀྱི་ཉན་ཐོས་དང་། །</p>
<p>ཚངས་དབང་དང་ནི་འཇིག་རྟེན་སྐྱོང་། །</p>
<p>གནོད་སྦྱིན་སྡེ་དཔོན་དབང་ཕྱུག་དང་། །</p>
<p>དེ་བཞིན་གནོད་སྦྱིན་སྟོབས་ཆེན་དང་། །</p>
<p>འཕྲོག་མ་བུ་དང་བཅས་པ་དང་། །</p>
<p>དེ་དག་མཐུ་དང་གཟི་བརྗིད་ཀྱིས། །</p>
<p>རོ་ལངས་ལས་རྣམས་ཆད་གྱུར་ཅིག །རྡོ་རྗེས་རིན་ཆེན་ཕུག་པ་དང་། །</p>
<p>མེ་ཡིས་བུད་ཤིང་སྲེག་པ་དང་། །</p>
<p>རླུང་གིས་སྤྲིན་ནི་འཐོར་བ་དང་། །</p>
<p>ཉི་མས་ནགས་ཚལ་སྐེམས་བྱེད་པ། །</p>
<p>བདེན་པའི་ཚིག་ནི་དེ་དག་གིས། །</p>
<p>བྱད་སྟེམས་ལས་རྣམས་ཚིག་པར་ཤོག །སྤོས་དང་མེ་ཏོག་སྣ་ཚོགས་ཀྱིས། །</p>
<p>སྡིག་པ་ཐམས་ཅད་ངེས་པར་བསལ། །</p>
<p>ཏདྱ་ཐཱ། ཧུ་མེ་ཧུ་མེ་ཀ་ཁ་ལི། ཀ་ཁ་ལི། ཁ་ར་ལེ། ཛུ་ཧྭི་ནི། ཛ་བ་ལེ། ཧ་རཱ་གྲེ། ཧ་རི་ཎི་ཤཱ་བ་རི། ཤཱནྟི། པྲ་ཤནྟི་སྭཱ་ཧཱ། དྷཱ་བ་ནི་སྭཱ་ཧཱ། པྲ་དྷཱ་བ་ནི་སྭཱ་ཧཱ། གྷནྡ་རྦེསྭཱ་ཧཱ། པྲ་ལཾ་གི་ནི་སྭཱ་ཧཱ། སརྦ་ཀཱ་ཁོརྡ་ཀྲྀ་ཏ་བེ་ཏཱ་ཌ་ཙྪེ་ད་ནི་སྭཱ་ཧཱ། ལྷ་ཐམས་ཅད་ཀྱི་གསང་སྔགས་འདི་དག་གིས་བདག་གི་བྱད་སྟེམས་དང་། རོ་ལངས་དང་། སྨན་དང་། སྔགས་དང་། དུག་དང་། དུག་སྦྱར་མ་རྣམས་བཅད་དོ། །</p>
<p>བཤིག་གོ །ཕམ་པར་བྱས་སོ། །</p>
<p>ཕ་རོལ་ཕམ་པར་བྱས་སོ་སྭཱ་ཧཱ། ལྦ་བ་དང་། ཤུ་བ་དང་། སྨྱོ་བ་དང་། འབྲས་དང་། འབྲུམ་བུ་དང་། རྐོམ་པོ་དང་། དུག་འཐུངས་པ་ལས་ཐར་བར་འཚལ་བ་ཤིན་ཏུ་ཁྲུས་བགྱིས་པ། ཤིན་ཏུ་བརྒྱན་པ། སྟན་བཟང་པོའི་སྟེང་དུ་མཆིས་ཏེ། རིག་སྔགས་འདི་བརྗོད་པར་བགྱིའོ། །</p>
<p>སངས་རྒྱས་ཀུན་གྱི་གཟི་བརྗིད་དང་། །</p>
<p>རང་རྒྱལ་དག་གི་གཟི་བརྗིད་དང་། །</p>
<p>དགྲ་བཅོམ་དག་གི་མཐུ་དག་དང་། །</p>
<p>གསང་སྔགས་འཛིན་པ་ཐམས་ཅད་དང་། །</p>
<p>ཤཱ་རིའི་བུ་ཡི་ཤེས་རབ་དང་། །</p>
<p>མཽད་གལ་བུ་ཡི་རྫུ་འཕྲུལ་དང་། །</p>
<p>མ་འགགས་པ་ཡི་མིག་དང་ནི། །</p>
<p>འོད་སྲུང་སྦྱངས་པའི་ཡོན་ཏན་དང་། །</p>
<p>ཀཽཎྜི་ནྱའི་སྔར་ཐོབ་དང་། །</p>
<p>ཀུན་དགའ་བོ་ཡི་ཐོས་པ་དང་། །</p>
<p>ཚངས་པ་ཡི་ནི་བྱམས་པ་དང་། །</p>
<p>བརྒྱ་བྱིན་གྱི་ནི་དབང་རྣམས་དང་། །</p>
<p>འཇིག་རྟེན་སྐྱོང་བའི་ཡུལ་རྣམས་དང་། །</p>
<p>དབང་ཕྱུག་ཆེན་པོའི་སྟོབས་དག་དང་། །</p>
<p>སྡེ་དཔོན་རྣམས་ཀྱི་མཐུ་དག་དང་། །</p>
<p>འཕྲོག་མའི་གཟི་བརྗིད་རྫུ་འཕྲུལ་དང་། །</p>
<p>དེ་དག་རྣམས་ཀྱི་མཐུ་དང་གཟིས། །</p>
<p>བདག་གི་དུག་ནི་དུག་མེད་ཤོག །དུག་མེད་དུག་རྣམས་འཇིག་བྱེད་པ། །</p>
<p>གསང་སྔགས་ཚིག་རྣམས་དེ་ལགས་སོ། །</p>
<p>སྱཱད་ཡ་ཐེ་དན། ཧ་རི་གི་ཤི་ན་ཀི་ལི། ཨེ་ཧེ་རེ། ཨ་མ་རེ། ཨཎྜ་རེ། པཎྜ་རེ། ཀ་ཊ་ཀེ། ཀེ་ཡཱུ་རེ། ཧ་སེ་ཧ་སེ་ཧ་སེ། ཁ་སེ་ཁ་སེ་ཁ་སེ། ཁ་རཾ་གེ །མ་རུ་ག་ཧ་ཎེ་སྭཱ་ཧཱ། མུ་མུ་ཀྵ་སྭཱ་ཧཱ། ཧི་ལེ་སྭཱ་ཧཱ། མི་ལེ་སྭཱ་ཧཱ། འབྲས་དང་རྨ་དང་ཤུ་བ་དང་། །</p>
<p>གཡན་པ་དང་ནི་འབྲུམ་བུ་དང་། །</p>
<p>ལྷོག་པ་དང་ནི་གཡའ་བ་ནི། །</p>
<p>བདུན་པ་ལགས་ཏེ་རབ་ཏུ་བཅོམ། །</p>
<p>འདོད་ཆགས་ཞེ་སྡང་གཏི་མུག་རྣམས། །</p>
<p>དེ་དག་འཇིག་རྟེན་དུག་གསུམ་སྟེ། །</p>
<p>བཅོམ་ལྡན་སངས་རྒྱས་དུག་མི་མངའ། །</p>
<p>སངས་རྒྱས་གཟི་ཡིས་དུག་བཅོམ་མོ། །</p>
<p>འདོད་ཆགས་ཞེ་སྡང་གཏི་མུག་རྣམས། །</p>
<p>དེ་དག་འཇིག་རྟེན་དུག་གསུམ་སྟེ། །</p>
<p>བཅོམ་ལྡན་ཆོས་ནི་དུག་མི་མངའ། །</p>
<p>ཆོས་ཀྱི་གཟི་ཡིས་དུག་བཅོམ་མོ། །</p>
<p>འདོད་ཆགས་ཞེ་སྡང་གཏི་མུག་རྣམས། །</p>
<p>དེ་དག་འཇིག་རྟེན་དུག་གསུམ་སྟེ། །</p>
<p>བཅོམ་ལྡན་དགེ་འདུན་དུག་མི་མངའ། །</p>
<p>དགེ་འདུན་གཟི་ཡིས་དུག་བཅོམ་མོ། །</p>
<p>ས་ནི་དུག་གི་མ་ཡིན་ཏེ། །</p>
<p>ས་ནི་དུག་གི་ཕ་ཡང་ཡིན། །</p>
<p>བདེན་པའི་བདེན་ཚིག་དེ་དག་གིས། །</p>
<p>བདག་གི་དུག་ནི་དུག་མེད་ཤོག །དུག་ནི་ས་ཡི་ནང་དུ་སོང་། །</p>
<p>གང་བའི་སྣོད་དུ་དུག་སོང་ཤིག་སྭཱ་ཧཱ། དེ་ནས་ཁྲག་ཁྲུག་དང་། འཐབ་པ་དང་། རྩོད་པ་དང་། འགྱེད་པ་དང་། ཕ་རོལ་གྱི་དམག་ཚོགས་དང་། དགྲ་རྣམས་ལས་རྒྱལ་བར་འཚལ་བས་ཐོག་མར་མཆོད་རྟེན་ཆེན་པོ་ལ་མཆོད་པར་བགྱིའོ། །</p>
<p>སྟོང་ཆེན་པོ་རབ་ཏུ་འཇོམས་པའི་རིག་སྔགས་ཀྱི་རྒྱལ་མོ་འདི་ཡང་བརྗོད་པར་བགྱིའོ། །</p>
<p>སངས་རྒྱས་ཀྱིས་ནི་བདུད་ཕམ་མཛད། །</p>
<p>ཆོས་མ་ཡིན་ནི་ཆོས་ཀྱིས་སོ། །</p>
<p>དགེ་འདུན་གྱིས་ནི་མུ་སྟེགས་ཕམ། །</p>
<p>དབང་པོས་ལྷ་མིན་ཕམ་པར་གྱུར། །</p>
<p>ལྷ་མིན་རྣམས་ཀྱིས་ཟླ་བ་ཕམ། །</p>
<p>ནམ་མཁའ་ལྡིང་གིས་རྒྱ་མཚོའོ། །</p>
<p>མེ་ཡིས་ཤིང་རྣམས་ཕམ་པར་གྱུར། །</p>
<p>ཆུས་ནི་མེ་ཡང་ཕམ་པར་འགྱུར། །</p>
<p>རླུང་གིས་སྤྲིན་རྣམས་རབ་ཏུ་ཕམ། །</p>
<p>རྡོ་རྗེ་ཡིས་ནི་རིན་ཆེན་ཕུག །ལྷ་རྣམས་བདེན་པར་རབ་ཏུ་གསུངས། །</p>
<p>ས་ཡང་བདེན་པར་གནས་པ་ལགས། །</p>
<p>སངས་རྒྱས་དང་ནི་ཆོས་ཀྱང་བདེན། །</p>
<p>བདེན་པ་རྒྱལ་གྱུར་བརྫུན་མ་ལགས། །</p>
<p>སྱཱད་ཡ་ཐེ་དན། ཨ་མྲྀ་ཏེ། ཨ་གྲ་པུཥྤེ། བ་ཧུ་ཕ་ལེ། ནི་བཱ་ར་ཎི། སརྦ་ཨརྛ་སཱ་དྷ་ནི། ཨ་པ་རཱ་ཛི་ཏེ། བ་ར་ཊེ་དྷ་ར་ཎི། གུ་ཧྱཱ་བར་ཏེ། གཽ་ཏ་མེ། གུ་གུ་མ་ཏི། ཛམྦྷ་ནི་སྭཱ་ཧཱ། པྲ་ཛམྦྷ་ནི་སྭཱ་ཧཱ། བ་ལ་པྲ་བྷཉྫ་ནི་སྭཱ་ཧཱ། ཛ་ཡེ་སྭཱ་ཧཱ། བི་ཛ་ཡེ་སྭཱ་ཧཱ། ཛ་ཡ་བི་ཛ་ཡེ་སྭཱ་ཧཱ། ཕྱིར་རྒོལ་བ་ནི་ཀུན་ལས་རྒྱལ། །</p>
<p>སྡིག་པ་ཐམས་ཅད་རབ་ཏུ་ཕམ་སྭཱ་ཧཱ། དེ་ནས་སྟོན་པ་ཀུན་མཁྱེན་གྱིས། །</p>
<p>ཚིགས་སུ་བཅད་པ་འདི་དག་གསུངས། །</p>
<p>མི་འཁྲུགས་པ་དང་སྣང་མཛད་སྤྱན་རས་གཟིགས་ཀྱི་དབང་། །</p>
<p>རིན་ཆེན་འོད་འཕྲོ་རི་རབ་མུ་ཁྱུད་འོད་དཔག་མེད། །</p>
<p>རྡོ་རྗེ་རྣམས་ཀྱི་མཚན་རྣམས་རྟག་ཏུ་བཟུང་ན་ནི། །</p>
<p>འཇིགས་པར་འགྱུར་བ་མ་ཡིན་ནོན་པར་མི་འགྱུར་རོ། །</p>
<p>གང་གིས་མཐུ་སྟོབས་ཆེན་པོ་བརྒྱད་པོ་འདི་དག་གི། །</p>
<p>མཚན་རྣམས་རྗེས་སུ་གཟུང་བའི་ཕྱིར་ནི་རབ་བརྗོད་ཅིང་། །</p>
<p>ཀུན་ཏུ་བསྐྱབ་པ་བྱས་ན་དེ་ཡི་ལུས་ལ་ནི། །</p>
<p>མེ་དང་དུག་དང་མཚོན་གྱིས་ཚུགས་པར་མི་འགྱུར་རོ། །</p>
<p>གལ་ཏེ་དེ་ལ་གནོད་པ་བྱེད་པ་ཉེ་བར་གནས། །</p>
<p>གཤེད་མས་མཚོན་རྣམས་ཀྱིས་ནི་གདབ་པར་གཟས་པ་ལས། །</p>
<p>སྤྱན་རས་གཟིགས་ཀྱི་དབང་པོ་རྗེས་སུ་དྲན་ན་ནི། །</p>
<p>མཚོན་ཆ་དེ་དག་དུམ་བུ་དུམ་བུར་ཆག་ཅིང་འབྲུལ། །</p>
<p>གལ་ཏེ་མཚོན་ཆ་རྣམས་ནི་ཐོགས་པར་གྱུར་ན་ཡང་། །</p>
<p>ལག་པ་ཆག་ནས་ས་ལ་རབ་ཏུ་ལྟུང་བར་འགྱུར། །</p>
<p>དེ་ཡི་ལུས་ལ་ཅུང་ཟད་འབབ་པར་མི་འགྱུར་ཏེ། །</p>
<p>སྔན་ཆད་བྱས་པ་གང་ཡིན་པ་ནི་མ་གཏོགས་སོ། །</p>
<p>ལྷ་རྣམས་ཀྱིས་མཐུན་པར་ཚིགས་སུ་བཅད་པ་འདི་དག་གསོལ་ཏོ། །</p>
<p>སངས་རྒྱས་སྤྱོད་ཡུལ་མཐའ་ཡས་ཁྱོད་ལ་ཕྱག་འཚལ་ལོ། །</p>
<p>བདེན་པ་རབ་སྟོན་ཐུབ་པ་ཁྱོད་ལ་ཕྱག་འཚལ་ལོ། །</p>
<p>དེང་ནི་བདེན་པ་རྣམས་ལ་གནས་ནས་མཆི་བར་བགྱི། །</p>
<p>བདག་གི་ལས་རྣམས་ཐམས་ཅད་འབྲས་བུར་བཅས་གྱུར་ཅིག །དེ་ནས་ཚངས་པ་ཚངས་ཆེན་གྱིས། །</p>
<p>ལངས་ཏེ་ཐལ་མོ་སྦྱར་བཏུད་ནས། །</p>
<p>སྟོང་ཆེན་རབ་ཏུ་འཇོམས་བྱེད་པ། །</p>
<p>ལེགས་པར་གསུངས་པའི་རིག་སྔགས་འདི། །</p>
<p>བྱིས་པ་རྣམས་ལ་ཕན་བགྱིད་པ། །</p>
<p>རིག་སྔགས་བདག་གིས་བརྗོད་པར་བགྱི། །</p>
<p>གང་གིས་དང་པོར་འཛམ་གླིང་དུ། །</p>
<p>རིག་སྔགས་རབ་ཏུ་སྟོན་མཛད་པ། །</p>
<p>ཆོས་ཀྱི་རྒྱལ་པོ་སྣང་མཛད་པ། །</p>
<p>སངས་རྒྱས་དཔལ་ལ་ཕྱག་འཚལ་ལོ། །</p>
<p>ཁྱད་པར་འཕགས་པའི་ཆོས་རྣམས་དང་། །</p>
<p>ཚོགས་ཀྱི་དམ་པ་དགེ་འདུན་དང་། །</p>
<p>སངས་རྒྱས་ཞབས་ལ་ཕྱག་འཚལ་ནས། །</p>
<p>ཚངས་པས་འདི་སྐད་ཚིག་གསོལ་ཏོ། །</p>
<p>གང་དག་སངས་རྒྱས་རང་སངས་རྒྱས། །</p>
<p>སངས་རྒྱས་ཀྱི་ནི་ཉན་ཐོས་དང་། །</p>
<p>དྲང་སྲོང་དང་ནི་འཇིག་རྟེན་སྐྱོང་། །</p>
<p>ལྷ་རྣམས་ཇི་སྙེད་མཆིས་པ་དང་། །</p>
<p>དེ་ཀུན་མི་ཡི་འཇིག་རྟེན་ན། །</p>
<p>འདི་ལས་སྐྱེས་པ་ཤ་སྟག་གོ། །</p>
<p>ཐུབ་ཆེན་མངལ་ལ་འཚལ་བ་ཡི། །</p>
<p>གནོད་སྦྱིན་སྲིན་པོ་འདི་ན་མཆིས། །</p>
<p>རྒྱལ་པོ་རྣམས་ཀྱིས་མཐོང་མི་ནུས། །</p>
<p>བསྟན་པར་ཡང་ནི་མི་ནུས་སོ། །</p>
<p>གང་ལ་བུ་ནི་མི་འཆགས་དང་། །</p>
<p>གང་གི་མངལ་ནི་མི་གནས་དང་། །</p>
<p>སྐྱེས་པ་བུད་མེད་འདུ་བ་ན། །</p>
<p>དབང་པོ་རྣམས་ནི་མྱོས་པར་བགྱིད། །</p>
<p>མེར་མེར་པོ་དང་ནུར་ནུར་པོ། །</p>
<p>བུ་ཡི་ས་བོན་མ་རུང་བགྱིད། །</p>
<p>གང་ཡང་མངལ་ནི་ཐུར་དུ་གྱུར། །</p>
<p>ཤ་མ་མི་འབྱུང་གནོད་བགྱིད་པ། །</p>
<p>དེ་རྣམས་ཀྱི་ནི་མིང་བརྗོད་ཀྱིས། །</p>
<p>འཇིག་རྟེན་མགོན་པོ་བདག་ལ་གསོན། །</p>
<p>འཇམ་པ་པོ་དང་རི་དགས་རྒྱལ། །</p>
<p>སྐེམ་བྱེད་བརྗེད་བྱེད་ཁུ་ཚུར་ཅན། །</p>
<p>མ་མོ་དང་ནི་ཛ་མི་ཀ །འདོད་པ་ཅན་དང་ནམ་གྲུ་དང་། །</p>
<p>སྲུལ་པོ་དང་ནི་མ་དགའ་བྱེད། །</p>
<p>བྱ་དང་གཉའ་བའི་ལག་ཅན་དང་། །</p>
<p>བཞིན་རྒྱན་དང་ནི་མིག་འཕྱང་བ། །</p>
<p>དེ་དག་ཐམས་ཅད་ས་ལ་རྒྱུ། །</p>
<p>གདོན་རྣམས་བཅྭ་ལྔ་དེ་དག་ནི། །</p>
<p>བྱིས་པ་རྣམས་ལ་འཇིགས་པར་བགྱིད། །</p>
<p>ཇི་ལྟར་བྱིས་པ་འཛིན་པ་ཡི། །</p>
<p>མཚན་དང་གཟུགས་ཀྱང་བརྗོད་པར་བགྱི། །</p>
<p>འཇམ་པ་པོས་ནི་ཟིན་གྱུར་ན། །</p>
<p>མིག་ནི་རབ་ཏུ་འགྱུར་བར་བགྱིད། །</p>
<p>རི་དགས་རྒྱལ་གྱིས་ཟིན་གྱུར་ན། །</p>
<p>སྐྱུགས་པ་མི་བཟད་སྐྱུག་པར་འགྱུར། །</p>
<p>སྐེམ་བྱེད་ཀྱིས་ནི་ཟིན་གྱུར་ན། །</p>
<p>སྐེམ་བྱེད་པས་ནི་བྱིས་པ་འགུལ། །</p>
<p>བརྗེད་བྱེད་ཀྱིས་ནི་ཟིན་གྱུར་ན། །</p>
<p>འགྲེ་ཞིང་དེ་ལྟར་སྒྲ་ཡང་འབྱིན། །</p>
<p>དབུ་བ་དང་ནི་ཁ་ཆུ་འཛག །ཁུ་ཚུར་ཅན་གྱིས་རབ་ཟིན་ན། །</p>
<p>ཁུ་ཚུར་འཆང་ཞིང་འགྱེད་པར་བགྱིད། །</p>
<p>མ་མོ་ཡིས་ནི་ཟིན་གྱུར་ན། །</p>
<p>རྒོད་ཅིང་དེ་བཞིན་སྒྲ་ཡང་འབྱིན། །</p>
<p>ཛ་མི་ཀས་ནི་རབ་ཟིན་ན། །</p>
<p>ནུ་ཞོ་ནུ་བར་མངོན་མི་དགའ། །</p>
<p>འདོད་པ་ཅན་གྱིས་རབ་ཟིན་ན། །</p>
<p>མལ་ན་གཉིད་ལོག་ངུ་བར་འགྱུར། །</p>
<p>ནམ་གྲུས་རབ་ཏུ་ཟིན་གྱུར་ན། །</p>
<p>ལྕེ་ལ་སོས་ནི་འཆའ་བར་བགྱིད། །</p>
<p>སྲུལ་པོས་རབ་ཏུ་ཟིན་གྱུར་ན། །</p>
<p>ཀུ་ཅོ་འདོན་ཅིང་སྒྲ་ཡང་འབྱིན། །</p>
<p>མ་དགའ་བྱེད་པས་ཟིན་གྱུར་ན། །</p>
<p>རྣམ་པ་སྣ་ཚོགས་གཟུགས་སུ་འགྱུར། །</p>
<p>བྱ་ཡིས་རབ་ཏུ་ཟིན་གྱུར་ན། །</p>
<p>མནམ་པའི་དྲི་ནི་འབྱུང་བར་འགྱུར། །</p>
<p>གཉའ་ལག་ཅན་གྱིས་ཟིན་གྱུར་ན། །</p>
<p>མགུལ་པ་རབ་ཏུ་འགག་པར་འགྱུར། །</p>
<p>བཞིན་རྒྱན་གྱིས་ནི་ཟིན་གྱུར་ན། །</p>
<p>རིམས་ཀྱིས་བཏབ་ཅིང་འཁྲུ་བར་འགྱུར། །</p>
<p>མིག་འཕྱང་བས་ནི་ཟིན་གྱུར་ན། །</p>
<p>སྐྱིགས་བུ་དང་ནི་སྡམ་པ་འབྱུང་། །</p>
<p>བྱིས་པ་ཇི་ལྟར་སྐྲག་བགྱིད་པ། །</p>
<p>དེ་ཡི་གཟུགས་ནི་བརྗོད་པར་བགྱིད། །</p>
<p>འཇམ་པ་པོ་ནི་བ་ལང་གཟུགས། །</p>
<p>རི་དགས་རྒྱལ་པོ་རི་དགས་འདྲ། །</p>
<p>སྐེམ་བྱེད་པ་ནི་གཞོན་ནུའི་གཟུགས། །</p>
<p>བརྗེད་བྱེད་པ་ནི་ཝ་འདྲའོ། །</p>
<p>ཁུ་ཚུར་ཅན་ནི་བྱ་རོག་གཟུགས། །</p>
<p>མ་མོ་དེ་ནི་མི་ཡི་གཟུགས། །</p>
<p>ཛ་མི་ཀ་ནི་རྟ་ཡི་གཟུགས། །</p>
<p>འདོད་པ་ཅན་ནི་རྡོ་རྗེའི་གཟུགས། །</p>
<p>ནམ་གྲུ་ཁྱི་ཡི་གཟུགས་ཀྱིས་ཏེ། །</p>
<p>སྲུལ་པོ་ཕག་གི་གཟུགས་ཀྱིས་སོ། །</p>
<p>མ་དགའ་བྱེད་པ་བྱི་ལའི་གཟུགས། །</p>
<p>བྱ་ནི་འདབ་ཆགས་གཟུགས་ཀྱིས་སོ། །</p>
<p>གཉའ་ལག་ཅན་ནི་བྱ་གག་གཟུགས། །</p>
<p>བཞིན་རྒྱན་འུག་པའི་གཟུགས་སུ་སྟེ། །</p>
<p>མིག་འཕྱང་བ་ནི་ཕ་བང་གཟུགས། །</p>
<p>འདི་དག་བྱིས་པ་སྐྲག་པར་བགྱིད། །</p>
<p>འདི་དག་བུ་འཕྲོག་མ་རུངས་པ། །</p>
<p>བྱིས་པ་རྣམས་ལ་འཇིགས་བགྱིད་པ། །</p>
<p>མདོ་སྡེའི་ཞགས་པས་དྲངས་ནས་ནི། །</p>
<p>འདི་དག་ཤིན་ཏུ་དགུག་པར་བགྱིད། །</p>
<p>གནོད་སྦྱིན་སྡེ་དཔོན་ཆེན་པོ་ནི། །</p>
<p>དྲི་ཟ་ཙནྡན་ཞེས་བགྱི་བ། །</p>
<p>ཡི་གེ་ཕྱག་རྒྱ་དེ་སྩལ་ཏེ། །</p>
<p>སོང་ལ་གདོན་ནི་དྲག་པོ་པ། །</p>
<p>བཅྭ་ལྔ་དེ་དག་ཁུག་ཤིག་ཅེས། །</p>
<p>ཕོ་ཉར་ཡང་ནི་བཏང་བར་བགྱི། །</p>
<p>དེ་དག་རྣམས་ནི་ཏྭ་སྐད་ཅིག་གིས། །</p>
<p>བཅིང་བ་ལྔ་ཡིས་བཅིང་བཞིན་བཀུག །དེ་ནས་འཇིག་རྟེན་མགོན་པོ་ལ། །</p>
<p>ཚངས་ཆེན་ཐལ་སྦྱར་འདི་སྐད་གསོལ། །</p>
<p>སྲོག་ཆགས་ས་བོན་འཇིག་བགྱིད་པ། །</p>
<p>འབྱུང་པོ་འདི་དག་རྣམས་ལྷགས་ཏེ། །</p>
<p>མགོན་པོ་ཡི་ནི་སྤྱན་སྔ་རུ། །</p>
<p>འདི་དག་ཆད་པས་བཤད་པར་བགྱི། །</p>
<p>བུད་མེད་གང་དག་བུ་མི་འཚལ། །</p>
<p>གང་ཞིག་བཙས་པ་འཛིན་འཚལ་བ་ས། །</p>
<p>ཚེས་བརྒྱད་དང་ནི་བཅུ་བཞི་ལ། །</p>
<p>བསླབ་བཟུང་དམ་ཆོས་སྐྱབས་མཆིས་ལ། །</p>
<p>མཆོད་རྟེན་ལེགས་པར་མཆོད་པར་བགྱི། །</p>
<p>ཁྲུས་བགྱིས་ཤིན་ཏུ་བརྒྱན་ནས་ནི། །</p>
<p>ས་གཞིར་ཡུངས་ཀར་གཏོར་ནས་སུ། །</p>
<p>མེ་ཏོག་སྤོས་ཀྱིས་བརྒྱན་པར་བགྱི། །</p>
<p>སྣ་ལྔའི་ཚོན་གྱི་སྐུད་པས་ནི། །</p>
<p>ཁོར་ཡུག་ཏུ་ནི་བསྐོར་བར་བགྱི། །</p>
<p>ནམ་ཕྱེད་བར་དུ་མཆིས་ནས་ནི། །</p>
<p>སྤྱི་བོར་ཡུངས་ཀར་བཞག་ནས་སུ། །</p>
<p>ཚངས་པས་རབ་ཏུ་བྱས་པ་སྟེ། །</p>
<p>ཚངས་པས་སྤྲུལ་ཅེས་བརྗོད་པར་བགྱི། །</p>
<p>ལོ་གྲངས་བཅུ་གཉིས་བར་དུ་ནི། །</p>
<p>གཞོན་ནུ་རྣམས་ལ་ཕན་བགྱིད་པ། །</p>
<p>ཚངས་པས་སྤྲུལ་པའི་མདོ་སྡེ་ཡི། །</p>
<p>རིག་སྔགས་འདི་ལ་གང་འདའ་བ། །</p>
<p>ཨ་རྫ་ཀ་ཡི་དོག་པ་བཞིན། །</p>
<p>མགོ་བོ་ཚལ་པ་བདུན་དུ་འགས། །</p>
<p>སྱཱད་ཡ་ཐེ་དན། ཨཾ་གེ །བཾ་གེ །བཾ་གི་ནི། བྷ་བ་ནེ། ཨི་ནནྡེ། བི་ནནྡེ། ས་ར་ལི། གི་རི་གི་རི། ཤ་བ་རི། ག་རུ་ཎི། ཤ་རུ་ཎི། གི་རི། ག་བ་རེ། ལོ་ཙ་ནི། རོ་ཥ་ཎི། ལ་ས་ནི། རོ་ཙ་ནེ། ཨ་ལ་བྷེ། ཨ་ག་ནེ། ཨ་ལ་བྷེ། ཏ་ལ་བྷེ། པྲ་ཀཪྵི་ཎེ་སྭཱ་ཧཱ། མངལ་ན་བདེ་བར་གནས་གྱུར་ཅིག །དབང་པོ་ཡང་དག་འཕེལ་བར་ཤོག །མངལ་ན་འདུག་པ་བདེ་གྱུར་ཅིག །བཙས་པ་འཇིག་པར་མ་གྱུར་ཅིག །མངལ་ན་བདེ་བར་གནས་གྱུར་ཅིག །དུས་བཞིན་དུ་ནི་འབྱུང་བར་ཤོག །ཚོན་སྐུད་སྣ་ཚོགས་རྣམས་དང་ནི། །</p>
<p>ཡུངས་ཀར་འབྲུ་ནི་མ་གྲུགས་པ། །</p>
<p>དེ་དག་བསྲུང་བར་གསུངས་པ་སྟེ། །</p>
<p>བྱིས་པ་རིང་དུ་འཚོ་བར་ཤོག །དེ་ནས་སྟོན་པ་ཀུན་མཁྱེན་གྱིས། །</p>
<p>རིག་པའི་སྔགས་ནི་འདི་དག་གསུངས། །</p>
<p>མངལ་ན་འདུག་པ་བསྲུང་བར་ཤོག །བྱིས་པ་རྣམས་ནི་བདེ་གྱུར་ཅིག །སྱཱད་ཡ་ཐེ་དན། བོ་དྷི་བོ་དྷི། མ་ཧཱ་བོ་དྷི། བོ་དྷ་ཨ་ནུ་མ་ཏེ། ཕ་ལི་ནི། བ་ཧུ་ཕ་ལེ། ཤི་ཀྵ་ཤི་ཀྵ། སཱ་ར་བ་ཏེ། སཱ་ག་ལི། དུ་རཱ་ས་དེ། དུ་རཱ་ག་མེ། ཤཱུ་ར་པྲཱཔྟེ། ཤཱུ་ར་བ་ཏེ། བྷ་གེ། བྷ་ག་བ་ཏེ། བྷཱ་གི་ནི་ནི་བཱ་ར་ཎི་སྭཱ་ཧཱ། དེ་ནས་གདོན་ནི་བཅྭ་ལྔ་པོ། །</p>
<p>རྟག་ཏུ་ཁྲག་ལ་འཐུང་རྣམས་ཀྱིས། །</p>
<p>འཇིག་རྟེན་མགོན་ལ་ཕྱག་འཚལ་ཏེ། །</p>
<p>ཐལ་མོ་སྦྱར་ནས་འདི་སྐད་གསོལ། །</p>
<p>གྲོང་ངམ་ཁྱིམ་མམ་གྲོང་ཁྱེར་རམ། །</p>
<p>གང་ན་ལེགས་པར་གསུངས་པ་ཡི། །</p>
<p>མདོ་སྡེ་འདི་ནི་བཞུགས་པ་དེར། །</p>
<p>བྱིས་པ་རྣམས་ནི་འཆི་མི་འགྱུར། །</p>
<p>ཐུབ་ཆེན་ཁྱོད་ནི་ཇི་བཞིན་དུ། །</p>
<p>རྗེས་སུ་མཐུན་པར་འཇུག་པར་བགྱི། །</p>
<p>སངས་རྒྱས་བཅོམ་ལྡན་འདས་ལ་ཕྱག་འཚལ་ལོ། །</p>
<p>ཚངས་པ་ལ་ཕྱག་འཚལ་ལོ། །</p>
<p>གསང་སྔགས་ཀྱི་ཚིག་རྣམས་གྲུབ་པར་གྱུར་ཅིག །གྲུབ་པར་གྱུར་ཅིག །རིག་སྔགས་ཀྱིས་སྒྲོལ་བར་གྱུར་ཅིག །ཚངས་པས་བསམ་པར་གྱུར་ཅིག་སྭཱ་ཧཱ། དེ་ནས་རྒྱལ་པོ་ཆེན་པོ་རྣམ་ཐོས་ཀྱི་བུས་བླ་གོས་ཕྲག་པ་གཅིག་ཏུ་གཟར་ནས་ཐལ་མོ་སྦྱར་ཏེ། བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་ཉན་ཐོས་གང་ལ་ལ་སྟོང་ཆེན་པོ་རབ་ཏུ་འཇོམས་པའི་མདོ་སྡེ་འདི་འཛིན་ཏམ། འཆང་ངམ། སྟོན་ཏམ། ཀློག་གམ། ཀུན་ཆུབ་པར་བགྱིད་པ་དེས་མང་དུ་ཐོས་པ་ལ་བརྩོན་པར་བགྱིའོ། །</p>
<p>མཆོད་རྟེན་མཆོད་པ་ལ་བརྩོན་པར་བགྱིའོ། །</p>
<p>ཚེས་བརྒྱད་དང་། བཅུ་བཞི་དང་། བཅྭ་ལྔའི་དུས་སུ་མཆོད་རྟེན་ལ་མཆོད་པ་རྒྱ་ཆེན་པོ་བགྱིས་ནས་རིག་སྔགས་བཀླག་པར་བགྱིའོ། །</p>
<p>ཚེས་བརྒྱད་ཀྱི་ཚེ་ནི་རྒྱལ་པོ་ཆེན་པོ་བཞིའི་སྐྱེས་བུ་དག་རྒྱལ་པོ་ཆེན་པོ་རྣམས་ཀྱི་མདུན་ན་དེ་ལ་སེམས་པར་བགྱིད། མིང་ནས་ཀྱང་འདོན་པར་བགྱིད་དོ། །</p>
<p>ཚེས་བཅུ་བཞིའི་ཚེ་ནི་རྒྱལ་པོ་ཆེན་པོ་བཞི་པོ་དག་ཉིད་མདུན་ན་སེམས་པར་བགྱིད། མིང་ནས་ཀྱང་འདོན་པར་བགྱིད་དོ། །</p>
<p>ཚེས་བཅྭ་ལྔའི་ཚེ་ནི་རྒྱལ་པོ་ཆེན་པོ་བཞི་པོ་དག་ནི་སེམས་པར་བགྱིད་ཅིང་མིང་ནས་ཀྱང་འདོན་པར་བགྱིད་དེ། བཅོམ་ལྡན་འདས་ཀྱི་ཉན་ཐོས་གང་སྟོང་ཆེན་པོ་རབ་ཏུ་འཇོམས་པའི་མདོ་སྡེ་འདི་ལེན་པ་དང་། འཆང་བ་དང་། སྟོན་པ་དང་། ཀློག་པ་དང་། ཀུན་ཆུབ་པར་བགྱིད་པ་དེ་ནི་སྲོག་ཆགས་འབྱུང་པོ་ཐམས་ཅད་ལ་སྙིང་བརྩེ་ཞིང་ཕན་པར་བགྱིད་ལགས་སོ། །</p>
<p>བཙུན་པ་བཅོམ་ལྡན་འདས་བདག་ཅག་རྒྱལ་པོ་ཆེན་པོ་བཞིས་ཀྱང་དེ་ལ་གོས་དང་། ཟས་དང་། མལ་ཆ་དང་། སྟན་དང་། ན་བའི་གསོས་སྨན་དང་། ཡོ་བྱད་རྣམས་ཀྱིས་མི་བྲེལ་བར་བགྱིའོ། །</p>
<p>སེམས་ཅན་ཐམས་ཅད་ཀྱིས་ཀྱང་བསྟི་སྟང་བགྱིད་པར་འགྱུར་རོ། །</p>
<p>རྒྱལ་པོ་དང་། བློན་པོ་དག་གིས་ཀྱང་བླ་མར་བགྱི་བ་དང་། རིམ་གྲོ་བགྱི་བ་དང་། མཆོད་པར་བགྱི་བར་འགྱུར་རོ། །</p>
<p>གཞན་མུ་སྟེགས་ཅན་དང་། དགེ་སྦྱོང་དང་། བྲམ་ཟེ་དང་། སྤྱོད་པ་ཅན་དང་། ཀུན་ཏུ་རྒྱུ་དང་། མཛའ་བ་དང་། མི་མཛའ་བ་དག་གི་ནང་དུ་མཆིས་ཀྱང་མཆོད་པར་འགྱུར་རོ། །</p>
<p>རིགས་ཀྱི་བུའམ། རིགས་ཀྱི་བུ་མོ་དད་པ་དེས་གཙང་མར་བགྱིས་ཏེ། ལུས་གཙང་བ་དང་། གོས་དང་། རྒྱན་དང་། མལ་ཆ་དང་། སྟན་དང་། ཡོ་བྱད་ཁྱད་པར་ཅན་གཙང་མར་བགྱི། ཡུལ་ངན་པ་རྙེད་པར་མི་བགྱི། ཡུལ་ངན་པའི་མཛའ་བོ་དང་བསྟེན་པར་མི་བགྱི། ཡུལ་ངན་པ་ན་གནས་པ་ལ་བསྔགས་པར་མི་བགྱིའོ། །</p>
<p>གང་འབྱུང་པོའི་གདོན་གྱིས་ཟིན་པའི་མདུན་དུ་སྟོང་ཆེན་པོ་རབ་ཏུ་འཇོམས་པའི་མདོ་སྡེ་འདི་དྲན་པར་གྱུར་ན། དེ་ལ་རྒྱལ་པོ་ཆེན་པོ་བཞི་པོ་བདག་ཉིད་སྲུང་བ་དང་། སྐྱོབ་པ་དང་། སྦེད་པར་བགྱིད་པར་འགྱུར་རོ། །</p>
<p>བཙུན་པ་བཅོམ་ལྡན་འདས་དེ་ལྟར་ན་སྟོང་ཆེན་པོ་རབ་ཏུ་འཇོམས་པའི་མདོ་སྡེ་འདི་མཐུ་ཆེ་སྟེ། གང་གིས་རང་གི་ཁྱིམ་དུ་མཚན་གཅིག་གམ། ཉིན་གཅིག་ཀྱང་རུང་ཡང་དག་པར་བསམས་ན། དེ་ལ་ལོ་གཅིག་གི་བར་དུ་མི་མ་ལགས་པས་གླགས་རྙེད་པར་མི་འགྱུར་རོ། །</p>
<p>འབྱུང་པོའི་ཚོགས་ཐམས་ཅད་ཀྱིས་ཕྱག་བགྱི་བའི་འོས་སུ་འགྱུར་བ་ལགས་སོ། །</p>
<p>གང་སྟོང་ཆེན་པོ་རབ་ཏུ་འཇོམས་པའི་མདོ་སྡེ་འདི་འཆང་བ་དེ་འཚལ་ན། རྒྱལ་པོ་ཆེན་པོ་བཞི་ཡང་བཞིན་སྟོན་པར་འགྱུར་ན། གནོད་སྦྱིན་དང་། སྲིན་པོ་དང་། ཕལ་པ་གཞན་ལྟ་སྨོས་ཀྱང་ཅི་འཚལ། དེ་ཅིའི་སླད་དུ་ཞེ་ན། སེམས་ཅན་རྣམས་ལ་སྨན་པའི་སླད་དུ་འཇིག་རྟེན་ལ་གང་སུ་དག་རིག་སྔགས་བགྱིད་པ་དེ་དག་པས་གསང་སྔགས་ཀྱི་ཚིག་འདི་དག་རབ་མཆོག །གཙོ་བོ། ཁྱད་པར་དུ་འཕགས་པ། དམ་པ། ཟབ་པ། རྒྱ་ཆེ་བ། ཚད་མ་མཆིས་པ། འཇུག་པར་དཀའ་བ། ཐུན་མོང་མ་ལགས་པའི་སླད་དུ་སྟེ། འདི་ནི་ཆོས་ཀྱི་ཕྱག་རྒྱ་ལགས་སོ། །</p>
<p>དེ་ནས་དབང་པོ་མིག་སྟོང་པོ། །</p>
<p>ལྷ་ཡི་རྒྱལ་པོ་བདེ་སོགས་ཁྱོད། །</p>
<p>ཐལ་མོ་སྦྱར་ཏེ་ཕྱག་འཚལ་ནས། །</p>
<p>འཇིག་རྟེན་མགོན་ལ་འདི་སྐད་གསོལ། །</p>
<p>འཇིག་རྟེན་ཀུན་ལ་ཕན་བགྱིད་པ། །</p>
<p>རིག་སྔགས་འདི་ནི་ལེགས་པར་གསུངས། །</p>
<p>གསང་སྔགས་སྨན་དང་ལྡན་པ་ཡི། །</p>
<p>རིག་སྔགས་བདག་གིས་བརྗོད་པར་བགྱི། །</p>
<p>ཤིར་ཤ་མེ་ཏོག་ཨ་པ་མཱརྒ་དང་། །</p>
<p>ཀ་ཏ་ཀཱ་ཡི་འབྲས་བུ་ཨ་ག་རུ། །</p>
<p>རྡོ་དྲེག་དང་ནི་མི་དཱ་བཙོད་རྣམས་དང་། །</p>
<p>སུ་ཀ་རཱི་དང་ཛཱ་ཡ་མརྒ་ཏི། །</p>
<p>པ་རི་པེ་ལ་ས་ར་བཱི་རཱ་དང་། །</p>
<p>སཱ་མ་ཀ་དང་བུསྤ་རྒྱ་སྤོས་དང་། །</p>
<p>ཙནྡན་ཨ་བར་ཏ་ཀ་རུ་རྟ་དང་། །</p>
<p>སྡེར་མོ་ལོ་མ་ཀ་ཊ་མ་རཱ་དང་། །</p>
<p>པྲི་ཡང་ཀུ་དང་འབུ་གསུག་སྨིག་བཅུད་དང་། །</p>
<p>ཡུངས་ཀར་དག་དང་ལྡོང་རོས་རྣམས་དང་ནི། །</p>
<p>ཤིང་ཚ་ཤུ་དག་གུར་གུམ་ཤིང་ཀུན་དང་། །</p>
<p>ལོ་མ་དག་དང་ལྡན་པའི་བརྣ་ཀཾ། །</p>
<p>དེ་དག་སྦྱར་ཏེ་རེང་བུར་བགྱིས་པ་ནི། །</p>
<p>གནོད་རྣམས་ཀུན་ལས་གྲོལ་བར་བགྱིད་པ་སྟེ། །</p>
<p>འབྱུང་པོ་དག་ནི་ཀུན་གྱི་འགྱུར་བ་ལ། །</p>
<p>མིག་ལ་དེ་ཡིས་བསྐུས་པར་བགྱིས་ན་ནི། །</p>
<p>དེ་ནས་འབྱུང་པོ་རྡོ་རྗེ་དང་། །</p>
<p>གནམ་ལྕགས་མདའ་ཡིས་ཟིན་ལས་ཐར། །</p>
<p>ལྗོན་ཤིང་ཆེ་དང་དེ་བཞིན་དུ། །</p>
<p>མཆོད་རྟེན་ཆེ་ལ་བསྐུས་བགྱིས་ན། །</p>
<p>གང་གིས་གནས་དེ་མཐོང་བ་དེ། །</p>
<p>འབྱུང་པོ་ལ་ནི་འཇིགས་མ་མཆིས། །</p>
<p>དེར་ནི་འབྱུང་པོ་མི་གནས་ཏེ། །</p>
<p>གནོད་བྱེད་གཞན་ཡང་མ་ལགས་སོ། །</p>
<p>རྔ་ཆེན་དུང་དང་རྫ་རྔ་དང་། །</p>
<p>རྔ་བྲན་དག་ལའང་བསྐུས་ན་ནི། །</p>
<p>དེ་དག་སྒྲ་ནི་གར་གྲགས་པར། །</p>
<p>འབྱུང་པོའི་དཀྱིལ་འཁོར་སྐྲག་པར་འགྱུར། །</p>
<p>གྲོང་དུ་རྒྱུ་བའི་བྱ་རྣམས་ཀྱི། །</p>
<p>འདབ་མ་དག་ལ་བསྐུས་ན་ནི། །</p>
<p>ཡུལ་དང་ཕྱོགས་ནི་གཞན་དག་ཏུ། །</p>
<p>བྱ་དེ་གང་དུ་མཆིས་པ་དེར། །</p>
<p>འབྱུང་པོ་རྣམས་ནི་མི་གནས་ཏེ། །</p>
<p>གནོད་བྱེད་གཞན་ཡང་མ་ལགས་སོ། །</p>
<p>ཆུ་མིག་མཚོ་དང་ལྟེང་ཀ་འམ། །</p>
<p>གང་དང་གང་དུ་བོར་ཡང་རུང་། །</p>
<p>དེར་ནི་དཔག་ཚད་ཁོར་ཡུག་ཏུ། །</p>
<p>བདེ་བ་དང་ནི་ཞི་བར་འགྱུར། །</p>
<p>ཕ་རོལ་དམག་ཚོགས་ནང་མཆིས་ཏེ། །</p>
<p>མཚོན་ཆ་དག་ནི་འབབ་པ་ན། །</p>
<p>གནས་རྣམས་ཀུན་ཏུ་བྱུགས་བགྱིས་ན། །</p>
<p>བདེ་བླག་ཏུ་ནི་ཐར་བར་འགྱུར། །</p>
<p>ལྦ་བ་དང་ནི་གཞང་ནད་དང་། །</p>
<p>མེ་དབལ་དང་ནི་འབྲས་བྱུང་དང་། །</p>
<p>གདུག་པས་ཟིན་དང་དུག་འཐུངས་པས། །</p>
<p>འཐུངས་སམ་བྱུགས་ན་ཐར་བར་འགྱུར། །</p>
<p>ལུས་ལ་དེ་ཡིས་བྱུགས་ན་ནི། །</p>
<p>བྱད་སྟེམས་ཐམས་ཅད་གཅོད་པར་བགྱིད། །</p>
<p>རྩོད་པ་རྣམས་ལས་ཐར་བར་འགྱུར། །</p>
<p>རྒྱལ་པོའི་གྱོད་ལས་ཐར་བར་འགྱུར། །</p>
<p>མ་གྲུབ་པ་ཡང་གྲུབ་པར་འགྱུར། །</p>
<p>དབུལ་པོ་ལས་ནི་ཕྱུག་པོར་འགྱུར། །</p>
<p>བུ་མ་མཆིས་པ་བུ་རྙེད་འགྱུར། །</p>
<p>ནོར་མ་མཆིས་པ་ནོར་རྙེད་འགྱུར། །</p>
<p>རིག་སྔགས་འཆང་གནས་བར་དུ་ཡང་། །</p>
<p>འདི་ནི་གསང་སྔགས་གྲུབ་པར་བགྱིད། །</p>
<p>དུད་འགྲོའི་སྐྱེ་གནས་གྱུར་པ་དང་། །</p>
<p>ལྗོན་ཤིང་རྣམས་ཀྱི་འབྲས་བུ་དང་། །</p>
<p>རིག་སྔགས་འཆང་བ་ཐོབ་ལ་ཡང་། །</p>
<p>འདི་ནི་ཞི་བའི་ལས་དགེ་བྱེད། །</p>
<p>འདི་ལ་གསང་སྔགས་ཚིག་མཆིས་ཏེ། །</p>
<p>དཔེར་ན་དབང་པོའི་ཚིག་བཞིན་ནོ། །</p>
<p>སྱཱད་ཡ་ཐེ་དན། ཨ་ཀྲ་མེ། བི་ཀྲ་མེ། བྷཱུ་ཏ་གྷོ་ཥེ་བྷཱ་ཏཾ་ག་མེ། ད་ཧ་ནི་དྷ་དྷ་རེ། དྷ་ར་བ་རེ། ད་དྷི་ནི། ནི་ཁུ་མེ། ཁུ་ཁུ་མེ། ཁ་ཁ་ཁ་ཁ། སཱ་རཾ་ག་མེ། ཙནྡྲེ ཙ་པ་ལེ། ཧ་ལི་མེ། ཧ་ལེ། ཧཱ་རི་ཎེ་སྭཱ་ཧཱ། ཕྱོགས་ཐམས་ཅད་ནས་བདག་གི་སྡིག་པ་ཐམས་ཅད་ཞི་བར་གྱུར་ཅིག་སྭཱ་ཧཱ། དེ་ནས་ཚངས་པ་དབང་པོ་དང་། །</p>
<p>འཇིག་རྟེན་སྐྱོང་དང་དབང་ཕྱུག་ཆེ། །</p>
<p>གནོད་སྦྱིན་སྡེ་དཔོན་ཐམས་ཅད་དང་། །</p>
<p>འཕྲོག་མ་བུ་དང་བཅས་པ་ཡང་། །</p>
<p>ཐལ་མོ་དག་ནི་རབ་སྦྱར་ནས། །</p>
<p>སྒྲ་སྐད་གཅིག་ཏུ་འདི་སྐད་གསོལ། །</p>
<p>ཉི་མ་སྟོང་ལྟར་གསལ་བ་པོ། །</p>
<p>ཟླ་བ་ཉ་ལྟར་འོད་གསལ་བ། །</p>
<p>ལྷ་མིར་བཅས་པའི་འཇིག་རྟེན་ན། །</p>
<p>ཁྱོད་དང་འདྲ་བ་ཡོང་མ་མཆིས། །</p>
<p>ལེགས་བསམ་ལེགས་པར་སྦྱར་ན་ནི། །</p>
<p>གནོད་སྦྱིན་སྲིན་པོ་རྣམས་འཇོམས་པ། །</p>
<p>རྒྱལ་སྲིད་ཐར་བགྱིད་ཅེས་བགྱི་བ། །</p>
<p>རིག་སྔགས་རྒྱལ་སྲིད་རབ་སྦྱོར་བ། །</p>
<p>སྟོང་ཆེན་གྱི་ནི་འཇིག་རྟེན་ན། །</p>
<p>བསྲུང་བའི་མདོ་སྡེ་དམ་པ་ལགས། །</p>
<p>ཕྱག་འཚལ་སྐྱེས་བུ་དཔའ་ཁྱོད་ལ། །</p>
<p>ཕྱག་འཚལ་སྐྱེས་བུ་མཆོག་ཁྱོད་ལ། །</p>
<p>ཐལ་མོ་སྦྱར་ཏེ་ཕྱག་འཚལ་ནས། །</p>
<p>དེ་ཉིད་དུ་ནི་མི་སྣང་གྱུར། །</p>
<p>དེ་ནས་བཅོམ་ལྡན་འདས་ནུབ་ཁའི་དུས་ཀྱི་ཚེ། ནང་དུ་ཡང་དག་འཇོག་ལས་བཞེངས་ནས་དགེ་སློང་རྣམས་ལ་བཀའ་སྩལ་པ། དགེ་སློང་དག་སྟོང་ཆེན་པོ་རབ་ཏུ་འཇོམས་པ་ཞེས་བྱ་བའི་མདོ་སྡེ་ལོང་ཤིག །ཆོངས་ཤིག །ལྷོགས་ཤིག །སྟོན་ཅིག །ཀུན་ཆུབ་པར་གྱིས་ཤིག་དང་། དེ་ལྷ་དང་བཅས་པའི་འཇིག་རྟེན་ལ་ཡུན་རིང་པོའི་དོན་དང་། ཕན་པ་དང་། བདེ་བ་དང་། བདེ་བ་ལ་རེག་པར་གནས་པར་འགྱུར་རོ། །</p>
<p>དགེ་སློང་དག་ངའི་དགེ་སློང་གང་ལ་ལ་ཞིག་གིས་སྟོང་ཆེན་པོ་རབ་ཏུ་འཇོམས་པའི་མདོ་སྡེ་འདིས་ཤིང་སྐམ་པོ་ལ་སྐུད་པས་བཅིངས་ན་དེ་ལ་ལོ་མ་དང་། མེ་ཏོག་དང་། འབྲས་བུ་རྣམས་སྐྱེ་བར་འགྱུར་ན། རྣམ་པར་ཤེས་པ་དང་བཅས་པའི་ལུས་ལ་ལྟ་སྨོས་ཀྱང་ཅི་དགོས་ཏེ། སྔོན་གྱི་ལས་ཀྱི་རྣམ་པར་སྨིན་པ་ནི་མ་གཏོགས་སོ། །</p>
<p>དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་དགེ་སློང་དེ་དག་གིས་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་ཀྱིས་མདོ་སྡེ་ཆེན་པོ་ལྔ་གསུངས་པ་དེ་དག་ནི་འདི་ལྟ་སྟེ། སྟོང་ཆེན་པོ་རབ་ཏུ་འཇོམས་པ་དང་། རྨ་བྱ་ཆེན་མོ་དང་། བསིལ་བའི་ཚལ་ཆེན་མོ་དང་། སོ་སོར་འབྲང་བ་ཆེན་མོ་དང་། གསང་སྔགས་ཀྱི་རྗེས་སུ་འབྲང་བ་ཆེན་མོ་ལགས་ཏེ། བཙུན་པ་བཅོམ་ལྡན་འདས་ཀྱིས་དེ་དག་ཟས་རྣམ་པ་ལྔ་ཡོངས་སུ་སྤངས་ལ་ཆོངས་ཤིག་ཅེས་ཀྱང་བཀའ་སྩལ་ལ། ཟས་བསོད་སྙོམས་ལ་བརྟེན་ཏེ་རབ་ཏུ་བྱུང་ཤིག་ཅེས་ཀྱང་གསུངས་ན། བཅོམ་ལྡན་འདས་ཟས་རྣམ་པ་ལྔ་དང་མ་འདྲེས་པའི་བསོད་སྙོམས་ནི་ཉུང་། འདི་ལྟར་ཟས་རྣམ་པ་ལྔ་དང་འདྲེས་པ་དེ་ནི་མང་ལགས་ན། བཙུན་པ་བཅོམ་ལྡན་འདས་དེ་ལ་བདག་ཅག་གིས་ཇི་ལྟར་ནན་ཏན་དུ་བགྱི། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་དགེ་སློང་དེ་དག་ལ་འདི་སྐད་ཅེས་བཀའ་སྩལ་ཏོ། །</p>
<p>དགེ་སློང་དག་དེ་ཉིད་ཀྱི་ཕྱིར་སུ་སྟོང་ཆེན་པོ་རབ་ཏུ་འཇོམས་པའི་མདོ་སྡེ་འདི་འཆང་བ་དེས། རྨ་མེད་པའི་ནོར་བུའི་གཟུངས་ཞེས་བྱ་བ་དེ་བདག་ཉིད་བསྲུང་བར་བྱ་བའི་ཕྱིར་ཆོངས་ཤིག །དེས་བསོད་སྙོམས་ལེན་པའི་ཚེ་ཟས་ལ་མི་མཐུན་པ་མེད་པའི་འདུ་ཤེས་བསྐྱེད་པར་བྱའོ། །</p>
<p>ཟས་རྣམ་པ་ལྔ་དང་འདྲེས་པའི་བསོད་སྙོམས་ལ་ཡང་ཟས་རྣམ་པ་ལྔ་དང་མ་འདྲེས་པའི་འདུ་ཤེས་བསྐྱེད་པར་བྱ། འདུས་བྱས་ཐམས་ཅད་ལ་མི་རྟག་པའི་འདུ་ཤེས་དང་། མི་རྟག་པ་ལ་སྡུག་བསྔལ་བའི་འདུ་ཤེས་དང་། སྡུག་བསྔལ་བ་ལ་བདག་མེད་པའི་འདུ་ཤེས་བསྐྱེད་པར་བྱའོ། །</p>
<p>ཟས་རྣམ་པ་ལྔ་པོ་དག་ག་ལ་ཡོད། ཟས་རྣམ་པ་ལྔ་པོ་སུའི་ཡིན། སུ་ཞིག་ཟས་རྣམ་པ་ལྔ་པོ་ཟ། སེམས་ཅན་དམིགས་སུ་མེད་དོ། །</p>
<p>དེ་ལ་ཟས་རྣམ་པ་ལྔ་དང་འདྲེས་ན་ཚེས་བརྒྱད་དང་། བཅུ་བཞི་དང་། བཅྭ་ལྔ་ལ་བདག་བསྲུང་བ་བྱས་ཏེ། རྒྱལ་རིགས་ཀྱི་བུ་མོ་ལེགས་པར་བཀྲུས་པ། ཤིན་ཏུ་བརྒྱན་པ། ཉིན་ཞག་གཅིག་ཟས་བཅད་པ། བསླབ་པའི་གནས་ལྔ་བཟུང་བ། སྐུད་པ་དམར་པོ་བཞི་སྒྲིལ་དུ་འཁལ་དུ་བཅུག་ལ་གསང་སྔགས་འཛིན་པས་རིག་སྔགས་དྲན་པར་བྱས་ཏེ་སྐུད་པ་དེ་མདུད་པ་མདུད་ལ། སྐུད་པ་དེ་མཚོན་སར་པས་བཅད་དེ་བསྲེགས་ལ་རིན་པོ་ཆེའི་སྣོད་དམ། ལྕགས་ཀྱི་སྣོད་ཀྱང་རུང་། ཆུས་ཁོང་སྟེ་མེ་ཏོག་གིས་ཁྱབ་པར་ཁྲོམ་ལ་བདུག་པ་སྣ་ཚོགས་ཀྱིས་བདུགས་ཏེ། སྣོད་ཀྱི་ནང་ནས་སྐུད་པ་དེ་སླར་འབྱོར་ཏེ་མ་བྱུང་གི་བར་དུ་རིག་སྔགས་འདི་བརྗོད་པར་བྱའོ། །</p>
<p>དེ་ཡང་ལག་པ་ལ་བཅིངས་ལ་ཚིག་འདི་སྐད་བརྗོད་དོ། །</p>
<p>བྲམ་ཟེ་རྣམས་ཀྱིས་བསླུས་ནས་སུ། །</p>
<p>ཤཱཀྱ་སེང་གེའི་སྐྱོབ་པ་ལ། །</p>
<p>དཔལ་སྦས་ཀྱིས་ནི་དུག་ཅན་གྱི། །</p>
<p>བསོད་སྙོམས་དག་ནི་ཕུལ་བ་དང་། །</p>
<p>དེ་ལས་དེ་ནི་བླངས་ནས་སུ། །</p>
<p>སྟོན་པས་དུག་ནི་བསད་ནས་གསོལ། །</p>
<p>བདེན་པའི་ཚིག་ནི་འདི་ཡིས་སུ། །</p>
<p>ཟས་ནི་བདུད་རྩིར་འགྱུར་བར་ཤོག །རྣམ་པར་གཟིགས་པ་ལྷ་གང་དང་། །</p>
<p>གཙུག་ཏོར་ཅན་དང་ཀུན་སྐྱོབ་དང་། །</p>
<p>ལོག་པར་དད་པ་སེལ་བ་དང་། །</p>
<p>སྟོབས་ཆེན་ལྷ་གང་དད་པ་དང་། །</p>
<p>གསེར་དང་དཔལ་ལྡན་འོད་སྲུང་དང་། །</p>
<p>ཤཱཀྱ་ཡི་ནི་སེང་གེ་ལ། །</p>
<p>རབ་དད་ལྷ་ཡི་དབང་པོ་དང་། །</p>
<p>ཚངས་དབང་སུམ་ཅུའི་དབང་ཕྱུག་དང་། །</p>
<p>འཇིག་རྟེན་སྐྱོང་བ་བཞི་དག་དང་། །</p>
<p>ནོར་བུ་བཟང་དང་དབང་ཕྱུག་ཆེ། །</p>
<p>སྲིན་མོ་ནག་མོ་ཆེན་མོ་དང་། །</p>
<p>དེ་བཞིན་གདོལ་མ་གཏུམ་མོ་དག །མེ་ཏོག་དང་ནི་བདུག་པ་དང་། །</p>
<p>བདག་གི་སྦྱིན་སྲེག་འདི་བཞེས་ཤིག །དེ་དག་ཚིམ་ཞིང་མཆོད་གྱུར་ནས། །</p>
<p>བདག་གི་ཁ་ཟས་བྱང་བར་མཛོད། །</p>
<p>ཟས་ལྔ་དག་དང་འདྲེས་པ་ཡང་། །</p>
<p>བདག་ལ་མ་འདྲེས་མཛད་དུ་གསོལ། །</p>
<p>ཁ་ཟས་ལྔ་དང་འདྲེས་པ་ཡང་། །</p>
<p>ཟས་དེ་ཀུན་ནི་བཟའ་བར་བགྱི། །</p>
<p>ས་བོན་དག་གིས་ཚོགས་ཀུན་ལ། །</p>
<p>ས་ཡི་བཅུད་ནི་ཞུགས་པ་ཡི། །</p>
<p>ཁ་ཟས་འདྲེས་པ་ཐམས་ཅད་ཀྱང་། །</p>
<p>བདག་ལ་མ་འདྲེས་མཛད་དུ་གསོལ། །</p>
<p>ཇི་ལྟར་སྐུད་པ་བཅད་བསྲེགས་པ། །</p>
<p>དེ་ལྟ་བུ་ཡང་སླར་འབྱོར་པ། །</p>
<p>དེ་ལྟར་ཟས་རྣམས་འདྲེས་པ་ཡང་། །</p>
<p>མ་འདྲེས་པར་ཡང་བདག་ལ་མཛོད། །</p>
<p>སྱཱད་ཡ་ཐེ་དན། ཁ་ཁ་མེ། ཁ་ཁ་ཁ་ཁ། ཁུ་ཁུ་མེ། ཤི་མེ་ཤི་མེ། ཤི་ཧུ་མེ། ཤི་མེ། ཤི་མེ། སྭ་སྟི་སྭ་སྟི་སྭ་སྟི་སྭ་སྟི། མ་མ་ཤཱནྟེ། ཤཱ་རཱ་གྲེ །ཁ་ཟས་ལྔ་དང་འདྲེས་པ་ཡང་། །</p>
<p>ཇི་ལྟར་མ་འདྲེས་ཟས་བཞིན་དུ། །</p>
<p>གང་གིས་ཇི་ལྟར་སྐུད་བསྲེགས་པ། །</p>
<p>དེ་འདྲའི་བདེན་པ་མཛད་དུ་གསོལ། །</p>
<p>སྱཱད་ཡ་ཐེ་དན། ཀ་ལ་ཀེ། ཀལ་ལེ། བ་ལ་ནི། ཀ་རུ་ཏ། ཨཱ་ལ་ཡེ། ཨགླེ། སཾ་ཀྲཱ་མ་ཎེ་སྭཱ་ཧཱ། སངས་རྒྱས་རྣམ་པར་གཟིགས་དང་གཙུག་ཏོར་ཅན། །</p>
<p>བདེ་གཤེགས་ཀུན་སྐྱོབ་སངས་རྒྱས་ལོག་པར་དད་སེལ་དང་། །</p>
<p>གསེར་ཐུབ་འོད་སྲུང་ཤཱཀྱ་ཐུབ་པ་གཽ་ཏ་མ། །</p>
<p>བསྙེངས་པ་མི་མངའ་བ་ལ་སྐྱབས་སུ་མཆི་བར་བགྱི། །</p>
<p>མི་མཆོག་བདུན་པོ་དེ་དག་གི་ནི་སྐུ་རྣམས་ལ། །</p>
<p>མེ་ཏོག་དག་དང་སྤོས་རྣམས་ཀྱིས་ནི་མཆོད་པར་བགྱི། །</p>
<p>ལུས་དང་ངག་དང་རབ་ཏུ་དང་བའི་སེམས་ཀྱིས་ནི། །</p>
<p>དེ་དག་རྣམས་ལ་སྐྱབས་སུ་ཉེ་བར་མཆི་བར་བགྱི། །</p>
<p>སངས་རྒྱས་རྫུ་འཕྲུལ་ཆེ་དང་ལྡན་པ་དེ་དག་ལ། །</p>
<p>ལྷ་གང་མངོན་པར་རབ་ཏུ་དང་བ་ཡོད་པ་ཡི། །</p>
<p>ལྷ་དེ་མགུ་ཞིང་ཡིད་ནི་རབ་ཏུ་དགར་གྱུར་ནས། །</p>
<p>རབ་ཏུ་དང་བའི་ཡིད་ཀྱིས་བདག་ལ་བསྲུང་དུ་གསོལ། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །</p>
<p>འཕགས་པ་སྟོང་ཆེན་པོ་རབ་ཏུ་འཇོམས་པ་ཞེས་བྱ་བའི་མདོ་རྫོགས་སོ།། །</p>
<p>།རྒྱ་གར་གྱི་མཁན་པོ་ཤཱི་ལེནྡྲ་བོ་དྷི་དང་། ཛྙཱ་ན་སིདྡྷི་དང་། ཤཱཀྱ་པྲ་བྷ་དང་། ཞུ་ཆེན་གྱི་ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་ཞུས་ཏེ་སྐད་གསར་ཆད་ཀྱིས་ཀྱང་བཅོས་ནས་གཏན་ལ་ཕབ་པ།། །</p>
<p>།སླར་ཡང་ལོ་ཙཱ་བ་གཞོན་ནུ་དཔལ་གྱིས་ཆོས་རྗེ་ཆག་ལོའི་རྒྱ་དཔེ་དང་བསྟུན་ནས་ཞུ་དག་པར་བགྱིས་སོ།།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>