<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d425' lang='xct'>
<header>
<ul>
<li class='division'>སྡེ་དགེ 425</li>
</ul>
</header>
<p>༄༅། །</p>
<p>རྒྱ་གར་སྐད་དུ། ཤྲཱི་མ་ཧཱ་མཱ་ཡཱ་ཏནྟྲ་རཱ་ཛ་ནཱ་མ། བོད་སྐད་དུ། དཔལ་སྒྱུ་འཕྲུལ་ཆེན་པོ་ཞེས་བྱ་བའི་རྒྱུད་ཀྱི་རྒྱལ་པོ། །</p>
<p>དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། དཔལ་ལྡན་རྡོ་རྗེ་མཁའ་འགྲོ་མ། །</p>
<p>མཁའ་འགྲོ་མ་ཡི་འཁོར་ལོ་བསྒྱུར། །</p>
<p>ཡེ་ཤེས་ལྔ་དང་སྐུ་གསུམ་ཉིད། །</p>
<p>འགྲོ་བ་སྐྱོབ་ལ་ཕྱག་འཚལ་ལོ། །</p>
<p>ཇི་སྐད་རྡོ་རྗེ་མཁའ་འགྲོ་མ། །</p>
<p>ཀུན་ཏུ་རྟོག་པའི་འཆིང་གཅོད་ཅིང་། །</p>
<p>འཇིག་རྟེན་བྱ་བར་རབ་འཇུག་པ། །</p>
<p>དེ་སྙེད་རྣམས་ལ་ཕྱག་འཚལ་ལོ། །</p>
<p>དེ་ནས་དེ་ལས་རྡོ་རྗེ་མཁའ་འགྲོ་མ་གསང་བའི་དབང་ཕྱུག་མ་རྣམས་ཀྱི་མཆོག་ཏུ་གསང་བ་ཞེས་བྱ་བའི་རྒྱུད་བཤད་པར་བྱ་སྟེ། གང་ཞིག་གིས་ནི་ཀུན་ཁྱབ་པ། །</p>
<p>རྒྱུ་དང་མི་རྒྱུ་ཚངས་སྒོ་ང་། །</p>
<p>ལྷ་མོ་ཐམས་ཅད་སྐྱེད་བྱེད་ཅིང་། །</p>
<p>ཚངས་ལ་སོགས་པའི་བདག་ཉིད་ཆེ། །</p>
<p>དེ་རྣམས་ཀྱི་ནི་གསང་ཆེན་འདི། །</p>
<p>སྒྱུ་འཕྲུལ་ཆེན་མོ་དབང་ཕྱུག་ཆེ། །</p>
<p>སྒྱུ་འཕྲུལ་ཆེན་མོ་དྲག་ཆེན་མོ། །</p>
<p>འབྱུང་བ་ཡང་དག་སྡུད་མཛད་མ། །</p>
<p>གང་གིས་འདི་ཀུན་ལ་ཁྱབ་པ། །</p>
<p>རྒྱུ་དང་མི་རྒྱུའི་འཇིག་རྟེན་གསུམ། །</p>
<p>དེས་ནི་དེ་ནས་འདི་བསྡུས་ནས། །</p>
<p>འཇིག་རྟེན་གསུམ་པོ་ཡང་སྤྲོའོ། །</p>
<p>གསང་བ་པ་རྣམས་འདི་ཡི་ནི། །</p>
<p>སྒྱུ་མའི་བདག་ཉིད་ཅེས་རྣམ་གྲགས། །</p>
<p>འཇིག་རྟེན་གསུམ་སྒྲུབ་རིག་མ་སྟེ། །</p>
<p>འདོད་པ་ཐམས་ཅད་རབ་སྟེར་བ། །</p>
<p>གང་ཞིག་རྣམ་པར་ཤེས་ཙམ་གྱིས། །</p>
<p>སྒྲུབ་པའི་དབང་ཕྱུག་རིག་པ་ཉིད། །</p>
<p>ལྷ་དང་ནོར་བདག་དྲི་ཟ་དང་། །</p>
<p>གནོད་སྦྱིན་ལྷ་མིན་མི་དང་བཅས། །</p>
<p>རིག་པ་འཛིན་དང་གང་ཡང་རུང་། །</p>
<p>མིའམ་ཅི་དང་ལྟོ་འཕྱེ་ཆེ། །</p>
<p>སྲིན་པོ་དང་ནི་ཤ་ཟ་རྣམས། །</p>
<p>སྒྲུབ་པོ་རྣམས་ལ་འགྲུབ་པར་འགྱུར། །</p>
<p>དབང་དུ་འདུ་འགྱུར་འབྱུང་པོ་རྣམས། །</p>
<p>ཆུ་ལས་སྐྱེས་དང་ཐང་ལས་སྐྱེས། །</p>
<p>ཆོས་རྣམས་རང་བཞིན་འོད་གསལ་བ། །</p>
<p>གདོད་ནས་དག་ཅིང་རྙོག་པ་མེད། །</p>
<p>ཐབས་བརྗོད་པ་ཡིས་དེ་ལས་ནི། །</p>
<p>རང་བྱུང་ཡེ་ཤེས་ལྔ་ལྡན་འགྱུར། །</p>
<p>རྣལ་འབྱོར་མ་རྣམས་སྦྱོར་བའི་མ། །</p>
<p>ཁམས་གསུམ་པོ་ནི་མ་ལུས་ཀུན། །</p>
<p>མ་ལུས་ལུས་པ་མེད་གྲུབ་ཅིང་། །</p>
<p>སྒྱུ་མ་ཀུན་གྱིས་རྣམ་རོལ་པའོ། །</p>
<p>སངས་རྒྱས་ཀུན་ལས་ཕྲོགས་ནས་སུ། །</p>
<p>ལྷ་མཆོག་ལྷ་སྐྱེས་བུ་མོ་སྐྱོད། །</p>
<p>རྣལ་འབྱོར་དབང་ཕྱུག་བྱེད་རིག་པ། །</p>
<p>དེ་བཞིན་དུ་ནི་མིག་འཕྲུལ་བྱེད། །</p>
<p>རྨོངས་པ་དང་ནི་རེངས་པ་དང་། །</p>
<p>བསྐྲད་དང་གསད་པ་ལ་སོགས་པ། །</p>
<p>དབང་དང་དགུག་པ་ལ་སོགས་དང་། །</p>
<p>ནམ་མཁར་འགྲོ་བ་ཉིད་ཀྱང་ངོ་། །</p>
<p>གཞན་གྱི་གྲོང་སོགས་བྱ་བ་དང་། །</p>
<p>མི་སྣང་བ་དང་གང་ཡང་རུང་། །</p>
<p>ཞེ་འགྲས་པ་དང་རྨུགས་པ་དང་། །</p>
<p>དེ་བཞིན་ས་འོག་འགྲོ་བའོ། །</p>
<p>རིག་འཛིན་འཁོར་ལོས་སྒྱུར་ཉིད་འགྱུར། །</p>
<p>འཆི་བ་མེད་ཅིང་རྒས་པ་མེད། །</p>
<p>རྣལ་འབྱོར་སྒྱུ་མའི་རིག་པ་འདི། །</p>
<p>འདི་ཡིས་ན་བ་མེད་པར་འགྱུར། །</p>
<p>སྔགས་ཀྱི་ཡི་གེའི་གཟུགས་ཀྱིས་སུ། །</p>
<p>རྣལ་འབྱོར་བས་ནི་རྣམ་རོལ་བྱེད། །</p>
<p>བཀླགས་པ་དང་ནི་བསམས་པ་ཡིས། །</p>
<p>བསྒོམ་པ་དང་ནི་ཏིང་འཛིན་རྣམས། །</p>
<p>བཀླགས་པས་བྱེད་པའི་རིག་པ་སྟེ། །</p>
<p>རིག་པའི་དངོས་གྲུབ་བྱེད་པར་འགྱུར། །</p>
<p>བརྟུལ་ཞུགས་མེད་ཅིང་དཀའ་ཐུབ་མེད། །</p>
<p>དཀའ་སྤྱོད་སྨྱུང་བ་སྡོམ་མེད་པར། །</p>
<p>རྟག་ཏུ་ཤེས་རབ་ཐབས་སོགས་ཀྱིས། །</p>
<p>རྟག་ཏུ་དགའ་དང་བདེ་བས་འགྲུབ། །</p>
<p>ལྟེ་བའི་དབུས་ནས་དཔའ་བོ་སྟེ། །</p>
<p>གེ་སར་གསང་བའི་སྤྱོད་ཡུལ་ལ། །</p>
<p>སེམས་དང་སེམས་མེད་སེམས་ཀྱི་གཟུགས། །</p>
<p>ཡེ་ཤེས་ཤེས་བྱའི་རང་བཞིན་བདག །དེ་ནི་བདག་གིས་བཤད་བྱ་སྟེ། །</p>
<p>ཟབ་མོ་སངས་རྒྱས་བསྟན་པའོ། །</p>
<p>ཨཱ་ལི་ཀཱ་ལི་མཉམ་བྱས་ཏེ། །</p>
<p>རི་མོ་དེ་ལ་སྦྱར་བར་བྱ། །</p>
<p>རི་མོ་སྟེང་དུ་འབར་བ་མཐར། །</p>
<p>འོག་ཏུ་འབབ་པར་བྱེད་པའོ། །</p>
<p>ཁུ་བའི་ཚུལ་གྱིས་འབབ་པ་སྟེ། །</p>
<p>བདུད་རྩིའི་ཐིགས་པའི་གཟུགས་ལས་སོ། །</p>
<p>གང་གང་དབང་པོའི་ལམ་ནས་ནི། །</p>
<p>དེ་དེའི་རང་བཞིན་སྐྱེ་བར་འགྱུར། །</p>
<p>མཆོག་ཏུ་ཕན་པའི་རྣལ་འབྱོར་གྱིས། །</p>
<p>སངས་རྒྱས་ཀུན་གྱི་རང་བཞིན་འབབ། །</p>
<p>དམ་ཚིག་ཆེན་པོའི་དངོས་གྲུབ་དང་། །</p>
<p>རིལ་བུ་ཆེན་པོའི་བསྒྲུབ་པ་ཡང་། །</p>
<p>སྒྱུ་འཕྲུལ་ཆེན་པོའི་རབ་སྦྱོར་བའི། །</p>
<p>སྡོམ་པའི་སྦྱོར་བ་བྱེད་པར་འགྱུར། །</p>
<p>མཆོད་པ་ལྔ་དང་ཡང་དག་ལྡན། །</p>
<p>འདོད་པའི་ཡོན་ཏན་ལྔ་དང་བཅས། །</p>
<p>སྒྲུབ་པའི་དབང་པོ་ཤེས་བྱ་བ། །</p>
<p>དངོས་གྲུབ་ཤིན་ཏུ་རྟག་པའོ། །</p>
<p>གང་ཞིག་ཤེས་པའི་དངོས་གྲུབ་ཀྱིས། །</p>
<p>ལྷ་ཡི་གནས་སུ་མྱུར་བར་འགྱུར། །</p>
<p>དེ་ནི་བདག་གིས་བཤད་བྱ་སྟེ། །</p>
<p>ལྷ་མོ་བདེན་པར་ང་སྨྲའོ། །</p>
<p>སྒྱུ་འཕྲུལ་ཆེན་མོ་ཁྱོད་ལ་ངས། །</p>
<p>འཇིག་རྟེན་གསུམ་འགྲུབ་དེ་བཤད་བྱ། །</p>
<p>རྣལ་འབྱོར་ཆེན་མོ་རྣམས་ཀྱི་ནི། །</p>
<p>བཟང་པོའི་ཡི་གེའི་ཕྲང་བ་རྣམས། །</p>
<p>གང་ཞིག་བསམས་པ་ཙམ་གྱིས་ནི། །</p>
<p>རྒྱུ་དང་ནི་རྒྱུ་འགྲུབ་འགྱུར་བའོ། །</p>
<p>འདོད་པས་ཀུན་ལ་ཉེར་སྤྱོད་པ། །</p>
<p>ཇི་ལྟར་འདོད་བཞིན་བསྟེན་བྱས་ན། །</p>
<p>རྣལ་འབྱོར་པ་ཆེན་རྟག་རོལ་ཏེ། །</p>
<p>རྡོ་རྗེ་རྣལ་འབྱོར་རྣམས་འགྲུབ། །</p>
<p>རྣམ་པ་སྣ་ཚོགས་གཟུགས་སུ་ནི། །</p>
<p>རྣལ་འབྱོར་བདག་ཉིད་སྟོན་པར་བྱེད། །</p>
<p>དེ་བཞིན་གཤེགས་པ་ཀུན་གྱི་དཔལ། །</p>
<p>དངོས་གྲུབ་ཆེན་པོ་སྟེར་བར་འགྱུར། །</p>
<p>བཅུད་ལེན་རྣམ་པ་སྣ་ཚོགས་ཀྱིས། །</p>
<p>རྟག་ཏུ་སེམས་ཅན་དོན་བྱེད་པའོ། །</p>
<p>ཁུ་བ་དགུག་དང་ཆང་དང་ནི། །</p>
<p>གོང་བུ་ཆེན་པོ་དགུག་པ་ཉིད། །</p>
<p>ཤ་ཆེན་པོ་ནི་བཀུག་ནས་སུ། །</p>
<p>རྣལ་འབྱོར་མ་དང་ལྷན་ཅིག་སྤྱོད། །</p>
<p>ཚེ་རིང་བརྩོན་འགྲུས་ཆེན་པོ་དང་། །</p>
<p>གཟི་བརྗིད་ཆེ་ཞིང་སྟོབས་ཆེན་འགྱུར། །</p>
<p>ལྷ་ཡི་མིག་དང་རྫུ་འཕྲུལ་ལྡན། །</p>
<p>ཉིན་རེ་ཟླ་བ་འཐུང་བའོ། །</p>
<p>དེ་ཡི་ཚེ་ནི་འཕེལ་འགྱུར་ཏེ། །</p>
<p>བསྐལ་པ་ཆེན་པོའི་བར་དུ་གནས། །</p>
<p>བལྟ་བས་མི་ངོམས་ལུས་དང་ནི། །</p>
<p>ཆོ་འཕྲུལ་དག་ནི་སྟོན་པར་བྱེད། །</p>
<p>ཡིད་ལ་བསམས་མ་ཐག་ཏུ་ནི། །</p>
<p>རང་གི་གཟུགས་ནི་ཡོངས་བརྗེས་ཤིང་། །</p>
<p>བཀླགས་པས་འགྲུབ་པའི་དོན་ཡོད་པ། །</p>
<p>རིག་མའི་དབང་ཕྱུག་རྫུ་འཕྲུལ་ཆེ། །</p>
<p>རིག་པ་འཇིག་རྟེན་གསུམ་པོ་ན། །</p>
<p>ང་ཡི་རིག་དང་མཉམ་པ་མེད། །</p>
<p>རྒྱུད་རྣམས་ཀུན་གྱི་ལུང་འདི་ནི། །</p>
<p>མཛེས་མ་ཁྱོད་ལ་བཤད་པ་ཡིན། །</p>
<p>རྣལ་འབྱོར་མའི་དབང་ཕྱུག་མའི་རིག་མ་ཆེན་མོ་ལས་དངོས་གྲུབ་ཀྱི་མཚན་མ་བསྟན་པ་སྟེ་ལེའུ་དང་པོའོ།། །</p>
<p>།དེ་ནས་དེ་ལས་རྣལ་འབྱོར་མའི་དབང་ཕྱུག་ཆེན་མོ་རྣམས་ཀྱི་སྦྱོར་བའི་དངོས་གྲུབ་ཀྱི་འབྲས་བུ་རབ་ཏུ་སྟེར་བའི་གསང་བའི་ཡི་གེ་བཟང་པོ་བཤད་པར་བྱ་སྟེ། གང་ཞིག་བསམས་པ་ཙམ་གྱིས་ནི། །</p>
<p>རྣལ་འབྱོར་མ་མཆོག་སྟེར་འགྱུར་བ། །</p>
<p>དང་པོའི་ཡི་གེའི་སྦྱོར་བ་ཡིས། །</p>
<p>རྟག་ཏུ་དགུགས་ནི་གཏང་བར་བྱ། །</p>
<p>བརྒྱད་པའི་མཐའ་དང་ཡང་དག་ལྡན། །</p>
<p>ཨུ་དང་ཐིག་ལེར་བཅས་པ་ཡིས། །</p>
<p>རྣལ་འབྱོར་པ་ཡི་དབུགས་རྔུབ་བྱེད། །</p>
<p>དངོས་དང་དངོས་མེད་རྣམ་སྤངས་པའོ། །</p>
<p>དེ་ལ་བརྟུལ་ཞུགས་མ་བཤད་དེ། །</p>
<p>ཕྲེང་བ་སྔགས་དང་གཟུང་བ་དང་། །</p>
<p>སྦྱིན་སྲེག་གི་ནི་ལས་རྣམས་ཀྱང་། །</p>
<p>གཅིག་ནས་གཅིག་ཏུ་ལྡོག་པར་འགྱུར། །</p>
<p>སྔགས་དང་དབྱིབས་དང་ཆོས་བདག་ཉིད། །</p>
<p>སྦྱོར་བ་རྣམ་གསུམ་ཞེས་བྱ་སྟེ། །</p>
<p>ཡེ་ཤེས་རྣམ་པ་གསུམ་གྱིས་ནི། །</p>
<p>སྲིད་པའི་ཉེས་པས་གོས་མི་འགྱུར། །</p>
<p>དེ་ལྟར་རྒྱུན་དུ་རྣལ་འབྱོར་པ། །</p>
<p>རྟག་ཏུ་གོམས་པ་ཉིད་ཀྱིས་ནི། །</p>
<p>རྡོ་རྗེ་སེམས་དཔའ་དང་མཉམ་པའང་། །</p>
<p>ཟླ་བ་གཅིག་གིས་དེ་འགྲུབ་འགྱུར། །</p>
<p>དབང་པོའི་མདོག་དང་ཡང་དག་ལྡན། །</p>
<p>དང་པོའི་ཡི་གེ་བསྒོམ་བྱ་སྟེ། །</p>
<p>རང་གི་རིག་པ་རབ་སྦྱར་ན། །</p>
<p>དེས་འདི་མོད་ལ་འགུགས་པར་འགྱུར། །</p>
<p>ཡི་གེ་གཉིས་པ་དང་ལྡན་པ། །</p>
<p>བསམ་ཞིང་རྣམ་པར་བསྒོམ་བྱས་ན། །</p>
<p>ས་གསུམ་པོ་ནི་མ་ལུས་པ། །</p>
<p>དེ་དག་ཐམས་ཅད་དབང་དུ་འགྱུར། །</p>
<p>ཚངས་དང་ཁྱབ་འཇུག་དབང་པོ་དང་། །</p>
<p>དེ་བཞིན་དབང་པོ་འདོད་དབང་ཕྱུག །ཡེ་ཤེས་ཡི་གེས་བསྐུལ་བྱས་ན། །</p>
<p>དེ་དག་ཆུང་མར་བཅས་ཏེ་འགུགས། །</p>
<p>ཡི་གེ་ཨ་དང་ཡང་དག་ལྡན། །</p>
<p>སྐུ་གསུང་ཐུགས་ལ་ལེགས་གནས་པ། །</p>
<p>སྦྱོར་བ་རྣམ་གསུམ་བསྒོམ་བྱས་ན། །</p>
<p>གོང་བུ་འགུགས་པའི་མཆོག་ཡིན་ནོ། །</p>
<p>ཡི་གེ་ཁེ་དང་ཡང་དག་ལྡན། །</p>
<p>སྐུ་མདོག་དམར་པོ་ཞལ་བཞི་པ། །</p>
<p>ལག་ན་ཐོད་པ་ཆགས་པའི་བདག །ཁུ་བ་འགུགས་པའི་མཆོག་ཡིན་ནོ། །</p>
<p>ཡི་གེ་རྩི་དང་ལྡན་པ་ཡིས། །</p>
<p>ཁ་དོག་སེར་པོ་ཀུན་ཏུ་འོད། །</p>
<p>རྟ་ཡི་ཞལ་གྱི་ཚུལ་བྱས་ན། །</p>
<p>ཆང་འགུགས་པ་ཡི་དམ་པ་ཡིན། །</p>
<p>ཡི་གེར་དང་ཡང་དག་ལྡན། །</p>
<p>ཁ་དོག་དམར་པོ་འོད་ཆེན་པོ། །</p>
<p>ཕྱག་བཞི་པ་དང་ཞལ་བཞི་པ། །</p>
<p>ཅེ་སྤྱང་ཚུལ་དུ་ལེགས་གནས་པ། །</p>
<p>ཁྲོ་བའི་སེམས་ཀྱིས་བསྒོམ་བྱས་ན། །</p>
<p>ཁྲག་འགུགས་པ་ཡི་དམ་པའོ། །</p>
<p>ཡི་གེ་དྲུག་དང་ཡང་དག་ལྡན། །</p>
<p>གནས་དྲུག་ཏུ་ནི་ངེས་སྦྱར་བྱ། །</p>
<p>རྣལ་འབྱོར་མཁའ་འགྲོ་མ་ཡི་ཚོགས། །</p>
<p>རྡོ་རྗེ་རྣལ་འབྱོར་མ་རྣམས་འགྲུབ། །</p>
<p>མིག་གཉིས་དང་ནི་རྣ་བ་དང་། །</p>
<p>དེ་བཞིན་སྣ་དང་ཡིད་ཉིད་དག །སེང་གེ་རྣལ་འབྱོར་ཕྱག་རྒྱ་ཡི། །</p>
<p>རྣལ་འབྱོར་པ་ཡིས་བཅིང་བར་བྱ། །</p>
<p>སྲོག་དང་རྩོལ་བ་བསྡམས་ནས་སུ། །</p>
<p>བསྒོམས་ན་སྐད་ཅིག་དེ་ལ་འབར། །</p>
<p>འོག་མིན་སྲིད་པའི་མཐར་ཐུག་པར། །</p>
<p>རྒྱུ་དང་མི་རྒྱུའི་འཇིག་རྟེན་བདུན། །</p>
<p>ཐམས་ཅད་ཀྱིས་ནི་དེ་བསྒོམས་ཀྱང་། །</p>
<p>དེ་ནི་རྟོག་པ་མ་ཡིན་ནོ། །</p>
<p>གལ་ཏེ་ཐམས་ཅད་རབ་རྟོགས་ན། །</p>
<p>འགྲོ་བའི་རོལ་པ་རྣམ་པར་འཇིག །དེ་ཕྱིར་ཡེ་ཤེས་འདི་གསང་ཞིང་། །</p>
<p>མི་གསལ་ཡི་གེ་མེད་པའོ། །</p>
<p>གང་ཕྱིར་སངས་རྒྱས་རྣམས་ཀྱིས་མཁྱེན། །</p>
<p>རྣལ་འབྱོར་གཉིད་དང་ཡང་དག་ལྡན། །</p>
<p>གོང་བུར་སོང་བའི་ཡིད་དེ་ཡིས། །</p>
<p>གཟུགས་གཅིག་ཏུ་ནི་སྒོམ་པར་བྱེད། །</p>
<p>སྒོ་དགུ་ལས་ནི་གང་བྱུང་བ། །</p>
<p>རྫས་ཀྱི་བདག་ཉིད་རྣམ་བསྒོམས་ལ། །</p>
<p>རང་བཞིན་མེད་པའི་བློ་ལྡན་པའི། །</p>
<p>རྣམ་པར་མི་རྟོག་པ་ཡིས་བཟའ། །</p>
<p>མཐེ་བོང་དང་ནི་སྲིན་ལག་གིས། །</p>
<p>ཁ་རུ་ཡིད་བཞིན་ནོར་བུ་ནི། །</p>
<p>བདུད་རྩིའི་རང་བཞིན་ལས་བྱུང་བའི། །</p>
<p>རྟག་པའི་དངོས་གྲུབ་ཐོབ་པར་འགྱུར། །</p>
<p>རྣལ་འབྱོར་མའི་དབང་ཕྱུག་མའི་རིག་པ་ཆེན་མོ་ལས་སྦྱོར་བ་གཏན་ལ་དབབ་པའི་ལེའུ་སྟེ་གཉིས་པའོ།། །</p>
<p>།དེ་ནས་ཡང་དག་བཤད་བྱ་བ། །</p>
<p>དམ་ཚིག་སྒྲུབ་པའི་དམ་པ་སྟེ། །</p>
<p>རྫས་གཞན་ཚོགས་ནི་བཟའ་བྱ་བ། །</p>
<p>ཐམས་ཅད་མཁྱེན་པའི་འབྲས་སྟེར་བའོ། །</p>
<p>གང་ཞིག་ཟོས་པ་ཙམ་གྱིས་ནི། །</p>
<p>འབྱུང་པོའི་མི་རྣམས་འགྲུབ་འགྱུར་བ། །</p>
<p>བརྟན་པ་དང་ནི་མྱུར་འགྲོ་ཉིད། །</p>
<p>དེ་བཞིན་དུ་ནི་བ་ལང་ཁྱི། །</p>
<p>ཆེན་པོར་ཡང་དག་ལྡན་པ་ནི། །</p>
<p>དེ་བཞིན་ཡེ་ཤེས་བདུད་རྩི་ལྔ། །</p>
<p>ཚེས་གྲངས་བཅུ་བཞི་བརྒྱད་ལ་ནི། །</p>
<p>ལྷན་ཅིག་བསྒོས་ཏེ་སྦྱར་བྱས་ནས། །</p>
<p>ཉི་མ་བདུན་དུ་ཅེ་སྤྱང་གི། །</p>
<p>དབུས་སུ་གཞག་ལ་དེ་ནས་བཏོན། །</p>
<p>ལྔ་པོ་དག་ལས་ཡུངས་ཀར་གྱི། །</p>
<p>འབྲས་བུའི་ཚད་ཙམ་རིལ་བུ་བྱ། །</p>
<p>དེ་ནི་རྒྱུད་འདིར་གསུངས་མོད་ཀྱི། །</p>
<p>ཚེས་བརྒྱད་དང་ནི་བཅུ་བཞིའི་བར་དག་ཏུ། །</p>
<p>ཉི་མ་བདུན་དུ་ལྷན་ཅིག་མིན་བསྒོམ་སྟེ། །</p>
<p>སྦྱར་ནས་ཅེ་སྤྱང་དབུས་སུ་ལགས་བཞག་ལ། །</p>
<p>དེ་ལས་བཏོན་ཏེ་ལྔ་པོ་དག་ལས་ནི། །</p>
<p>དངོས་གྲུབ་འབྲས་བུའི་ཚད་ཙམ་རིལ་བུ་བྱ། །</p>
<p>འབྲས་བུ་ཆེན་པོ་རབ་ཏུ་རྟོགས་པས་ན། །</p>
<p>དེ་ནི་རྒྱུད་འདིར་གསུངས་ཀྱི་ཀུན་ཏུ་སྦས། །</p>
<p>འབྲས་བུ་ཆེན་པོ་སངས་རྒྱས་ཀྱིས། །</p>
<p>ཐམས་ཅད་དུ་ནི་སྦས་པའོ། །</p>
<p>དེ་ནས་སྒྲུབ་ཐབས་འབྱུང་བའོ། །</p>
<p>ཡིད་ཀྱི་པདྨ་བསམ་བྱ་བ། །</p>
<p>ཁ་དོག་དམར་པོ་ཀུན་འོད་ལ། །</p>
<p>ལྷ་མོ་བཞི་དང་ཡང་དག་ལྡན། །</p>
<p>སངས་རྒྱས་གཟུགས་ཀྱིས་ཉེར་བརྒྱན་པའོ། །</p>
<p>ཤར་དུ་ཨུཏྤལ་སྔོ་འོད་མདོག །ལྷོ་རུ་སེར་པོ་ལྟ་བུའོ། །</p>
<p>ནུབ་ཏུ་དཀར་དང་དམར་བའི་འོད། །</p>
<p>བྱང་དུ་མ་རྒད་འོད་ཡིན་ནོ། །</p>
<p>འབར་བའི་ཕྲེང་བས་འཁྲིགས་པ་དང་། །</p>
<p>ཞལ་བཞི་ཕྱག་བཞི་སྤྱན་གསུམ་མ་མཛེས། །</p>
<p>ཤར་ཕྱོགས་ཀྱི་ལྷ་མོ་ནི་སྤྱན་གསུམ་པ་ཕྱག་གཡོན་ན་ཁ་ཊྭཱྃ་ག་དང་དྲིལ་བུ། གཡས་ན་རྡོ་རྗེ་དང་། ཐོད་པ་བསྣམས་པ་བསམ་མོ། །</p>
<p>ལྷོ་ཕྱོགས་ཀྱི་ལྷ་མོའི་ཕྱག་ན་མདུང་རྩེ་གསུམ་པ་དང་། རིན་པོ་ཆེ་དང་། བ་དན་དང་། ཅེ་སྤྱང་བསྣམས་པའོ། །</p>
<p>ནུབ་ཕྱོགས་ཀྱི་ལྷ་མོའི་ཕྱག་ན་གཞུ་དང་། མདའ་དང་། སྣ་ཚོགས་པདྨ་དང་། ཐོད་པ་བསྣམས་པའོ། །</p>
<p>བྱང་ཕྱོགས་ཀྱི་ལྷ་མོའི་ཕྱག་ན་རལ་གྲི་དང་། ཞགས་པ་དང་། རྔེའུ་ཆུང་དང་། ཐོད་པ་བསྣམས་པའོ། །</p>
<p>སྐུ་གསུང་ཐུགས་ཀྱི་རྡོ་རྗེ་ནི། །</p>
<p>དེ་ཡི་དབུས་སུ་བསམ་པར་བྱ། །</p>
<p>ཐོད་པ་ཉིད་དང་ཁ་ཊྭཱྃ་ག། །</p>
<p>དེ་བཞིན་གཞུ་དང་མདའ་ཉིད་དོ། །</p>
<p>དང་པོའི་སྔགས་དང་ཡང་དག་ལྡན། །</p>
<p>བསྒོམས་ན་སྐད་ཅིག་དེ་ལ་འབར། །</p>
<p>དེ་ལྟར་རྣལ་འབྱོར་པས་བསྒྲུབས་ན། །</p>
<p>རྫས་ཀྱི་དངོས་གྲུབ་རབ་ཏུ་སྟེར། །</p>
<p>རྣལ་འབྱོར་མ་ཡི་གྲུབ་སྦྱོར་བས། །</p>
<p>འཕྲལ་དུ་ཡིད་ཆེས་ཡང་དག་འཇུག །ཐམས་ཅད་ཀྱིས་ནི་མི་མཐོང་ཞིང་། །</p>
<p>སྟོང་ཕྲག་གཅིག་ཏུ་སྣང་བར་འགྱུར། །</p>
<p>སངས་རྒྱས་ཀུན་ལས་ཕྲོགས་པ་དང་། །</p>
<p>ལྷ་ཡི་བུ་མོ་མཆོག་ལ་སྤྱོད། །</p>
<p>གང་གཱའི་བྱེ་སྙེད་སངས་རྒྱས་རྣམས། །</p>
<p>ཉིད་ཀྱི་རྡོ་རྗེའི་གནས་བཞུགས་པ། །</p>
<p>ལག་ཏུ་སྐྱུ་རུ་ར་བཞག་བཞིན། །</p>
<p>རྡོ་རྗེའི་མིག་གིས་མཐོང་བར་འགྱུར། །</p>
<p>གང་གཱའི་བྱེ་སྙེད་ཞིང་དག་ཀྱང་། །</p>
<p>སྐུ་གསུང་ཐུགས་ཀྱི་མཚན་ཉིད་དང་། །</p>
<p>དངོས་པོ་ཀུན་གྱི་བདག་ཉིད་གནས། །</p>
<p>སེམས་ཀྱི་གར་ལས་བྱུང་བ་མཁྱེན། །</p>
<p>ཡི་གེ་གོ་བཟློག་སྦྱོར་བ་ཡིས། །</p>
<p>སྔགས་ནི་དེ་རུ་རྣམ་བསྒོམ་བྱ། །</p>
<p>རྡོ་རྗེ་ཆུ་དང་ཡང་དག་ལྡན། །</p>
<p>རིལ་བུ་རེ་རེ་བཟའ་བར་བྱ། །</p>
<p>ཡི་གེ་བརྒྱད་ཀྱི་མཐའ་ལྡན་པ། །</p>
<p>ཨཱུ་དང་ཐིག་ལེར་བཅས་པ་ནི། །</p>
<p>མཐའ་རུ་ཡང་དག་སྦྱར་བྱས་ལ། །</p>
<p>སྔགས་ནི་ཀུན་དུ་བརྗོད་བྱ་སྟེ། །</p>
<p>གུ་ཧྱ་བཀྵ་ཨ་བྷ་ཀྵེ་ཧཱུྃ་ཞེས་བྱའོ། །</p>
<p>རྣལ་འབྱོར་མ་ཀུན་སྦྱོར་བ་ཡིས། །</p>
<p>དང་པོའི་ཡི་གེ་ཡང་དག་ལྡན། །</p>
<p>གལ་ཏེ་རྡོ་རྗེ་ཅན་གྱིས་གྲུབ་འདོད་ན། །</p>
<p>ལན་བདུན་མངོན་སྔགས་རྣལ་འབྱོར་པ་ཡིས་བཟའ། །</p>
<p>ཡི་གེ་གསུམ་མཐའ་ཞེས་བྱ་སྟེ། །</p>
<p>བརྒྱད་ཀྱི་མཐའ་མར་ལེགས་གནས་པ། །</p>
<p>ཨཱ་དང་ཐིག་ལེར་ཡང་དག་ལྡན། །</p>
<p>ཡི་གེ་མཆོག་ཏུ་གྱུར་པའི་གནས། །</p>
<p>ཡི་གེ་དང་པོ་སྦྱོར་བ་ཡིས། །</p>
<p>ཧྲཱི་ཞེས་བྱ་བ་ཡང་དག་སྦྱར། །</p>
<p>ཡི་གེ་རྣམས་ཀྱི་མཐར་སྦྱོར་ལ། །</p>
<p>ས་བོན་ལྔས་ནི་རབ་དགང་བྱ། །</p>
<p>ཡི་གེ་ཡིས་ནི་རྣམ་བསྒོམས་ཏེ། །</p>
<p>པདྨ་རབ་ཏུ་རྒྱས་པར་བྱ། །</p>
<p>ཅི་སྟེ་རྡོ་རྗེ་ཅན་འགྲུབ་འདོད། །</p>
<p>དེ་ལྟའི་སྦྱོར་བ་ཀུན་ཤེས་བྱ། །</p>
<p>དེ་ནས་འདིར་རྡོ་རྗེ་རྣལ་འབྱོར་མ་རྣམས་ཀྱིས་དགོངས་པ་དཔལ་རྡོ་རྗེའི་གྲས་སྲིད་པ་ཤིན་ཏུ་སྒྲུབ་པ་བླངས་པ། ཀྱེ་གྲོགས་པོ་རྡོ་རྗེས་པདྨ་ཁ་འབྱེད་སད་མཛད་མ། །</p>
<p>ཨ་ལ་ལ་ཧོ། བདེ་བ་ཆེན་པོ་གར་གྱིས་རབ་ཏུ་མཉེས་མཛོད་ཅིག །ཉི་མའི་དཀྱིལ་འཁོར་པདྨའི་ཁ་ནི་རབ་ཕྱེ་བ། །</p>
<p>བདེ་བ་ཆེན་པོ་གར་གྱིས་རབ་ཏུ་མཉེས་པར་མཛོད། །</p>
<p>རྡོ་རྗེ་འཛིན་པ་ཆེན་པོ་ལ། །</p>
<p>དེ་ནས་འདིར་གླུ་བླངས་ཙམ་གྱིས། །</p>
<p>རྡོ་རྗེ་མཁའ་འགྲོ་མ་རྣམས་གར། །</p>
<p>རྡོ་རྗེ་སེམས་དཔའ་ཡང་དག་བསྐུལ། །</p>
<p>དེ་ལྟར་རྟག་ཏུ་གུས་ལྡན་པས། །</p>
<p>སྦྱོར་བའི་དངོས་གྲུབ་འགྱུར་བ་ཡིན། །</p>
<p>དུས་བཞིར་རབ་ཏུ་སྦྱོར་བ་ཡིས། །</p>
<p>འགྲུབ་པར་འགྱུར་བ་བསྒོམ་པའི་མཆོག །རྒྱན་རྣམས་ཐམས་ཅད་ཡོངས་རྫོགས་ཤིང་། །</p>
<p>སྤོས་དང་མེ་ཏོག་རྣམས་ཀྱིས་བརྒྱན། །</p>
<p>ཇི་ལྟར་སྐུ་གསུམ་མཆོག་སྟེར་བའི། །</p>
<p>དངོས་གྲུབ་ངེས་པར་ཐོབ་པར་འགྱུར། །</p>
<p>དཔག་ཚད་བརྒྱ་ཡི་ཁྱོན་ཙམ་དུ། །</p>
<p>འདི་ནི་རབ་ཏུ་སྣང་བར་བྱེད། །</p>
<p>དབང་པོ་གཉིས་ནི་རབ་སྦྱོར་བས། །</p>
<p>སྒོ་དགུ་ལས་ནི་བྱུང་བའི་རྫས། །</p>
<p>སངས་རྒྱས་བྱང་ཆུབ་གནས་ཞི་བའི། །</p>
<p>དེ་ཉིད་བླ་ན་མེད་པ་འགྲུབ། །</p>
<p>འདིར་ཚིགས་བཅད་དུ་འགྱུར་བ་ནི། །</p>
<p>གཟུགས་རྣམས་དེ་བཞིན་ཕྱག་རྒྱ་མཚན་མ་དང་། །</p>
<p>རྫས་རྣམས་དང་ནི་བསམ་གཏན་རྣམ་སྒོམ་པའི། །</p>
<p>ཆོ་གའི་ཐབས་ནི་སྣ་ཚོགས་བསྟན་པ་དང་། །</p>
<p>ལྷ་མོ་ཡིད་འདོད་རྣམས་ནི་གསུངས་པའོ། །</p>
<p>གང་གི་ཁྱིམ་དུ་རྒྱུད་འདི་གནས་པ་དང་། རྒྱུན་དུ་འཆང་བ་དང་། ཀློག་པ་དང་། རྣམ་པར་བསྒོམ་པ་དེ་ལ་ནད་རྣམས་འབྱུང་བར་མི་འགྱུར་ཞིང་། རྒས་པ་དང་། བགེགས་མི་འབྱུང་ལ། འཆི་བར་མི་འགྱུར་ཏེ། རྒྱུན་དུ་ཐམས་ཅད་དུ་རྣལ་འབྱོར་མའི་དབང་ཕྱུག་མ་རྣམས་ཀྱིས་བགགས་བསྲུང་བར་འགྱུར་རོ། །</p>
<p>རྡོ་རྗེ་རྣལ་འབྱོར་མ་ཆེན་མོ་རྣམས་ཀྱི་དགོངས་པ་མཆོག་ཏུ་གསང་བ་གསང་བ་ཆེན་པོ་ཉེ་བར་སྤྱོད་པ་དང་བཅས་པའི་སྒྲུབ་ཐབས་ཏེ་ལེའུ་གསུམ་པའོ། །</p>
<p>སྒྱུ་འཕྲུལ་ཆེན་མོའི་རྒྱུད་ཅེས་བྱ་བ་རྫོགས་སོ།། །</p>
<p>།རྒྱ་གར་གྱི་མཁན་པོ་ཛི་ན་བར་དང་། བོད་ཀྱི་ལོ་ཙྪ་བ་ཆེན་པོ་འགོས་ལྷས་བཙས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>