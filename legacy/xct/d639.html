<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d639' lang='xct'>
<header>
<ul>
<li class='division'>སྡེ་དགེ 639</li>
</ul>
</header>
<p>༄༅། །</p>
<p>རྒྱ་གར་སྐད་དུ། ཨཱརྱ་མཉྫུ་ཤྲཱི་ཀུ་མཱ་ར་བྷཱུ་ཏཱ་ཥྚོཏྟ་ར་ཤ་ཏ་ཀ་ནཱ་མ་དྷཱ་ར་ཎཱི་མནྟྲ་ས་ཧི་ཏ། བོད་སྐད་དུ། འཕགས་པ་འཇམ་དཔལ་གཞོན་ནུར་གྱུར་པའི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ། ཕྱོགས་བཅུའི་ཡང་དག་པར་རྫོགས་པའི་སངས་རྒྱས་ཤེས་བྱ་མཐའ་དག་མ་ལུས་པར་ཁྱབ་ཅིང་མཆོག་ཏུ་རྨད་དུ་བྱུང་བ་རྣམ་པར་དག་པའི་བློ་མངའ་བ་རྣམས་ལ་ཕྱག་འཚལ་ལོ། །</p>
<p>འཇམ་དཔལ་གཞོན་ནུར་གྱུར་པ་ཐུགས་དྲི་མ་དང་སྐྱོན་ཐམས་ཅད་དང་བྲལ་བ། ཡོན་ཏན་དྲི་མ་མེད་པའི་ཚོགས་ཀྱི་འོད་ཟེར་གྱིས་བརྒྱན་པའི་སྐུ། ཞབས་རྟེན་གྱི་པདྨ་ལ་ལྷ་དང་། མི་དང་། ལྷ་མ་ཡིན་དང་། ཀླུ་དང་། རིག་སྔགས་འཆང་རྣམས་ཀྱི་ཐོར་ཚུགས་དང་ཅོད་པན་གྱི་རྩེ་མོས་གཏུགས་པ་ལ་ཕྱག་འཚལ་ལོ། །</p>
<p>བྱང་ཆུབ་སེམས་དཔའ་ཆེན་པོ་འཇམ་པའི་དབྱངས་ངན་སོང་གི་འགྲོ་བ་སྣ་ཚོགས་རྣམ་པར་འཇོམས་པ་ལ་ཕྱག་འཚལ་ལོ། །</p>
<p>ཏདྱ་ཐཱ། ཨོཾ་བྷོ་མ་ཧཱ་མ་ཎི་རུ་ཙི་ར་ཀ་ལཱ་པ། བི་ཙི་ཏྲ། མུཀྟ་དཱ་མ། ཨ་ལཾ་ཀྲྀ་ཏ་ཤ་རཱི་ར། པ་ར་མ་སཏྭ་མོ་ཙ་ཀ་ཏ་ཐཱ་ག་ཏ་མ་ཧཱ་དྷརྨ། ཀོ་ཥ་དྷ་ར། པྲ་བ་ར་དྷརྨ། ལབྡྷ། བི་ཛ་ཡ། སུ་ར་ཏ། སཾ་བྷོ་ག་ཨུ་པ་དེ་ཤ་ཀ། ཀླེ་ཤ་ག་ར། པྲ་ཤ་མ་ཀ། ཤཱུནྱཏཱ་སྭབྷཱ་བ། ཨ་ནུ་སྭ་རི། མ་ཧཱ་བོ་དྷི་སཏྭ་བ་ར། བར་ཏ། བ་ར་ཎ་ད་ད། ཨོཾ་མ་ཧཱ་པཱ་ཤ་པྲ་ས་ར། ཨ་ས་མ་ས་མ། ཨནནྟ་ས་མ། ས་མནྟ་བྷ་དྲ། ས་མནྟ་སནྡྷ་ར། ས་མནྟ་ཨཱ་ཀ་ར། ས་མནྟ་པྲ་ས་ར། ས་རས་ར། ཧེ་ཧེ། མཉྫུ་ར་བ། མ་ཧཱ་བཛྲ་མ་ཧཱ་ཁཌྷ། ཙྪིནྡ་ཙྪིནྡ། བྷིནྡ་བྷིནྡ། བིར་ཛ་བིར་ཛ། ཀརྨ་ཨ་བ་ག་མ་ཀ །ཀུ་རུ་ཀུ་རུ། དྷུ་རུ་དྷུ་རུ། སུ་རུ་སུ་རུ། མུ་རུ་མུ་རུ། དྷ་དྷ་དྷ་དྷ། དྷུ་དྷུ་དྷུ་དྷུ། མ་ཧཱ་མ་ཧཱ་མ་ཧཱ་མ་ཧཱ། མོ་ཧ་ཡ་མོ་ཧ་ཡ། བྷོ་བྷོ། བྷཱི་མ་བྷཱི་མ། ནཱ་ད་ནཱ་ད། ས་ར་ས་ར། མ་ཧཱ་བོ་དྷི་ས་ཏྭ། མོ་ཙ་ཡ། མ་མ་ནཱ་ཐ་མ་ནུ་སྲྀ་ཏ། ཨ་པཱ་ཡ་དུཿཁཾ། སུ་ཁཾ། མ་ཧཱ་ཀཱ་རུ་ཎི་ཀཱ། ཨ་ནཱ་ཐོ་ཧཾ། དུཿཁི་ཏོ་ཧཾ། ས་ར་ཛོ་ཧཾ། ཨུ་བ་དྲུ་ཏོ་ཧཾ། ཨ་བི་བིཀྟོ་ཧཾ། མཱ་ར་ན་དྷརྨོ་ཧཾ། ཏྭ་ན་བྷ་ག་བཱཾ། དུཿཁི་ཏཱ་ནཱཾ། སུ་ཁཾ་ད་དཱ། ཨ་ནཱ་ཐཱ་ནཱཾ། ས་ནཱ་ཐ་ཀ་ར། ས་ར་ཛ་སཱཾ། བི་ར་ཛ་སྐ་ར། ཨུ་པ་དྲུ་ཧཱ་ནཱཾ། སྭ་ར་ཨུ་པ་དྲ་བ་པྲ་ཤ་མ་ཀ། ཨ་བི་བི་ཀ་ཏཱ་ནཱཾ། ཀུ་ཤ་ལ་སཾ་བྷ་ར། པ་རི་པཱུ་ར་ཡི་ཏཱ། ཀུ་སིདྷཱ་ནཱཾ། མ་ཧཱ་བིརྱ་དྷ་ཏཱ། མཱ་ར་ཎ། དྷརྨི་ཎ། མ་མ་ཏི། པ་དཱ་དཱ་ཏཱ། མ་མ་བི་བྷ་ག་བཱ་ན། ནཱ་ཐོ་བྷ་བ། ཤ་ར་ཎཾ། པ་རཱ་ཡ་ཎཾ། ཏྲ་ཏཱ། སརྦ་དུཿཁཱ་ནི། མེ་པྲ་ཤ་མ་ཡ། སརྦ་ཀླེ་ཤ་ར་ཛཱིཾ་སི་མི། ཨ་བ་ན་ཡ། སརྦ་སཾ་སཱ་ར་ཨུ་པ་དྲ་བ། དུཿཁཱ་ནི་མེ་ནཱ་ཤ་ཡ། སརྦ་ཀུ་ཤ་ལ་དྷརྨ་པ་རི་པཱུ་རམྨེ། ཀུ་རུ། སརྦ་ཀརྨ། ཨཱ་བ་ར་ཎ། ཀླེ་ཤ་པ་ར་བ་ཏ་མེ་བི་ཀི་ར། མ་ཧཱ་བོ་བྷི་སཏྭ་སི་བི་དྷི། བཱིརྱ་པཱ་ར་མི་ཏཱ། ཡོ་ག་མྨེ། སནྣི་ཡོ་ཛ་ཡ། ཨ་ར་ཎ་དྷརྨ། བི་རཱ་ག་བི་ར་ཛ། སཉྫ་ཧ། པྲ་ཛ་ཧ། དྷ་རི་ཎི། ས་མ། ཁ་ས་མ། ཛ་ལ་ནི་དྷི་ས་མ། མེ་རུ་ས་མ། མ་ཧཱ་བོ་དྷི་སཏྭ་པ་ར་ད་སྭཱ་ཧཱ། རིག་སྔགས་དོན་ཀུན་སྒྲུབ་པ་འདི། །</p>
<p>འཇམ་པའི་དབྱངས་ཀྱིས་བཤད་པ་ན། །</p>
<p>དེ་མ་ཐག་ཏུ་སེམས་ཅན་རྣམས། །</p>
<p>སྐྱེ་དང་རྒ་བ་ཟད་པར་འགྱུར། །</p>
<p>ངན་འགྲོ་ཐམས་ཅད་ཞི་གྱུར་ནས། །</p>
<p>བདུད་ཀྱི་སྡེ་རྣམས་རབ་ཏུ་འདར། །</p>
<p>ལྷ་རྣམས་ཐམས་ཅད་རབ་ཏུ་དགའ། །</p>
<p>ལོག་འདྲེན་རྣམས་ནི་སྐྲག་པར་གྱུར། །</p>
<p>སྡིག་པ་ཞི་བར་བྱེད་པ་ཡི། །</p>
<p>གཟུངས་འདི་བཤད་པའི་མོད་ལ་ཡང་། །</p>
<p>གྲངས་མེད་ཕྲག་ནི་དུང་ཕྱུར་སྙེད། །</p>
<p>འཁོར་བའི་བཙོན་ར་དག་ནས་ཐར། །</p>
<p>འཇམ་དཔལ་གཞོན་ནུར་གྱུར་པ་ཡིས། །</p>
<p>འཇམ་པའི་དབྱངས་ནི་རབ་བསྒྲགས་ཤིང་། །</p>
<p>གང་ཚེ་རིག་སྔགས་བཤད་པ་ན། །</p>
<p>བྲག་དང་ནགས་དང་ཚལ་དུ་བཅས། །</p>
<p>རྒྱུ་བ་དང་ནི་མི་རྒྱུ་བའི། །</p>
<p>ས་གཞི་དེ་ཡི་ཚོ་ན་གཡོས། །</p>
<p>སངས་རྒྱས་འོད་ཀྱི་སྣང་བ་ཡིས། །</p>
<p>ས་ཡི་སྟེང་ཡང་ཁྱབ་པར་གྱུར། །</p>
<p>བགེགས་དང་ལོག་འདྲེན་ཐམས་ཅད་དང་། །</p>
<p>སྲིན་པོ་མི་བཟད་གཟུགས་ཅན་རྣམས། །</p>
<p>སྟོབས་བཅུ་ལྡན་ལ་ཕྱག་འཚལ་ཞེས། །</p>
<p>སྐད་ཕྱུང་ཚིག་ནི་མཐུན་པར་སྨྲས། །</p>
<p>ལྷ་རྣམས་ཞི་བའི་ཆ་ལུགས་ཅན། །</p>
<p>ཐམས་ཅད་ཡིད་ནི་དགའ་གྱུར་ནས། །</p>
<p>གང་ན་རྡོ་རྗེ་རལ་གྲི་ཆེ། །</p>
<p>དེ་ཡི་དྲུང་ལྷགས་སྨྲས་པ་ནི། །</p>
<p>ཕྱག་འཚལ་མཆོག་སྦྱིན་རྡོ་རྗེའི་མཆོག །འཇམ་པའི་དབྱངས་ནི་སྟོབས་ཆེན་ལ། །</p>
<p>ཤུགས་སྟོང་ལྡན་པ་རྒྱལ་བ་ཅན། །</p>
<p>བགེགས་ཀྱི་ཡུལ་འཁོར་རབ་འཇོམས་པ། །</p>
<p>སྔགས་འཆང་གསང་སྔགས་ཆེན་པོ་འཆང་། །</p>
<p>སྣ་ཚོགས་གཟུགས་ཅན་མི་ཡི་བདག །ཤིན་ཏུ་སྟོབས་ལྡན་གཟུགས་མཛེས་འཇིགས། །</p>
<p>དྲག་པོ་དྲག་པོ་རབ་འཇོམས་པ། །</p>
<p>གཟི་བརྗིད་གཟི་བརྗིད་མངའ་བའི་དཔལ། །</p>
<p>དཔལ་ལྡན་མཉམ་པ་མེད་པའི་དཔེ། །</p>
<p>རྡོ་རྗེ་ཅན་ཏེ་སྙིང་སྦྱོང་བ། །</p>
<p>མི་ཤེས་པ་ཡི་རབ་རིབ་སེལ། །</p>
<p>སྒེག་པའི་ཆ་ལུགས་མཆོག་མངའ་བ། །</p>
<p>སྐྱེ་དགུའི་བདག་པོ་སྒེག་པར་དགྱེས། །</p>
<p>གཞུ་སྟོབས་ཅན་ལ་ཕྱག་རིང་བ། །</p>
<p>ཉོན་མོངས་དགྲ་རྣམས་སེལ་བར་མཛད། །</p>
<p>མཛེས་པ་ན་བཟའ་སྣ་ཚོགས་གསོལ། །</p>
<p>མེ་ཏོག་ཕྲེང་རྒྱན་སྣ་ཚོགས་ཅན། །</p>
<p>སྤྱན་བཟང་དབུ་ནི་མཛེས་པ་སྟེ། །</p>
<p>དགྱེས་ཤིང་ན་བཟའ་མཛེས་པར་གསོལ། །</p>
<p>འཇམ་པའི་དབྱངས་དེ་རབ་ཏུ་བཞད། །</p>
<p>དཀར་ནག་འབྱེས་པའི་སྤྱན་མངའ་བ། །</p>
<p>ཧ་ཧའི་སྒྲ་ནི་གྲགས་པར་བསྒྲགས། །</p>
<p>རབ་ཏུ་དང་བས་བསྟན་པ་དགའ། །</p>
<p>རྒྱ་ཆེན་གསེར་གྱི་མདོག་དང་ལྡན། །</p>
<p>རྒྱ་མཚོའི་སྙིང་པོའི་སྤྱོད་ཡུལ་ཅན། །</p>
<p>ཚུལ་མཁྱེན་ཚུལ་ལྡན་འཇིགས་པ་སྟེ། །</p>
<p>སྡང་བའི་སྙིང་ནི་འཇིགས་པར་མཛད། །</p>
<p>ཆ་ལུགས་སྔོ་ལ་ས་སྐྱོང་བ། །</p>
<p>ལྷ་ཡི་བདག་པོ་དགའ་བར་མཛད། །</p>
<p>འདོད་པའི་ལྷ་སྟེ་འདོད་སེལ་བསྟན། །</p>
<p>རྒྱལ་པོའི་འཇིག་རྟེན་ས་འཛིན་པ། །</p>
<p>བརྟན་པོ་རྣམས་ལ་བརྟན་པར་གྲགས། །</p>
<p>ཡོན་ཏན་དག་གིས་ཕྱོགས་སུ་བཞད། །</p>
<p>བཏུད་པ་ཡིས་བཏུད་ཕྱག་བགྱིས་པ། །</p>
<p>རྟག་ཏུ་མཆོད་ཅིང་རྗོད་པ་ལགས། །</p>
<p>སྟོབས་པོ་ཆེ་ལ་ཤུགས་ཆེ་བ། །</p>
<p>ཕྱག་རིང་གཡུལ་ཆེན་མངའ་བ་པོ། །</p>
<p>སྒེག་ཆེན་རྡོ་རྗེ་དམ་པ་སྟེ། །</p>
<p>འཛེམ་ཤེས་རབ་བསྲུང་ངོ་ཚ་ཤེས། །</p>
<p>དཀྱིལ་འཁོར་ཆེན་པོའི་སྙིང་པོའི་མཆོག །དཀྱིལ་འཁོར་ཆེན་པོ་སྟོན་པ་པོ། །</p>
<p>དཀྱིལ་འཁོར་ཆེན་པོར་གྲགས་པ་སྟེ། །</p>
<p>དཀྱིལ་འཁོར་ཆེན་པོ་མཛད་པ་ལགས། །</p>
<p>དཀྱིལ་འཁོར་སློབ་དཔོན་དཀྱིལ་འཁོར་ཅན། །</p>
<p>ཞབས་ལ་རྗེད་པའི་ཚེགས་དང་ལྡན། །</p>
<p>ཧ་ཧ་སྭཱ་ཧཱའི་བདག་ཆེ་བ། །</p>
<p>མཆོད་པ་ཆེན་པོ་ས་དང་མཉམ། །</p>
<p>ཧཱུཾ་གིས་འཇིགས་མཛད་འཇིགས་པ་སྟེ། །</p>
<p>འཇིགས་པའི་འོད་ཀྱིས་གསལ་བ་པོ། །</p>
<p>ལྷ་དང་ལྷ་མིན་རྣམས་ཀྱིས་བཏུད། །</p>
<p>དེ་བཞིན་མཆོད་ཅིང་རི་མོར་བགྱིད། །</p>
<p>ཞབས་འབྲིང་གང་རྒྱངས་ཆེན་པོ་ཅན། །</p>
<p>རླུང་དྲག་མུན་པ་སེལ་མཛད་པ། །</p>
<p>འཇིག་རྟེན་གསུམ་དུ་སྙན་པར་གྲགས། །</p>
<p>གནོད་སྦྱིན་སྲིན་པོས་བསྙེན་བཀུར་བ། །</p>
<p>དྲག་པོ་དཀར་མཛད་བདེ་འབྱུང་བ། །</p>
<p>མདའ་བདག་གཙུག་གི་ནོར་བུ་ཅན། །</p>
<p>འཛུམ་ཞིང་སྒེག་པར་ཀུན་ཏུ་སྟོན། །</p>
<p>སྤྱོད་པ་ས་ལྟར་བརྟན་པ་ལགས། །</p>
<p>ནོར་བུའི་དཀྱིལ་འཁོར་འོད་མཛེས་པ། །</p>
<p>ཉི་མ་གསལ་བ་ལམ་མེ་བ། །</p>
<p>ཉི་མའི་འོད་འདྲ་འཇའ་ཁུགས་བཞིན། །</p>
<p>ཐ་ལེར་ཞུགས་ཤིང་རྒྱ་ཆེར་བཞད། །</p>
<p>མཐོང་ན་དགའ་ཞིང་དགའ་བར་མཛད། །</p>
<p>ནོར་སྦྱིན་དེ་བཞིན་གསང་སྔགས་སྦྱིན། །</p>
<p>དབང་ཕྱུག་སྦྱིན་ཞིང་རྒྱལ་སྲིད་སྦྱིན། །</p>
<p>གཟུགས་སྦྱིན་དེ་བཞིན་སྟོབས་སྦྱིན་པ། །</p>
<p>དཔལ་ལྡན་དཔའ་མཛད་བགེགས་གནོན་རི། །</p>
<p>ཀུན་ཏུ་རྨོངས་པ་སེལ་བར་མཛད། །</p>
<p>འདུས་པའི་ནང་དུ་གདན་གཤེགས་པ། །</p>
<p>ཞབས་ལ་མཆོད་པའི་ཚོགས་བསགས་པ། དཔུང་རྒྱན་སྙན་ཆ་གདུབ་ཀོར་ཅན། །</p>
<p>ནོར་བུའི་རྒྱན་གྱིས་བརྒྱན་པ་སྟེ། །</p>
<p>རྒྱུ་དང་མི་རྒྱུ་འགྲོ་བའི་སྒྲོན། །</p>
<p>རབ་རིབ་སེལ་བར་མཛད་པ་པོ། །</p>
<p>སྟོན་པ་སྟོན་མཛད་སྐྱོང་མཛད་པ། དབང་པོ་མངའ་བདག་དམག་གི་མཆོག །འཇིགས་པ་སེལ་བར་མཛད་པ་སྟེ། །</p>
<p>འཇིགས་པ་མེད་པའི་གནས་སྦྱིན་པ། །</p>
<p>དཀར་བ་སྔོ་བ་འོད་བཟང་བ། །</p>
<p>མགྲིན་སྔོན་གྱི་ནི་སྟོན་པ་ལགས། །</p>
<p>ཇི་ལྟར་འདུལ་བ་འདུལ་འགྱུར་བ། །</p>
<p>དེ་བཞིན་ཆ་ལུགས་རབ་ཏུ་སྟོན། །</p>
<p>ཤེས་རབ་རལ་གྲིས་འདེབས་པར་མཛད། །</p>
<p>སྟོང་ཉིད་ཆོས་ནི་ལྷུར་འཛིན་པ། །</p>
<p>བྱམས་པ་མཆོག་དང་ཐ་མ་མཁྱེན། །</p>
<p>རྣམ་པར་གྲགས་པ་གསན་པ་ངེས། །</p>
<p>རིག་སྔགས་འཆང་བ་རྣམས་ཀྱིས་བསྟོད། །</p>
<p>རིག་སྔགས་འཆང་བ་སྟོབས་པོ་ཆེ། །</p>
<p>ཤིན་ཏུ་རྣམ་རྒྱལ་འཁོར་ལོས་སྒྱུར། །</p>
<p>འཇིགས་མེད་བློ་གྲོས་ཤེས་རབ་ཅན། །</p>
<p>དེ་བཞིན་གཤེགས་པ་ཆོས་འཛིན་པ། །</p>
<p>མགུར་བཟངས་འདུལ་མཛད་ཞི་བ་སྟེ། །</p>
<p>ཞི་བའི་ལམ་ནི་སྟོན་མཛད་པ། །</p>
<p>ལྷ་དང་ལྷ་ཡིན་བཅས་པས་བཀུར། །</p>
<p>སེམས་ཅན་ཐམས་ཅད་འཇིགས་མེད་མཛད། །</p>
<p>སེམས་ཅན་ཀུན་ལ་རབ་སྟོན་པ། །</p>
<p>བརྟན་པོ་སེམས་ཅན་ཀུན་གྱི་མཆོག །སེམས་ཅན་རྣམས་ཀྱི་བློ་ལ་མཁས། །</p>
<p>སྲེད་མེད་བུ་སྟེ་དྲག་ཤུལ་སྟོབས། །</p>
<p>མེ་ཡི་འོད་དང་འདྲ་བ་སྟེ། །</p>
<p>བྱིས་པ་སྐུ་མཆོག་མཆོག་སྦྱིན་པ། །</p>
<p>རྩེད་མོ་རོལ་མོ་སྟོན་པར་མཛད། །</p>
<p>ཕྱག་རྒྱ་མཛད་ཅིང་གསང་སྔགས་མཛད། །</p>
<p>བདག་གིར་མི་འཛིན་རྡུལ་མེད་བརྟན། །</p>
<p>མཁའ་འདྲ་དཔེ་མེད་སྨྲ་མཁས་པ། །</p>
<p>བདུད་དཔུང་ངེས་པར་འཇོམས་པ་པོ། །</p>
<p>མི་མཆོག་བརྩོན་པ་བསྐྱོད་དུ་མེད། །</p>
<p>དེ་བཞིན་ཐུབ་མེད་རྣམ་པར་རྒྱལ། །</p>
<p>བརྟན་པོ་སངས་རྒྱས་དེ་བཞིན་གཤེགས། །</p>
<p>མྱ་ངན་མེད་ཅིང་གནས་པ་མེད། །</p>
<p>འཇོམས་མེད་ཚིག་བཟང་ཆ་ལུགས་བཟང་། །</p>
<p>དཔའ་བོ་དགྲ་རྣམས་རབ་འཇོམས་པ། །</p>
<p>ཚན་ཆེན་ངེས་འཇོམས་རྣལ་འབྱོར་པ། །</p>
<p>འདོད་པ་གནོད་པ་ཁྱབ་པར་གཤེགས། །</p>
<p>མགོན་པོ་རྒྱལ་བའི་སྲས་ཀྱི་མཆོག །གཤིན་རྗེ་ཕམ་མཛད་སྐྱེ་དགུ་བསྲུང་། །</p>
<p>ལས་དང་ཉོན་མོངས་རབ་བསྲེག་པ། །</p>
<p>སྟོན་མཛད་ཉོན་མོངས་སེལ་བ་ལགས། །</p>
<p>ལེགས་པ་ཁྱོད་ཀྱི་མཆོག་གི་མཚན། །</p>
<p>བརྒྱ་རྩ་བརྒྱད་པ་རབ་གསལ་ཞིང་། །</p>
<p>དད་པ་སྐྱེད་པར་བྱེད་པ་འདི། །</p>
<p>ལྷ་མཆོག་རྣམས་ཀྱིས་རབ་ཏུ་བཤད། །</p>
<p>བགེགས་ཆེན་དང་ནི་ལོག་འདྲེན་དང་། །</p>
<p>གནོད་སྦྱིན་ལྷ་མིན་སྲིན་པོ་དང་། །</p>
<p>མདངས་འཕྲོག་གཏུམ་པོ་རྒོད་རྣམས་ཀྱིས། །</p>
<p>དེ་རིང་ལེགས་པར་བསྟོད་པར་གྱུར། །</p>
<p>འཇམ་དཔལ་རྡོ་རྗེ་མཆོག་གིས་རབ། །</p>
<p>བསྒྱིངས་པས་བལྟས་པའང་བདེ་བར་གྱུར། །</p>
<p>དེ་དག་ཀུན་ལ་བལྟས་ནས་ཀྱང་། །</p>
<p>འདི་སྐད་དུ་ནི་ཤིག་སྨྲས་པ། །</p>
<p>ཁྱེད་ཀུན་རྟག་ཏུ་བགེགས་མེད་ཅིང་། །</p>
<p>ངེས་ལེགས་ཐར་པ་ཐོབ་གྱུར་ལ། །</p>
<p>འཇིགས་མེད་བཀྲ་ཡང་ཤིས་པར་ཤོག །ང་ལ་འཇིགས་པར་མ་སེམས་ཤིག །དེ་ནས་རབ་ཏ་ཆེར་བཞང་ཅིང་། །</p>
<p>འབྲུག་ཆེན་སྒྲ་ནི་སྒྲོགས་པ་ཡི། །</p>
<p>དེ་བཞིན་གཤེགས་པ་ཞལ་གསལ་བས། །</p>
<p>ཤར་ཕྱོགས་གཟིགས་ནས་བཀའ་སྩལ་པ། །</p>
<p>ཀྱེ་མ་གསང་སྔགས་མཆོག་གི་ཡུལ། །</p>
<p>སེམས་ཅན་གཏི་མུག་བསལ་བའི་ཕྱིར། །</p>
<p>སེམས་ཅན་རྣམས་ཀྱེ་བསོད་ནམས་ཚོགས། །</p>
<p>ཤིན་ཏུ་རྒྱས་པ་བྱུང་བར་གྱུར། །</p>
<p>ཀྱེ་མ་བསོད་ནམས་ཆེར་བྱས་པའི། །</p>
<p>སེམས་ཅན་རྣམས་ནི་རབ་སྦྱང་ཕྱིར། །</p>
<p>དམ་པ་སྦྱིན་པའི་གྲུབ་པའི་གཟུངས། །</p>
<p>འཇམ་པའི་ཀློག་གིས་རབ་ཏུ་བཤད། །</p>
<p>ལ་ལ་གང་ཞིག་མཉམ་བཞག་ནས། །</p>
<p>སྡུག་བསྔལ་ཐམས་ཅད་སེལ་བ་ཡི། །</p>
<p>གྲུབ་པའི་གཟུངས་འདི་འདོན་པའམ། །</p>
<p>ཡང་ན་ཉན་ཏམ་སེམས་ཀྱང་རུང་། །</p>
<p>དེ་ཡི་དོན་ཀུན་འགྲུབ་འགྱུར་ཞིང་། །</p>
<p>སྡུག་བསྔལ་ཀུན་ལས་ཐར་བར་འགྱུར། །</p>
<p>སྡིག་པ་ཐམས་ཅད་རྣམ་དག་པ། །</p>
<p>དེ་ཡིས་ངེས་པར་ཐོབ་པར་འགྱུར། །</p>
<p>དེ་བཞིན་གཤེགས་པའི་ས་ཆེན་ཡང་། །</p>
<p>རིང་པོར་མི་ཐོགས་དེ་ཡིས་འཐོབ། །</p>
<p>བྱང་ཆུབ་སེམས་དཔའ་རྣམས་ཀྱི་ས། །</p>
<p>རབ་དགའ་ཤིན་ཏུ་དྲི་མ་མེད། །</p>
<p>འོད་བྱེད་པ་དང་འོད་འཕྲོ་ཅན། །</p>
<p>སྦྱང་དཀའ་དེ་བཞིན་མངོན་དུ་གྱུར། །</p>
<p>རིང་དུ་སོང་དང་མི་གཡོ་བ། །</p>
<p>ལེགས་པའི་བློ་གྲོས་ཆོས་ཀྱི་སྤྲིན། །</p>
<p>ས་ཆེན་དམ་པ་དེ་དག་ཀྱང་། །</p>
<p>གང་ཞིག་ངེས་གནས་འདོད་པ་ཡི། །</p>
<p>སེམས་ཅན་ཆེན་པོས་མི་ཐོགས་པར། ཆེ་ཟད་ནས་ནི་ཐོབ་པར་འགྱུར། །</p>
<p>སྡིག་པ་ཐམས་ཅད་རྣམ་དག་དང་། །</p>
<p>སེམས་ཅན་ཀུན་ལ་སྡུག་པ་དང་། །</p>
<p>སྤྲོས་པ་ཐམས་ཅད་ཞི་བ་ཡི། །</p>
<p>བྱང་ཆུབ་བླ་མེད་ཐོབ་པར་འགྱུར། །</p>
<p>རིག་སྔགས་འཆང་ཀུན་བསྐྱེད་པ་དང་། །</p>
<p>སྡིག་པ་ཐམས་ཅད་ཞི་བྱེད་ཅིང་། །</p>
<p>བཀྲ་ཤིས་མཆོག་ཏུ་དགེ་བ་ཡི། །</p>
<p>མིང་བརྒྱ་རྩ་བརྒྱད་ཡིད་འོང་འདི། །</p>
<p>སོར་མོ་བཅུ་ཡི་ཐལ་སྦྱར་ནས། །</p>
<p>འཇམ་པའི་དབྱངས་ཀྱི་མདུན་འདུག་ལ། །</p>
<p>ཤིན་ཏུ་དང་བའི་སེམས་ཀྱིས་སུ། །</p>
<p>ནང་པར་ལངས་ནས་སུ་བརྗོད་པ། །</p>
<p>དེ་ལ་རིག་སྔགས་འཆང་ཀུན་དང་། །</p>
<p>དེ་བཞིན་ལྷ་ཡི་བདག་པོ་རྣམས། །</p>
<p>གནོད་སྦྱིན་སྲིན་པོ་མང་པོ་དག །རྟག་ཏུ་ཡང་ནི་སྲུང་བར་བྱེད། །</p>
<p>དེ་བཞིན་གཤེགས་པའི་སྲས་ཀུན་དང་། །</p>
<p>དེ་བཞིན་གཤེགས་པ་ཉིད་རྣམས་དང་། །</p>
<p>དེ་བཞིན་རྡོ་རྗེའི་མཚོན་འཆང་རྣམས། །</p>
<p>དེ་ལ་ངེས་པར་སྲུང་བར་བྱེད། །</p>
<p>དེ་ནི་སངས་རྒྱས་སྐུར་བཞུགས་ཤིང་། །</p>
<p>མཉམ་པར་གཞག་པར་སྣང་བར་འགྱུར། །</p>
<p>གནོད་སྦྱིན་ལྷ་ཡི་བདག་པོ་རྣམས། །</p>
<p>བགེགས་དང་ལོག་འདྲེན་ཆེན་པོ་དག །དགའ་ཞིང་བསམ་པ་དམ་པ་ཡིས། །</p>
<p>རྒྱང་མ་དག་ནས་ཕྱག་ཀྱང་འཚལ། །</p>
<p>དེ་ཕྱིར་བགེགས་རྣམས་དགའ་གྱུར་པས། །</p>
<p>འཚེ་བར་བྱེད་ཀྱང་མི་ནུས་སོ། །</p>
<p>ལན་ཅིག་བཀླགས་ན་ཚངས་ཆེན་དང་། །</p>
<p>བསོད་ནམས་མཉམ་པ་ཐོབ་པར་འགྱུར། །</p>
<p>ཤེས་རབ་ཆེན་པོ་གང་ཞིག་གིས། །</p>
<p>ཉིན་རེ་མཚན་མཆོག་བརྗོད་བྱས་ན། །</p>
<p>དྲི་མ་མེད་ཅིང་རབ་དག་ལ། །</p>
<p>རབ་ཏུ་འོད་གསལ་སྒྲ་སྙན་དང་། །</p>
<p>སེམས་ཅན་ཐམས་ཅད་དགའ་བ་ཡི། །</p>
<p>ཡིད་དུ་འོང་བའི་གནས་ཀྱང་འཐོབ། །</p>
<p>མཚུངས་པ་མེད་ཅིང་སྟོབས་བསྐྱེད་ལམ་མཆོག་འགྲོ་བ་དང་། །</p>
<p>འོད་གསལ་དམ་ཚིག་ཅན་གྱི་ལྷ་རྣམས་ཀྱིས་བསྟོད་ཅིང་། །</p>
<p>ཡིད་འཕྲོག་ལྷ་དང་ལྷ་མིན་ཚོགས་ཏེ་འདུན་པ་ཡི། །</p>
<p>གཟུངས་འདི་རྒྱལ་བ་རྣམས་ཀྱིས་ལེགས་པར་གསུངས་པ་ཡིན། །</p>
<p>འཕགས་པ་འཇམ་དཔལ་གྱི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ་རྫོགས་སོ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>