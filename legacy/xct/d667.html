<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d667' lang='xct'>
<header>
<ul>
<li class='division'>སྡེ་དགེ 667</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། ཤྲཱི་མ་ཧཱ་ཀཱ་ལ་ཏནྟྲ། བོད་སྐད་དུ། དཔལ་ནག་པོ་ཆེན་པོའི་རྒྱུད། དབང་གི་རྟ་མཆོག་སྐུ་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། ཤར་ལྷོའི་དུར་ཁྲོད་ཆེན་པོ་ཧ་ཧ་དྲག་ཏུ་རྒོད་པའི་གནས་ཤིང་ཙནྡན་གྱི་ནགས་ཚལ་རབ་ཏུ་དགའ་བའི་མིང་ཞེས་བྱ་བ་མི་མ་ཡིན་ཕོ་མོ་མང་པོ་འདུས་པའི་ཕོ་བྲང་དུ། དཔལ་ནག་པོ་ཆེན་པོ་ཞེས་བྱ་བ་བི་ནཱ་ཡ་ཀ་ལ་སོགས་ཏེ། དེའི་ཚེ་འཁོར་གདུག་པ་ཅན་རྣམས་ཀྱི་དབུས་ན། སྐྱེ་འགྲོ་སེམས་ཅན་རྣམས་ཀྱི་སྲོག་དབུགས་ལ་དབང་བྱེད་པའི་ནག་པོ་ཆེན་པོ་ཞེས་བྱ་བ་ཅིག་ཡོད་དེ། དེའི་ཚེ་དེའི་དུས་ན་ནུབ་ཕྱོགས་ཀྱི་འཇིག་རྟེན་གྱི་ཁམས་ན། མཐར་བྱེད་རྟའི་རྒྱལ་པོ་ཞེས་བྱ་བ། རྒྱལ་པོ་ཆེན་པོ་བཞི་ལ་སོགས་པའི་འཁོར་གྱིས་བསྐོར་ཏེ། དྲེགས་པ་ཅན་འདུལ་བའི་ཏིང་ངེ་འཛིན་ལ་སྙོམས་པར་ཞུགས་ནས་ལྕགས་ཀྱུའི་ཕྱག་རྒྱ་བཅས་ནས། ཨོཾ་བཛྲ་ཀྲོ་དྷ་ཧ་ཡ་གྲཱི་བ་ཧཱུྃ་ཧུ་ལུ་ཧུ་ལུ་ཧཱུྃ་བྃ་ཞེས་བརྗོད་པས་དུར་ཁྲོད་ཧ་ཧ་དྲག་ཏུ་རྒོད་པའི་གནས་ནག་པོ་ཆེན་པོ། རང་དབང་མེད་པར་མཐར་བྱེད་རྟའི་རྒྱལ་པོའི་མངོན་དུ་བྱུང་སྟེ་ལས་ཅི་བྱ་ཟེར་ཞིང་རང་རྟགས་སྲོག་གི་སྙིང་པོ་འདི་མདོངས་གསོལ་དུ་ཕུལ་བ། ཨོྃ་བཛྲ་མ་ཧཱ་ཀཱ་ལ་ཀྵིཾ་ཀྵེ་ཏྲ་བིགྷྣ་ན་བི་ནཱ་ཡ་ཀ་ཧཱུྃ་ཧཱུྃ་ཕཊ་ཅེས་ཕུལ་ལོ། །</p>
<p>དཔལ་ནག་པོ་ཆེན་པོའི་རྒྱུད་ལས་གླེང་གཞིའི་ལེའུ་སྟེ་དང་པོའོ།། །</p>
<p>།དེ་ནས་རྒྱལ་པོ་མིག་མི་བཟང་གིས་མཐར་བྱེད་རྟའི་རྒྱལ་པོ་ལ་འདི་སྐད་ཅེས་གསོལ་ཏོ། །</p>
<p>ཨེ་མ་པདྨ་ཁྲོས་པའི་བདག །ནག་པོ་ཆེན་པོ་དྲག་ཤུལ་ཅན། །</p>
<p>གསང་བའི་སྒྲུབ་པ་བཤད་དུ་གསོལ། །</p>
<p>མགོན་པོ་སྒྲུབ་པར་བྱ་བ་གང་། །</p>
<p>བསད་ཅིང་ལུས་སྲོག་དབྱེ་བ་དང་། །</p>
<p>མ་གྲུབ་ཤི་ས་བསྟན་པ་དང་། །</p>
<p>མགོན་པོའི་རྟགས་དང་སེར་བ་རྣམས། །</p>
<p>རྟ་མཆོག་ཆེན་པོས་བདག་ལ་སྩོལ། །</p>
<p>ཞེས་ཞུས་པས། དེ་ནས་པདྨ་ཁྲོས་པ་ཡིས། ནག་པོའི་སྒྲུབ་ཐབས་ཆེད་དུ་བརྗོད། །</p>
<p>དམ་ཚིག་ལྡན་པའི་སྔགས་པ་ཡིས། །</p>
<p>སངས་རྒྱས་བསྟན་པ་བསྲུང་སླད་དུ། །</p>
<p>གཟའ་སྐར་ཚེས་གྲངས་ཤིས་པ་ལ། །</p>
<p>དུར་ཁྲོད་ལ་སོགས་ཤིང་གཅིག་ཏུ། །</p>
<p>བསོད་ནམས་ཚོགས་ནི་བསགས་བྱས་ལ། །</p>
<p>ནག་པོ་ཆེན་པོ་བསྒྲུབ་པར་བྱ། །</p>
<p>ཕུངས་འམ་ས་ནག་དག་ལ་ནི། །</p>
<p>སྟེགས་བུ་གྲུ་བཞི་བྱས་ནས་ནི། །</p>
<p>དྲི་སྤོས་ཁྲག་གིས་ཆག་ཆག་བྱ། །</p>
<p>དབུས་སུ་གྲུ་གསུམ་ཟླ་གམ་ལྡན། །</p>
<p>ཕྱི་རོལ་པདྨ་འདབ་བརྒྱད་བྲི། །</p>
<p>དེ་དབུས་ཐོད་ཆེན་ནང་དུ་ནི། །</p>
<p>ཤ་ལྔ་སྙིང་སྣས་བརྒྱན་པ་ཡིས། །</p>
<p>གཏོར་མ་བཤོས་བུ་ཁྲུ་གང་ཚད། །</p>
<p>དེ་ལ་མདའ་གཟུགས་དམར་ནག་དར། །</p>
<p>གྲི་སྙིང་ཙ་ཀ་ལི་ཡང་གཟུགས། །</p>
<p>དེ་ཉིད་མགོན་པོའི་རྟེན་དུ་བཞག །ཌ་མ་རུ་ཡི་པགས་པའི་ནང་། །</p>
<p>མགོན་པོའི་སྲོག་སྔགས་བྲི་བར་བྱ། །</p>
<p>ལྡོ་ཡི་ནང་དུ་བླ་རྡོས་དྲིལ། །</p>
<p>སྤོས་དང་རྒྱུན་གཏོར་གཏང་བར་བྱ། །</p>
<p>དཀོན་མཆོག་སྤྱི་ལ་མཆོད་པ་བཤམ། །</p>
<p>དེ་ནས་པདྨར་བདག་བསྒོམས་ལ། །</p>
<p>ཐུགས་ཀའི་ཧྲཱིཿལས་འོད་འཕྲོས་པས། །</p>
<p>བླ་མ་སངས་རྒྱས་ལ་སོགས་པ། །</p>
<p>རང་གི་མདུན་དུ་བསམ་བྱས་ལ། །</p>
<p>མཆོད་པ་རྣམ་ལྔ་དབུལ་བར་བྱ། །</p>
<p>རྣམ་དག་བདུན་གྱི་འོག་ཏུ་ནི། །</p>
<p>ཚད་མེད་བཞི་པོ་བསྒོམ་པར་བྱ། །</p>
<p>བཏང་སྙོམས་ལ་སོགས་པྃ་རྃ་ཏྲི། །</p>
<p>པད་སྟེངས་ཡི་གེ་ཧཱུཾ་ལས་ནི། །</p>
<p>ནག་པོ་ཞལ་གཅིག་ཕྱག་དྲུག་པ། །</p>
<p>གྲི་གུག་ཕྲེང་བ་ཌཱ་མ་རུ། །</p>
<p>ཐོད་པ་མདུང་དང་ཞགས་པ་བསྣམས། །</p>
<p>གཡས་གཡོན་རིམ་པས་བསྣམས་པའོ། །</p>
<p>སྦྲུལ་དང་རིན་ཆེན་རྒྱན་གྱིས་བརྒྱན། །</p>
<p>སྐུ་སྨད་བ་ཏི་ཁྲ་བོ་གསོལ། །</p>
<p>སྟག་ལྤགས་ཞིང་གི་ཤམ་ཐབས་ཅན། །</p>
<p>གཏུམ་པོ་སྤྱན་གསུམ་མཆེ་བ་གཙིགས། །</p>
<p>དཔྲལ་བར་དྲི་ཡི་ཐིག་ལེས་བརྒྱན། །</p>
<p>སྤྱི་གཙུག་མི་བསྐྱོད་སྤྲུལ་སྐུ་བརྟན། །</p>
<p>དེ་ལྟར་བདག་མདུན་གསལ་བསྒོམས་ནས། །</p>
<p>སྤྱན་དྲངས་མཆོད་དང་བཟླས་པ་བྱ། །</p>
<p>གཏོར་མ་པཱུ་ཛ་ལ་སོགས་པས། །</p>
<p>ནག་པོ་ཆེ་ལ་སྦྱིན་པར་བྱ། །</p>
<p>མགོན་པོའི་ཐུགས་ཀའི་ཧཱུྃ་ལས་ནི། །</p>
<p>སྲོག་གི་ཡི་གེས་གཡས་ནས་བསྐོར། །</p>
<p>ཁོར་ཡུག་དག་གིས་བཟླས་པར་བྱ། །</p>
<p>ཨོཾ་བཛྲ་མ་ཧཱ་ཀཱ་ལ་ཀྵིཾ་ཀྵེ་ཏྲ་བིགྷྣཱན་བི་ནཱ་ཡ་ཀ་ཧཱུྃ་ཧཱུྃ་ཕཊ། དེ་སྐད་ཅེས་ནི་རབ་བརྗོད་པས། །</p>
<p>ནག་པོ་གྲུབ་པའི་རྟགས་རྣམས་འབྱུང་། །</p>
<p>དཔལ་ནག་པོ་ཆེན་པོའི་རྒྱུད་ལས་བསྙེན་ཅིང་བསྒྲུབ་པའི་ལེའུ་སྟེ་གཉིས་པའོ།། །</p>
<p>།དེ་ནས་ཡང་དག་བཤད་བྱ་བ། །</p>
<p>སངས་རྒྱས་བསྟན་པ་བཤིག་པ་དང་། །</p>
<p>རྣལ་འབྱོར་བར་ཆད་བྱེད་པ་རྣམས། །</p>
<p>ནག་པོ་ཆེན་པོས་བསྒྲལ་འདོད་ན། །</p>
<p>སྟེགས་བུ་གྲུ་བཞི་བྱས་ནས་ཀྱང་། །</p>
<p>དྲག་པོ་ཨེ་ཡི་ནང་དུ་ནི། །</p>
<p>ཕོ་མོ་རབས་ཆད་ཐོད་པའི་ནང་། །</p>
<p>གཟུགས་ནི་སྤྲ་ཚིལ་དག་ལ་བྱ། །</p>
<p>མིང་རུས་དག་ནི་བཀོད་ནས་ཀྱང་། །</p>
<p>བསད་དང་ན་བ་སྐབས་དང་སྦྱར། །</p>
<p>མགོན་པོའི་སྐུ་དང་དམ་རྫས་རྣམས། །</p>
<p>ཁ་དང་ཁ་ལ་དགོད་པར་བྱ། །</p>
<p>ཕག་ཐོད་ནང་དུ་ཐུན་རྫས་བླུགས། །</p>
<p>རྟ་གཏོར་རྒྱུན་གཏོར་གཡས་དང་གཡོན། །</p>
<p>གསང་སྔགས་འདི་ཡིས་གསད་པར་བྱ། །</p>
<p>ཨོཾ་བཛྲ་མ་ཧཱ་ཀཱ་ལ་ཀྵིཾ་ཀྵེ་ཏྲ་ཡ་བིགྷྣཱ་ན་བི་ནཱ་ཡ་ཀ་ཧཱུྃ་ཧཱུྃ་ཕཊ། ཨོཾ་མ་ཧཱ་ཀཱ་ལ་ཡ་ཤཱ་ས་ན་ཨུ་པ་ཀ་རི་ཎི་ཨེ་ཥ་ཨ་བཥྩི་མ་ཀཱ་ལོ་ཨ་ཡང་ཨི་དྃ་རཏྣ་ཏྲ་ཡཱ་ཡ་ཨ་པ་ཀཱ་རི་ཎྃ་ཡ་དི་པྲ་ཏི་ཛྙཱ་སྨར་སི་ཏ་དཱ་ཨི་དྃ་དུཥྚན་ཁ་ཁ་ཁཱ་ཧི་ཁཱ་ཧི། མཱ་ར་མཱ་ར། གྷྲྀཧྞ་གྷྲྀཧྞ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན་མཱ་ར་ཡ་ཧཱུཾ་ཧཱུཾ་ཕཊ་ཕཊ། ཧཱུཾ་བི་ནཱ་ཡ་ཀ་པི་ལས་ཏྲྃ་བི་ཏྲི་ཧཱུྃ་ཛ་སི་མ་བུ་བི་ནཱ་ཡ་ཀ་ཨ་མུ་ཀ་བྲི་སྲོག་ཧུར་ཐུམ་ཛ་མཱ་ར་ཡ་རྦད། དྲག་སྔགས་བཟླས་ཤིང་ཐུན་གྱིས་བྲབ། །</p>
<p>ཞག་བདུན་བར་དུ་སྨྲ་མི་བྱ། །</p>
<p>དེ་ལ་རྟགས་རྣམས་རྫོགས་པར་འགྱུར། །</p>
<p>དཔལ་ནག་པོ་ཆེན་པོའི་རྒྱུད་ལས་ལུས་སྲོག་དབྱེ་བའི་ལེའུ་སྟེ་གསུམ་པའོ།། །</p>
<p>།དེ་ནས་ཡང་དག་བཤད་བྱ་བ། །</p>
<p>ལས་མཐའ་སྦྱིན་སྲེག་དག་གིས་བརྟུལ། །</p>
<p>གྲུ་གསུམ་དབུས་སུ་གདུག་པའི་ཤིང་། །</p>
<p>དབུས་སུ་ནག་པོ་འཁོར་བཅས་བསྐྱེད། །</p>
<p>ལིང་ག་གཏོར་མ་དམ་རྫས་རྣམས། །</p>
<p>ནག་པོའི་ཞལ་དུ་དབུལ་བར་བྱ། །</p>
<p>སྔགས་འདི་བཟླས་ཤིང་བསྲེག་པར་བྱ། །</p>
<p>ཨགྣེ་ཛྭ་ལ་རྃ་ལས་རྫོགས། །</p>
<p>ཐལ་བ་རླུང་དམར་དག་ལ་བསྐུར། །</p>
<p>ཨ་མུ་ཀ་ནི་མྱུར་དུ་རློག །དཔལ་ནག་པོ་ཆེན་པོའི་རྒྱུད་ལས་མཐའ་བརྟུལ་བའི་ལེའུ་སྟེ་བཞི་པའོ།། །</p>
<p>།དེ་ནས་ཡང་དག་བཤད་བྱ་བ། །</p>
<p>དེ་ལྟར་བསྒྲུབས་ཀྱང་མ་གྲུབ་ན། །</p>
<p>གཅིག་དང་གཉིས་ལ་ནན་ཏན་བསྐྱེད། །</p>
<p>དེ་ལྟར་བྱས་ཀྱང་མ་གྲུབ་ན། །</p>
<p>ས་གསུམ་ཁྲག་གསུམ་དུག་གསུམ་ལ། །</p>
<p>ཁྲུ་གང་པ་ཡི་གཟུགས་ཀྱི་ཚད། །</p>
<p>གྲུ་གསུམ་དབུས་སུ་ནག་པོའི་གཟུགས། །</p>
<p>སྤྱི་ཚར་དག་ཏུ་ལྡིང་དུ་གཞུག །བྲིས་སྐུ་དམ་རྫས་བླ་རྡོ་རྣམས། །</p>
<p>རང་གི་གྲུ་གསུམ་མལ་གྱི་འོག །དུག་དང་ཚེར་མས་སྟེང་ནས་དགབ། །</p>
<p>ཐུན་རྫས་བྲབ་ཅིང་སྔགས་འདི་བཟླས། །</p>
<p>ཨོྃ་བཛྲ་ཀྲོ་དྷ་ཧ་ཡ་གྲི་བ་ཧཱུྃ་ཧུ་ལུ་ཧུ་ལུ་ཧཱུྃ་ཕཊ། ཕཊ་ཧཱུྃ་ཧཱུྃ་ཀ་ཡ་ནཱ་བི་ནཱན་གྷ་བི་ཏྲ་ཀྵེ་ཀྵིཾ་ལ་ཀཱ་ཧཱ་མ་བཛྲ་ཨོཾ། དེ་སྐད་བརྗོད་ཅིང་ཐུན་གྱིས་བྲབ། །</p>
<p>དེ་ལ་རྟགས་རྣམས་རྫོགས་པ་དང་། །</p>
<p>དེ་ནས་གསོ་བའི་ཆོ་ག་བྱ། །</p>
<p>བྲིས་སྐུ་བླ་རྡོ་དམ་རྫས་རྣམས། །</p>
<p>སྤོས་ཆུས་བཀྲུ་ཞིང་སྔགས་འདི་བཟླས། །</p>
<p>ཨོཾ་བཛྲ་མ་ཧཱ་ཀཱ་ལ་ཀྵིཾ་ཀྵེ་ཏྲ་བིགྷྣཱན་བི་ནཱ་ཡ་ཀ་ཧཱུྃ་ཧཱུྃ་ཕཊ་སོས་སོས་སྭཱ་ཧཱ། དེ་སྐད་བྱས་ལ་གནས་སུ་ནི། །</p>
<p>མགོན་པོའི་གཟུགས་ཀྱང་སྤོས་ཆུས་བཀྲུ། །</p>
<p>གྲུ་གསུམ་དབུས་སུ་བླངས་བྱས་ལ། །</p>
<p>དགྲ་བོའི་མིང་རུས་སྙིང་གར་གཞུག །ཞག་བདུན་བསྒྲུབས་ལ་དགྲ་ལ་བསྐྱལ། །</p>
<p>ཨ་མུ་ཀ་ནི་མྱུར་དུ་བརླག །དཔལ་མགོན་པོ་ནག་པོའི་རྒྱུད་ལས་མ་གྲུབ་ན་སྤོགས་པའི་ཆོ་ག་དང་གསོ་བའི་ལེའུ་སྟེ་ལྔ་པའོ།། །</p>
<p>།དེ་ནས་ཡང་དག་བཤད་བྱ་བ། །</p>
<p>བྱ་ནག་འཕུར་ཞིང་ལྡིང་བ་དང་། །</p>
<p>མོན་པ་ཨ་ཙ་ར་དང་ནི། །</p>
<p>དགེ་བཤེས་བནྡེ་སློབ་དཔོན་དང་། །</p>
<p>འོད་དང་སྒྲ་དང་ཁང་པ་འཚེག །མགོན་པོའི་སྐུ་དག་དངོས་སུ་མཐོང་། །</p>
<p>དགྲ་ལ་དམག་དྲངས་སེམས་ཅན་བསད། །</p>
<p>མི་ནག་བདག་ལ་སྙིང་སྟོབས་དང་། །</p>
<p>མཛེ་པོ་དང་ནི་སྤྲང་པོ་དང་། །</p>
<p>བྱ་ནག་ཐང་ལ་ལྷུང་བ་འབྱུང་། །</p>
<p>དཔལ་མགོན་པོ་ནག་པོ་ནག་པོའི་རྒྱུད་ལས་རྟགས་ཀྱི་རིམ་པའི་ལེའུ་སྟེ་དྲུག་པའོ།། །</p>
<p>།དེ་ནས་ཡང་དག་བཤད་བྱ་བ། །</p>
<p>སེར་བ་དབབ་པའི་ལས་བྱ་ན། །</p>
<p>མོན་ནམ་མཛེ་ཅན་ཐོད་པ་རུ། །</p>
<p>འཁོར་ལོ་རྩིབས་བཞི་བྲིས་ནས་ཀྱང་། །</p>
<p>རིགས་ལྔ་ཀླུ་ཡི་ས་བོན་དགོད། །</p>
<p>རྩིབས་ཆེན་སེར་སྲུང་མིང་རུས་དང་། །</p>
<p>ཡུལ་དུ་ཕོབ་ཅིས་བྱ་བ་བྲིས། །</p>
<p>དེ་མཐར་འཁོར་ལོ་རྩིབས་དགུ་ལ། །</p>
<p>དྲེགས་པའི་སྔགས་དག་བྲི་བར་བྱ། །</p>
<p>རྒྱབ་ཏུ་གང་ཡིན་ཡུལ་མིང་དང་། །</p>
<p>རླུང་གི་སྙིང་པོ་བྲི་བར་བྱ། །</p>
<p>བདག་ཉིད་པདྨ་ཁྲོས་པར་བསྒོམ། །</p>
<p>གསང་སྔགས་འདི་ཡིས་གནད་ལ་བོར། །</p>
<p>ཨོཾ་བཛྲ་མ་ཧཱ་ཀཱ་ལ་ཀྵིཾ་ཀྵེ་ཏྲ་བིགྷྣཱྃ་བི་ནཱ་ཡ་ཀ་ཧཱུྃ་ཧཱུྃ་ཕཊ། ནཱ་ག་སྙིང་གཟིར། ཕུ་ཧུར་ཐུམ་ཛ་ཁྲོ་ཤར་ཧྲིལ་བྷྱོ། །</p>
<p>དེ་སྐད་ཅེས་ནི་རབ་བརྗོད་ལ། །</p>
<p>ཡུངས་ཀར་ཡུངས་ནག་སྐེ་ཚེ་དང་། །</p>
<p>ཁྲག་དང་དུག་གིས་ཐོད་པར་བྲབ། །</p>
<p>ལོ་འབྲས་རླུང་ཁྱེར་རྟགས་བྱུང་ན། །</p>
<p>དགྲ་ཡི་ཡུལ་དུ་དབབ་པར་བྱ། །</p>
<p>གལ་ཏེ་འཇིག་རྟེན་ཕུང་བའོ། །</p>
<p>དཔལ་མགོན་པོ་ནག་པོའི་རྒྱུད་ལས་སེར་བ་དབབ་པའི་ལེའུ་སྟེ་བདུན་པའོ།། །</p>
<p>།དེ་ནས་ཡང་དག་ངེས་གསུངས་པ། །</p>
<p>ཨེ་མ་འཁོར་འདུས་ངོ་མཚར་ཅན། །</p>
<p>མ་འོངས་དམ་ཅན་སྒྲུབ་བྱེད་ན། །</p>
<p>དམ་ཚིག་ལ་གནས་སྡོམ་པ་གཟུང་། །</p>
<p>གཏོར་མ་དག་ལ་བརྩོན་པར་བྱ། །</p>
<p>དམ་རྫས་བླ་རྡོ་ལུས་ལ་བསྲེལ། །</p>
<p>ཞེས་གསུངས་པས་རྒྱལ་པོ་མིག་མི་བཟང་ལ་སོགས་པའི་འཁོར་རྣམས་ཡི་རངས་ནས། ནག་པོ་ཆེན་པོས་བསྟན་པ་སྲུང་བར་ཁས་བླངས་ནས་མི་སྣང་བར་གྱུར་ཏོ། །</p>
<p>དཔལ་ནག་པོ་ཆེན་པོའི་རྒྱུད་ལས་ལེའུ་བརྒྱད་པ་རྫོགས་སོ།། །</p>
<p>།རྒྱ་གར་གྱི་མཁན་པོ་ཨ་མོ་གྷ་བཛྲ་དང་། བོད་ཀྱི་ལོ་ཙྪ་བ་ཕུར་བུ་འོད་ཀྱིས་བསྒྱུར་བའོ།།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>