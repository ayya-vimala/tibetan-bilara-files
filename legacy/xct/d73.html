<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d73' lang='xct'>
<header>
<ul>
<li class='division'>སྡེ་དགེ 73</li>
</ul>
</header>
<p>འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས་ལེའུ་ཉི་ཤུ་དགུ་པ་སྟེ་བད་སའི་རྒྱལ་པོ་འཆར་བྱེད་ཀྱིས་ཞུས་པ། བམ་པོ་གཅིག་པ། རྒྱ་གར་སྐད་དུ། ཨཱརྱ་ཨུ་ད་ཡ་ན་བད་ས་རཱ་ཛ་པ་རི་པྲྀཙྪཱ་ནཱ་མ་པ་རི་བརྟ། བོད་སྐད་དུ། འཕགས་པ་བད་སའི་རྒྱལ་པོ་འཆར་བྱེད་ཀྱིས་ཞུས་པ་ཞེས་བྱ་བའི་ལེའུ། སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་ཀཽ་ཤམྦཱི་ན། དབྱངས་ཅན་གྱི་ཀུན་དགའ་ར་བ་ན་དགེ་སློང་ལྔ་བརྒྱ་ཙམ་གྱི་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་ཅིག་ཏུ་བཞུགས་ཏེ། དེའི་ཚེ་ན་མ་དུའི་བུ་མོ་བཙུན་མོ་དཔེ་མེད་ཕྲག་དོག་དང་། སེར་སྣས་ཟིན་པས་བཙུན་མོ་སྔོ་སངས་ཅན་ལ་ལྷག་པར་དམིགས་ནས་བད་སའི་རྒྱལ་པོ་འཆར་བྱེད་ལ་ལྷ་མཁྱེན་པར་མཛད་དུ་གསོལ། བཙུན་མོ་སྔོ་སངས་ཅན་ལ་སོགས་པ་བུད་མེད་ལྔ་བརྒྱ་ནི་དགེ་སྦྱོང་གཽ་ཏ་མ་དང་ལྷན་ཅིག་ཏུ་རབ་ཏུ་སྐྱོན་ཆགས་པར་བགྱིད་དེ། དེའི་སླད་དུ་བདག་གིས་ལྷ་ལ་གསོལ་བ་ལགས་ཀྱིས་ཇི་ལྟར་མཁྱེན་པ་དེ་བཞིན་དུ་མཛད་དུ་གསོལ་ཞེས་བརྫུན་གྱི་ཚིག་གིས་དབྱེན་བྱས་པར་གྱུར་ཏོ། །</p>
<p>དེ་ནས་བད་སའི་རྒྱལ་པོ་འཆར་བྱེད་མ་དུའི་བུ་མོ་བཙུན་མོ་དཔེ་མེད་ཀྱིས་དབྱེན་བྱས་པས་བཅོམ་ལྡན་འདས་དང་། ཉན་ཐོས་ཀྱི་དགེ་འདུན་རྣམས་ལ་ཐ་བ་དང་། འཁྲུག་པ་དང་། ཁྲོ་བ་སྐྱེས་པར་གྱུར་ཏོ། །</p>
<p>དེ་ཡི་མ་རངས་ཤིང་ཁྲོ་བ་དང་། རྔམ་པས་ཟིལ་གྱིས་ནོན་པས་བཙུན་མོ་སྔོ་སངས་ཅན་གསད་པའི་ཕྱིར་གཞུ་བདུངས་ནས་མདའ་སྟེའུ་ཀ་ཉ་རྔ་མ་བླངས་ཏེ་འཕངས་སོ། །</p>
<p>དེ་ནས་དེའི་མོད་ལ་བཙུན་མོ་སྔོ་སངས་ཅན་གྱིས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཕྱག་འཚལ་ལོ་ཞེས་བཅོམ་ལྡན་འདས་ལ་ཕྱག་བྱས་ཤིང་བཅོམ་ལྡན་འདས་ཀྱི་བསྔགས་པ་བརྗོད་ནས་བྱམས་པའི་ཏིང་ངེ་འཛིན་ལ་སྙོམས་པར་ཞུགས་སོ། དེ་ནས་འདི་ལྟར་སངས་རྒྱས་ཀྱི་མཐུས་མདའ་སྟེའུ་ཀ་ཉ་རྔ་མ་དེ་དེ་ནས་ཕྱིར་ལོག་སྟེ། བད་སའི་རྒྱལ་པོ་འཆར་བྱེད་དེ་ཉིད་ཀྱི་མགོའི་དྲང་ཐད་ཀྱི་སྟེང་གི་བར་སྣང་ལ་འབར། རབ་ཏུ་འབར། ཀུན་ཏུ་རབ་ཏུ་མཆེད་དེ་འབར་ཞིང་མེ་ལྕེ་གཅིག་ཏུ་གྱུར་ཏེ་ཕར་འགྲོ་ཚུར་འགྲོ་ཞིང་འདུག་འདུག་ནས། བད་སའི་རྒྱལ་པོ་འཆར་བྱེད་ག་ལ་བ་དེར་སོང་ནས་བད་སའི་རྒྱལ་པོ་འཆར་བྱེད་ཀྱི་གཡོན་རོལ་ལོགས་སུ་འདུག་པར་གྱུར་ཏེ། དེ་ལུས་ལ་ནི་མ་ཕོག་གོ །ལན་གཉིས་ལན་གསུམ་དུ་དེ་ལྟར་གྱུར་པ་དང་། དེ་ནས་བཙུན་མོ་སྔོ་སངས་ཅན་གྱིས་བད་སའི་རྒྱལ་པོ་འཆར་བྱེད་ལ་འདི་སྐད་ཅེས་སྨྲས་སོ། །</p>
<p>རྒྱལ་པོ་ཆེན་པོ་དེ་ལྟ་ལགས་པས་གལ་ཏེ་ཁྱོད་དེ་བཞིན་གཤེགས་པ་ལ་ཕྱག་འཚལ་ན་ཁྱོད་ལ་ཡང་བདེ་ལེགས་སུ་འགྱུར་ལགས་སོ། །</p>
<p>དེ་ནས་བད་སའི་རྒྱལ་པོ་འཆར་བྱེད་འཇིགས་ཤིང་དངངས་ལ་སྒྱིད་ལུག་ཅིང་སྤུ་ཟིང་ཞེས་བྱེད་པར་གྱུར་ཏེ་ས་ལ་འགྱེལ་ནས་བཙུན་མོ་སྔོ་སངས་ཅན་ལ་ཚིགས་སུ་བཅད་དེ་སྨྲས་པ། ཁྱོད་ནི་ལྷ་མོ་འམ་དྲི་ཟ་མོ། །</p>
<p>ཤ་ཟ་མོ་འམ་སྲིན་མོའམ། །</p>
<p>ངས་ནི་ཇི་ལྟར་གཟུང་བར་བྱ། །</p>
<p>ང་ཡིས་དྲིས་པ་དེ་སྨྲོས་ཤིག །གང་ལ་མཚོན་གྱིས་མི་གནོད་པའི། །</p>
<p>བུད་མེད་འགའ་ཡང་ཡོད་མིན་ཏེ། །</p>
<p>ངས་ནི་འདི་ལ་གང་དུ་ཡང་། །</p>
<p>ཐོས་སམ་མཐོང་ངམ་ཤེས་པའང་མེད། །</p>
<p>ང་ནི་སྟོབས་ལྡན་བརྩོན་འགྲུས་ཅན། །</p>
<p>འཕོང་གི་ཤེས་པ་ལེགས་བསླབས་པས། །</p>
<p>ང་ཡི་མདའ་ནི་གདོན་མི་ཟ། །</p>
<p>ནམ་ཡང་མི་ཕོག་ཡོད་མིན་ཏེ། །</p>
<p>སྤྲེའུ་འམ་ཡང་ན་བྱ་དང་ནི། །</p>
<p>མིའམ་ཡང་ན་འབེམ་ཀྱང་རུང་། །</p>
<p>གང་ལ་ང་ཡིས་མདའ་འཕངས་པ། །</p>
<p>ནམ་ཡང་མི་ཕོག་ཡོད་མིན་ན། །</p>
<p>དེ་རིང་མདའ་འདི་འཕངས་པ་ནི། །</p>
<p>བཟློག་པའི་ཚུལ་དུ་ཕྱིར་འོངས་ཏེ། །</p>
<p>ལུས་ལ་གནོད་པ་མེད་པར་ནི། །</p>
<p>ང་ཡི་མདུན་དུ་འདུག་པར་འགྱུར། །</p>
<p>གཞན་གྱི་ཚིག་ནི་མཉན་ནས་ཀྱང་། །</p>
<p>ང་ནི་ཁྱོད་ལ་གསོད་འདོད་པ། །</p>
<p>ང་ནི་ཁྱོད་ལ་སྐྱབས་སུ་འགྲོ། །</p>
<p>སྡུག་བསྔལ་གྱུར་པ་ང་ལ་སྐྱོབས། །</p>
<p>ཕྱིན་ཅད་འདི་འདྲ་མི་བྱེད་ཀྱིས། །</p>
<p>སྡུག་བསྔལ་བ་ལ་དེང་བཟོད་ཀྱིས། །</p>
<p>ཁྱོད་སྔོན་དགའ་བ་དྲན་བྱོས་ལ། །</p>
<p>དང་བར་གྱིས་ཤིག་ཁྲོ་ཐུལ་ཅིག །དེ་ནས་བཙུན་མོ་སྔོ་སངས་ཅན་གྱིས་བད་སའི་རྒྱལ་པོ་འཆར་བྱེད་ལ་ཚིགས་སུ་བཅད་དེ་སྨྲས་པ། །</p>
<p>བདག་ནི་ལྷ་མིན་དྲི་ཟ་མིན། །</p>
<p>ཤ་ཟ་མོ་མིན་སྲིན་མོ་མིན། །</p>
<p>བདག་ནི་བཙུན་མོ་སྔོ་སངས་ཅན། །</p>
<p>འཇིག་རྟེན་མགོན་པོའི་ཉན་ཐོས་མ། །</p>
<p>ལྷ་ཁྱོད་ལ་ནི་སྙིང་བརྩེ་བས། །</p>
<p>བདག་གི་སེམས་ནི་མཉམ་བཞག་གིས། །</p>
<p>ཁྱབ་བདག་འཇིག་རྟེན་མགོན་པོ་ལ། །</p>
<p>ཐུགས་ནི་རབ་ཏུ་དང་བར་མཛོད། །</p>
<p>བསྐལ་པ་བྱེ་བ་སྟོང་རྣམས་སུ། །</p>
<p>གང་གིས་བྱམས་པ་ལེགས་བསྒོམས་ཏེ། །</p>
<p>བྱམས་ལ་གནས་པའི་སྐྱེས་བུ་དང་། །</p>
<p>བུད་མེད་དག་ནི་མི་སོད་གསུངས། །</p>
<p>གང་ཞིག་ལོ་ཏོག་སྨིན་པ་ལ། །</p>
<p>སེར་ལྟར་ཡང་དག་ཇི་བཞིན་མཁྱེན། །</p>
<p>བུད་མེད་རྣམས་ཀྱིས་གནོད་མེད་པ། །</p>
<p>དེ་ཡི་བསྟན་ལ་བདག་དགའ་ལགས། །</p>
<p>འཇིག་རྟེན་མགོན་པོ་ཐམས་ཅད་ཀྱིས། །</p>
<p>བུད་མེད་རྣམས་ནི་སྨད་པར་གསུངས། །</p>
<p>བུད་མེད་རྣམས་ལ་མི་ལྟ་བ། །</p>
<p>འཇིག་རྟེན་མགོན་པོ་རྣམས་ཀྱིས་བསྔགས། །</p>
<p>སངས་རྒྱས་རྣམས་དང་རང་སངས་རྒྱས། །</p>
<p>བྱང་ཆུབ་སེམས་དཔའ་ཉན་ཐོས་རྣམས། །</p>
<p>བུད་མེད་བསྟེན་པར་མི་མཛད་དེ། །</p>
<p>དེ་ནི་བྱིས་པའི་སྤྱོད་ཡུལ་ལགས། །</p>
<p>བུད་མེད་རྣམས་ལ་བསྟེན་པ་ནི། །</p>
<p>ཀུན་ནས་བདུད་ཀྱི་ཞགས་པར་གསུངས། །</p>
<p>སྡིག་པ་རྣམས་ལ་ཆགས་པ་ནི། །</p>
<p>ཀུན་འཇོམས་དཀྲུགས་པའི་ཤུལ་དང་འདྲ། །</p>
<p>མི་མཁས་བུད་མེད་ཆགས་པ་དང་། །</p>
<p>སྡིག་པའི་ལས་ནི་བགྱིས་པ་དང་། །</p>
<p>ཡེ་ཤེས་སྤོང་བར་འཚལ་བ་ཡིས། །</p>
<p>སེམས་ཅན་རྣམས་ནི་ངན་འགྲོར་ཁྲིད། །</p>
<p>མཁས་པ་ཐར་བར་འཚལ་བ་ཡིས། །</p>
<p>བུད་མེད་བསྟེན་པར་མི་བགྱི་སྟེ། །</p>
<p>ཞུགས་གཏམས་ངུ་བ་མ་མཆིས་པའི། །</p>
<p>དོང་དུ་མཆོངས་པ་མི་དངོ་ལགས། །</p>
<p>ཡིད་འོང་བཀའ་མཆིད་བགྱིས་པ་དང་། །</p>
<p>བལྟས་པས་ཀྱང་ནི་འཆིང་བགྱིད་ཅིང་། །</p>
<p>མི་བཟད་དམྱལ་བར་ལྟུང་བས་ན། །</p>
<p>ཁྱོད་ནི་བུད་མེད་ཚིག་མ་གསན། །</p>
<p>བདག་ནི་ཁྲོ་བ་མ་མཆིས་ཏེ། །</p>
<p>བདག་གི་ཡིད་ནི་རབ་ཏུ་དང་། །</p>
<p>ཁྱབ་བདག་འཇིག་རྟེན་མགོན་པོ་ལ། །</p>
<p>ཐུགས་ནི་རབ་ཏུ་དང་བར་མཛོད། །</p>
<p>རྒྱལ་པོ་ཆེན་པོ་བཞུད་མཛོད་དེ། །</p>
<p>ཁྱོད་ཀྱིས་རྐང་གཉིས་མཆོག་གཟིགས་ལ། །</p>
<p>དེ་ཡིས་ཆོས་ནི་གང་བསྟན་པ། །</p>
<p>གཡེལ་མ་མཆིས་པར་ཁྱོད་ཀྱིས་གསོན། །</p>
<p>དེ་ནས་བད་སའི་རྒྱལ་པོ་འཆར་བྱེད་བཙུན་མོ་སྔོ་སངས་ཅན་གྱིས་བསྐུལ་བས་རྒྱལ་པོའི་མཐུ་ཆེན་པོ་དང་། རྒྱལ་པོའི་འབྱོར་པ་ཆེན་པོ་དང་། སྐྱེ་བོའི་ཚོགས་ཕལ་པོ་ཆེས་ཡོངས་སུ་བསྐོར་ཅིང་མདུན་དུ་བདར་ནས་བརྟད་ཅིང་མྱུར་བ་མྱུར་བས་བཅོམ་ལྡན་འདས་ཀྱི་སྤྱན་སྔར་སོང་བ་དང་། དེ་ནས་བཅོམ་ལྡན་འདས་མཛེས་པ། དང་བར་འགྱུར་བ། དབང་པོ་ཞི་བ། ཐུགས་ཞི་བ། དུལ་བ་དང་། ཞི་གནས་ཀྱི་མཆོག་དམ་པའི་ཕ་རོལ་ཏུ་བྱོན་པ། བསམ་གཏན་དམ་པ་རྣམས་ཀྱི་ཕ་རོལ་དུ་གཤེགས་པ། གསེར་གྱི་མཆོད་སྡོང་ལྟར་མངོན་པར་འཕགས་པ། དཔལ་གྱིས་མཛེས་ཤིང་། ལྷམ་མེ་ལྷན་ནེ་ལྷང་ངེ་སྟེ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་སྐུ་ལེགས་པར་བརྒྱན་པ། དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་དང་། བྱང་ཆུབ་སེམས་དཔའི་དགེ་འདུན་གྱིས་ཡོངས་སུ་བསྐོར་བ། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོ་དང་། མི་དང་། མི་མ་ཡིན་པ་རྣམས་ཀྱིས་མདུན་གྱིས་བལྟས་པ་མཐོང་བར་གྱུར་ཏོ། །</p>
<p>མཐོང་ནས་ཀྱང་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་གཏུགས་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བདག་གིས་སྔོན་མ་མཐོང་བའི་རྨད་དུ་བྱུང་བ་ཞིག་མཐོང་བ་བཅོམ་ལྡན་འདས་ལ་གསོལ་བར་འཚལ་ན། བཅོམ་ལྡན་འདས་ཀྱིས་བདག་ལ་སྐབས་དབྱེ་བར་ཅི་གནང་། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བད་སའི་རྒྱལ་པོ་འཆར་བྱེད་ལ་འདི་སྐད་ཅེས་བཀའ་སྩལ་ཏོ། །</p>
<p>རྒྱལ་པོ་ཆེན་པོ་ཁྱོད་ཀྱིས་ཇི་ལྟར་བཟོད་པ་དེ་ལྟར་སྨྲོས་ཤིག །ཟློས་ཤིག །དེ་ནས་བཅོམ་ལྡན་འདས་ལ་བད་སའི་རྒྱལ་པོ་འཆར་བྱེད་ཀྱིས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བདག་འདོད་པའི་རྒྱུ་དང་། འདོད་པའི་གཞི་དང་། འདོད་པ་ལ་ལྷག་པར་ཞེན་པས་དེང་མ་དུའི་བུ་མོ་དཔེ་མེད་ཀྱི་ཚིག་གིས་ཁྲོས་ཤིང་རྔམ་པས་ཟིལ་གྱིས་ནོན་ནས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ལ་ཐ་བ་དང་ཞེ་སྡང་གི་སེམས་ཀྱང་བསྐྱེད། བཅོམ་ལྡན་འདས་བདག་གིས་མཆིས་བྲང་སྔོ་སངས་ཅན་དགུམ་པའི་སླད་དུ་མདའ་སྟེའུ་ཀ་ཉ་རྔ་མ་ཞིག་འཕངས་ན། དེ་བར་སྣང་ལ་འབར། རབ་ཏུ་འབར། ཀུན་ཏུ་རབ་ཏུ་མཆེད་དེ་འབར་ཞིང་མེ་ལྕེ་གཅིག་ཏུ་གྱུར་ནས་བཟློག་པའི་ཚུལ་དུ་སླར་ལོག་སྟེ་བདག་གི་གཡོན་རོལ་ལོགས་སུ་མཆིས་པར་གྱུར་ཅིང་ལུས་ལ་ནི་མ་ཕོག་ནས། བཅོམ་ལྡན་འདས་བདག་གིས་མཆིས་བྲང་སྔོ་སངས་ཅན་གྱི་སུག་པ་རྐང་པ་གཉིས་ལ་གཏུགས་ཏེ། མཆིས་བྲང་སྔོ་སངས་ཅན་ལ་འདི་སྐད་དུ་ཁྱོད་ལྷ་མོ་ཞིག་གམ། འོན་ཏེ་ཀླུ་མོའམ། དྲི་ཟ་མོའམ། ཤ་ཟ་མོའམ། སྲིན་མོའམ། སུ་ཞིག་ལགས་ཞེས་བགྱིས་པ་དང་། དེ་བདག་ལ་འདི་སྐད་དུ་རྒྱལ་པོ་ཆེན་པོ་བདག་ནི་ལྷ་མོ་ཡང་མ་ལགས། ཀླུ་མོ་ཡང་མ་ལགས། དྲི་ཟ་མོ་ཡང་མ་ལགས། ཤ་ཟ་མོ་ཡང་མ་ལགས། སྲིན་མོ་ཡང་མ་ལགས་ཀྱི། བདག་ནི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེའི་ཉན་ཐོས་མ་ལགས་ཏེ། ཁྱོད་ཉིད་ལ་སྙིང་བརྩེ་བའི་སླད་དུ་སེམས་མཉམ་པར་བཞག་པ་ལགས་སོ་ཞེས་མཆི་ནས། དེ་ནས་མཆིས་བྲང་སྔོ་སངས་ཅན་གྱིས་བཅོམ་ལྡན་འདས་ཀྱི་བསྔགས་པ་རྣམ་གྲངས་དུ་མས་བརྗོད་པ་དང་། བཅོམ་ལྡན་འདས་དེ་ལ་བདག་འདི་སྙམ་དུ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེའི་ཉན་ཐོས་མ་འདི་ཡང་དེ་ལྟ་བུའི་སྙིང་རྗེའི་བསམ་པ་དང་། དེ་ལྟ་བུའི་བྱམས་པ་ཐོབ་པ་དང་། དེ་ལྟར་རྫུ་འཕྲུལ་ཆེ་བ་དང་། དེ་ལྟར་མཐུ་ཆེ་བ་དང་། དེ་ལྟར་དབང་ཆེ་བར་གྲགས་པ་ལགས་ན། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལྟ་སྨོས་ཀྱང་ཅི་འཚལ་སྙམ་དུ་སེམས་པར་གྱུར་ལགས་ཏེ། བཅོམ་ལྡན་འདས་བདག་འདི་ལྟར་བྱིས་པ་ལྟ་བུ་དང་། འདི་ལྟར་རྨོངས་པ་དང་། འདི་ལྟར་མི་གསལ་བ་དང་། འདི་ལྟར་མི་མཁས་པས་དེ་བཞིན་གཤེགས་པ་ཉན་ཐོས་ཀྱི་དགེ་འདུན་དང་བཅས་པ་ལ་བདག་གིས་ཐ་བ་དང་ཞེ་སྡང་གི་སེམས་བསྐྱེད་པ་དེ་བཅོམ་ལྡན་འདས་ལ་བཟོད་པར་གསོལ་ཞིང་ཉན་ཐོས་ཀྱི་དགེ་འདུན་གྱི་མདུན་དུ་ཡང་ནོངས་པ་འཆགས་ཤིང་མཆིས་ན། ཐུགས་བརྩེ་བའི་སླད་དུ་བདག་གིས་ནོངས་པ་ནོངས་པར་བཤགས་པ་དེ་བཅོམ་ལྡན་འདས་ཀྱིས་ལེགས་པར་རྗེས་སུ་གཟུང་བར་གསོལ། དེང་སླན་ཆད་ཀྱང་སྡོམ་པར་འཚལ་ལགས་སོ། །</p>
<p>བཅོམ་ལྡན་འདས་ཀྱིས་རྒྱལ་པོ་ཆེན་པོ་ཁྱོད་ལོངས་ལ་རང་གི་སྟན་གང་ཡིན་པ་ལ་འདུག་ཤིག་ཅེས་བད་སའི་རྒྱལ་པོ་འཆར་བྱེད་ཀྱིས་ཉེས་པ་བཤགས་པ་རྗེས་སུ་གཟུང་བར་གནང་ངོ་། །</p>
<p>དེ་ནས་བད་སའི་རྒྱལ་པོ་འཆར་བྱེད་ཀྱིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ །ཕྱོགས་གཅིག་ཏུ་འདུག་ནས་ཀྱང་བཅོམ་ལྡན་འདས་ལ་བད་སའི་རྒྱལ་པོ་འཆར་བྱེད་ཀྱིས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བདག་ནི་གཏུམ་ཞིང་གཟུ་ལུམས་ཆེ་ལ་དྲག་ཤུལ་ཅན་ལགས་པས་བདག་གིས་བུད་མེད་ཀྱི་ཚིག་གིས་སྡིག་པའི་སུག་ལས་མངོན་པར་འདུས་བགྱིས་པ་དེས་བཅོམ་ལྡན་འདས་བདག་སེམས་ཅན་དམྱལ་བར་མཆི་བར་བདག་གིས་ཡང་དག་པར་འཚལ་ན། བཅོམ་ལྡན་འདས་བདག་ལ་ཐུགས་བརྩེ་བའི་སླད་དུ་ཅི་ནས་ཀྱང་བདག་སླན་ཆད་བུད་མེད་ཀྱི་དབང་དུ་མཆིས་ནས་སྡིག་པའི་སུག་ལས་མངོན་པར་འདུ་བགྱིད་པར་མི་འགྱུར་ཞིང་། སེམས་ཅན་དམྱལ་བར་མི་ལྟུང་བ་དང་། བདག་དང་སེམས་ཅན་ཐམས་ཅད་ལ་ཡུན་རིང་པོའི་དོན་དང་། སྨན་པ་དང་། བདེ་བར་འགྱུར་བའི་སླད་དུ་བཅོམ་ལྡན་འདས་ཀྱིས་བུད་མེད་ཀྱི་སྐྱོན་དེ་དག་ལེགས་པར་ཡང་དག་པར་རབ་ཏུ་བཤད་ཅིང་བུད་མེད་ཀྱི་སྤྱོད་པ་རྣམས་དང་། བུད་མེད་ཀྱི་མཚན་མ་རྣམས་དང་། བུད་མེད་ཀྱི་སྒྱུ་རྣམས་དང་། བུད་མེད་ཀྱི་གཡོ་རྣམས་དང་། བུད་མེད་ཀྱི་གྱ་གྱུ་རྣམས་དང་། བུད་མེད་ཀྱི་མི་བརྟན་པ་རྣམས་དང་། བུད་མེད་ཀྱི་འགྱུར་ལྡོག་རྣམས་དང་། བུད་མེད་ཀྱི་སྟེན་པ་རྣམས་དང་། བུད་མེད་ཀྱི་ཚིག་རྣམས་དང་། བུད་མེད་ཀྱི་འཁྲུལ་པ་རྣམས་ཡང་དག་པར་རབ་ཏུ་བཤད་དུ་གསོལ། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བད་སའི་རྒྱལ་པོ་འཆར་བྱེད་ལ་འདི་སྐད་ཅེས་བཀའ་སྩལ་ཏོ། །</p>
<p>རྒྱལ་པོ་ཆེན་པོ་གནས་དེ་ལྟ་བུ་ཡོངས་སུ་ཞུས་པས་ཁྱོད་ལ་ཅི་ཞིག་བྱ། བཅོམ་ལྡན་འདས་ལ་བད་སའི་རྒྱལ་པོ་འཆར་བྱེད་ཀྱིས་ཡང་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་ཅི་ནས་བདག་བུད་མེད་ཀྱི་དབང་དུ་མཆིས་པར་གྱུར་ན་བུད་མེད་ནི་མ་རུངས་མ། འཁོན་ཅན། གཏུམ་མོ་དྲག་ཤུལ་ཅན་ལགས་ཏེ། བཅོམ་ལྡན་འདས་བུད་མེད་དེ་ནི་བདག་སེམས་ཅན་དམྱལ་བར་མཆི་བར་བགྱིད་འཚལ་བ་ལགས་པས་བཅོམ་ལྡན་འདས་ལས་བདག་དོན་དེ་ཉིད་ཉན་པར་འཚལ་ལགས་སོ། །</p>
<p>དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བད་སའི་རྒྱལ་པོ་འཆར་བྱེད་ལ་འདི་སྐད་ཅེས་བཀའ་སྩལ་ཏོ། །</p>
<p>རྒྱལ་པོ་ཆེན་པོ་ཁྱོད་ཀྱིས་ཇེ་རང་གི་སྐྱོན་རྣམས་ཡོངས་སུ་རྟོགས་ཤིག་དང་། དེ་ནས་ཕྱིས་བུད་མེད་ཀྱི་སྐྱོན་རྣམས་ཡོངས་སུ་རྟོགས་པར་འགྱུར་རོ། །</p>
<p>དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་བད་སའི་རྒྱལ་པོ་འཆར་བྱེད་ཀྱིས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་ལེགས་སོ་ལེགས་སོ། །</p>
<p>སྐྱེས་པ་སྐྱོན་ཇི་ལྟ་བུ་དག་དང་ལྡན་ན་སྐྱེས་པ་བུད་མེད་ཀྱི་དབང་དུ་མཆི་བར་འགྱུར་བའི་སྐྱེས་པའི་སྐྱོན་རྣམས་བཅོམ་ལྡན་འདས་ཀྱིས་བདག་ལ་ཡང་དག་པར་རབ་ཏུ་བཤད་དུ་གསོལ། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བད་སའི་རྒྱལ་པོ་འཆར་བྱེད་ལ་འདི་སྐད་ཅེས་བཀའ་སྩལ་ཏོ། །</p>
<p>རྒྱལ་པོ་ཆེན་པོ་དེའི་ཕྱིར་ཁྱོད་ལེགས་པར་ཉོན་ལ་རབ་ཏུ་ཡིད་ལ་ཟུང་ཤིག་དང་ངས་ཁྱོད་ལ་བཤད་པར་བྱའོ། །</p>
<p>བད་སའི་རྒྱལ་པོ་འཆར་བྱེད་ཀྱིས་བཅོམ་ལྡན་འདས་དེ་བཞིན་ནོ་ཞེས་གསོལ་ཏེ། བཅོམ་ལྡན་འདས་ཀྱི་ལྟར་ཉན་པ་དང་། བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ། །</p>
<p>རྒྱལ་པོ་ཆེན་པོ་སྐྱེས་པ་སྐྱོན་གང་དག་དང་ལྡན་ན་སྐྱེས་པ་བུད་མེད་ཀྱི་དབང་དུ་འགྲོ་བར་འགྱུར་བའི་སྐྱེས་པའི་སྐྱེས་བུའི་སྐྱོན་ནི་བཞི་པོ་འདི་དག་ཡིན་ནོ། །</p>
<p>བཞི་པོ་གང་ཞེ་ན། འདི་ལྟ་སྟེ། རྒྱལ་པོ་ཆེན་པོ་འདི་ལ་སྐྱེས་པ་འདོད་པ་རྣམས་ལ་ཆགས་པར་གྱུར་ཅིང་། དེ་འདོད་པ་རྣམས་ལ་བག་མེད་པར་གྱུར་ནས་ཕྱིར་ཞིང་བུད་མེད་ལ་ལྟ་འདོད་དེ། ཚུལ་ཁྲིམས་དང་ལྡན་པ། ཡོན་ཏན་དང་ལྡན་པ། ཤེས་རབ་དང་ལྡན་པའི་དགེ་སྦྱོང་དང་བྲམ་ཟེ་དག་ལ་ལྟ་བར་མི་འདོད་ཅིང་། དེས་ཚུལ་ཁྲིམས་དང་ལྡན་པ། ཡོན་ཏན་དང་ལྡན་པ། ཤེས་རབ་དང་ལྡན་པའི་དགེ་སྦྱོང་དང་བྲམ་ཟེ་དག་མཐོང་ན་སྙེན་པར་མི་བྱེད། སྟེན་པར་མི་བྱེད། བསྙེན་བཀུར་མི་བྱེད་པས་དེ་ཚུལ་ཁྲིམས་དང་ལྡན་པ། ཡོན་ཏན་དང་ལྡན་པ། ཤེས་རབ་དང་ལྡན་པའི་དགེ་སྦྱོང་དང་བྲམ་ཟེ་དག་གིས་ཡོངས་སུ་སྤངས་པས་དད་པ་ལས་ཡོངས་སུ་ཉམས། ཚུལ་ཁྲིམས་ལས་ཡོངས་སུ་ཉམས། གཏོང་བ་ལས་ཡོངས་སུ་ཉམས། ཤེས་རབ་ལས་ཡོངས་སུ་ཉམས་ཤིང་དད་པ་དང་བྲལ་བ། ཚུལ་ཁྲིམས་འཆལ་བ། ཐོས་པ་ཉུང་བ། སེར་སྣ་ཅན་དུ་གྱུར་པ། ཡི་དགས་ཀྱི་ཡོན་ཏན་གྱི་ཆོས་ལ་ཀུན་ཏུ་སྤྱོད་པ། ཤེས་རབ་འཆལ་བ། རྨ་ལ་ཆགས་པ། བཙོག་པའི་སྤྱོད་ཡུལ་ཅན། བཤུལ་བར་མནམ་པ་ལ་མངོན་པར་དགའ་བ། མི་གཙང་བ་ལ་དགའ་བ། བུད་མེད་ལ་དད་ཆེ་བ། ཞི་བ་ཡོངས་སུ་མི་ཚོལ་བ་ཆགས་པའི་སྤྱོད་ཡུལ་ཅན། འགྲོ་བར་བྱ་བ་མ་ཡིན་པར་སོང་བ། སྨད་པར་འོས་པ། མི་གཙང་བའི་སྲིན་བུ་དང་འདྲ་བ། སྙིགས་མ་ལེན་པ། འདོད་པ་ལ་བརྐམ་པ། ཁྲེལ་དང་ངོ་ཚ་བོར་བ། ལྷ་དང་མིའི་ཆོས་ལས་ཉམས་པ། ངན་པར་སྨད་པའི་འཚོ་བས་འཚོ་བ། མཁས་པས་སྨད་པ། བྱིས་པའི་སྐྱེ་བོ་ལ་སྟེན་པ། སྡིག་པའི་བསམ་པ་དང་ལྡན་པ། སྡིག་པའི་གྲོགས་པོ་ལ་སྟེན་པ། སྡིག་པ་ལ་ཀུན་ཏུ་འཇུག་པ། སྡིག་པ་ལ་གཞོལ་བ། བུད་མེད་ཀྱི་ཐུལ་འོག་ཏུ་ཆུད་པ། བུད་མེད་ཀྱིས་འཁོལ་བ། བུད་མེད་ཀྱི་དབང་དུ་སོང་བ། བུད་མེད་ལ་གཞོལ་བ། བུད་མེད་དང་གནས་པ། རྨའི་སྒོའི་སྤྱོད་ཡུལ་ཅན། རྨའི་སྒོ་ལ་རྟེན་པ། རྨའི་སྒོ་ལ་གནས་པ། ཁ་ཆུ་དང་། སྣབས་དང་། མཆིལ་མ་དང་། ངར་སྣབས་དང་། རྣག་དང་། ཤེའུ་རུལ་དང་། གླད་རྒྱས་དང་། མི་གཙང་བའི་སྤྱོད་ཡུལ་ཅན། ལུག་དང་། བ་ལང་དང་། བྱ་གག་དང་། ཁྱི་དང་། ཕག་པ་དང་། ཝ་དང་། བོང་བུའི་ཆོས་སྤྱོད་པ། གནོད་པས་འཚོ་བ། ཕ་མ་ལ་ཕངས་པར་མི་འཛིན་པ། དགེ་སྦྱོང་དང་། བྲམ་ཟེ་དང་། སྦྱིན་གནས་ལ་ཕངས་པར་མི་འཛིན་པ། སངས་རྒྱས་དང་། ཆོས་དང་། དགེ་འདུན་ལ་དད་པ་ཡོངས་སུ་ཉམས་པ། མྱ་ངན་ལས་འདའ་བ་ལ་ཡོངས་སུ་ཉམས་པ། སེམས་ཅན་དམྱལ་བ་དང་། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་ལ་ཞུགས་ཤིང་གཞོལ་བ། སེང་གེ་དང་། ནམ་མཁའ་ལྡིང་གི་ལུས་ལ་ཡང་དག་པར་ཞུགས་པ། ལྕགས་ཀྱི་ཤིང་ཤལ་མ་ལི་མཐོན་པོ་དང་། མེ་མ་མུར་ལ་གཞོལ་བ། སེམས་ཅན་དམྱལ་བ་ཡང་སོས་དང་། ཐིག་ནག་དང་། བསྡུས་འཇོམ་དང་། ངུ་འབོད་དང་། ངུ་འབོད་ཆེན་པོ་དང་། ཚ་བ་དང་། རབ་ཏུ་ཚ་བ་དང་། མནར་མེད་པའི་སེམས་ཅན་དམྱལ་བ་ཆེན་པོར་ཞུགས་པ་ནི་བུད་མེད་ཀྱི་སྐྱོན་འདི་ལྟ་བུ་འདི་དག་ཐོས་ཀྱང་བུད་མེད་ལ་ཆགས་ཤིང་བུད་མེད་དང་སྟེན་པས་བགད་པ་དང་། ངུས་པ་དང་། ཅ་ཅོ་འདོན་འདོད་པ་དང་། བྲོ་བརྡུངས་པ་དང་། གླུ་བླངས་པ་དང་། རོལ་མོ་བྱས་པ་དག་རྗེས་སུ་དྲན་པར་བྱེད་ཅིང་སྐྱོ་བ་མི་སྐྱེད་ཡིད་བྱུང་བར་མི་བྱེད་དེ། རྒྱལ་པོ་ཆེན་པོ་བྱིས་པའི་ཆོས་ལ་ཀུན་ཏུ་སྤྱོད་ཅིང་ཀུན་ཏུ་སྤྱོད་པ་དེ་དག་དང་ལྡན་པའི་སྐྱེས་པ་ནི་ངན་སོང་རྣམས་སུ་སྐྱེ་བར་འགྱུར་ཏེ། རྒྱལ་པོ་ཆེན་པོ་བུད་མེད་ཀྱི་དབང་དུ་སོང་ནས་འདོད་པ་ལ་རྟེན་ཅིང་། ངན་འགྲོར་འགྲོ་བར་འཇུག་པ་དེ་ནི་སྐྱེས་པའི་སྐྱེས་བུའི་སྐྱོན་དང་པོ་ཡིན་ནོ། །</p>
<p>དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>འདོད་པ་དྲི་ང་མི་གཙང་སྨད་པར་འོས་པ་དང་། །</p>
<p>མི་མཐུན་འཇིགས་བྱེད་མི་རྟག་ལས་བྱུང་སྡུག་བསྔལ་བྱེད། །</p>
<p>དོན་མེད་ཕུང་བར་བྱེད་ཅིང་དམན་པ་ཡིན་པས་ན། །</p>
<p>མཁས་པ་སུ་ཞིག་འདོད་པའི་སྐོམ་ལ་སྟེན་པར་བྱེད། །</p>
<p>བཙོག་པས་གང་བའི་ཆབ་ཁུང་དྲི་ང་ལྟ་བུ་དང་། །</p>
<p>མནམ་པར་གྱུར་ཅིང་རུལ་པའི་ཁྱིམ་རྣམས་ཇི་བཞིན་དང་། །</p>
<p>ཤི་བ་དུར་ཁྲོད་ས་ན་ཤིན་ཏུ་སྨད་པ་ལྟར། །</p>
<p>དེ་བཞིན་འདོད་པ་རྣམས་ཀྱང་མཆོག་ཏུ་སྨད་པ་ཡིན། །</p>
<p>སྦྲང་བུ་རྨ་ཞིག་མཐོང་ནས་རྒྱུག་པ་ཅི་འདྲ་དང་། །</p>
<p>ཕག་ནི་ངན་སྐྱུགས་མཐོང་ནས་རྒྱུག་པ་ཅི་འདྲ་དང་། །</p>
<p>ཁྱི་ནི་ཤ་ཡི་དོན་དུ་ཤེན་སར་འགྲོ་བ་ལྟར། །</p>
<p>དེ་བཞིན་མི་མཁས་བུད་མེད་དག་ལ་དགའ་བར་བྱེད། །</p>
<p>གྲགས་པ་མེད་ཅིང་མི་སྙན་ཡོན་ཏན་འབྲི་བ་དང་། །</p>
<p>དེ་ལས་ཚུལ་ཁྲིམས་དམ་པ་ཉམས་པར་འགྱུར་བ་དང་། །</p>
<p>མཐོ་རིས་ཉམས་ཤིང་དམྱལ་བ་དག་ཏུ་ལྟུང་བས་ན། །</p>
<p>མཁས་པ་སུ་ཞིག་འདོད་པའི་སྐོམ་ལ་རྟེན་པར་བྱེད། །</p>
<p>ཇི་ལྟར་ཧ་ལ་ཧ་ལའི་དུག་ནི་ཟོས་པ་ན། །</p>
<p>ལུས་དག་རྨྱ་ཞིང་རྨོངས་པ་སྐྱེ་བ་འགྱུར་བ་ལྟར། །</p>
<p>དེ་བཞིན་འདི་ན་བྱིས་པ་རྣམས་ནི་འདོད་པའི་རྒྱུས། །</p>
<p>རང་གི་ལུས་ཀྱི་དབྱིབས་ནི་དུག་ཏུ་མི་རིག་གོ །ཇི་ལྟར་སྒྱུ་མ་ཤིན་ཏུ་བསླབ་པའི་མི་ཞིག་གིས། །</p>
<p>རྣམ་པར་འཕྲུལ་པས་སེམས་ཅན་བརྒྱ་དག་དགའ་བྱེད་ལྟར། །</p>
<p>དེ་བཞིན་བྱིས་པ་བདག་ལ་བདེ་བར་འདོད་པ་རྣམས། །</p>
<p>འདོད་ལ་དགའ་བའི་རྒྱུ་ལས་ངན་འགྲོར་རབ་ཏུ་ལྟུང་། །</p>
<p>ཟས་སྐོམ་སྟོན་མོ་བཟང་པོ་ཐ་དད་པ་དག་དང་། །</p>
<p>གླུ་བྲོ་སིལ་སྙན་བཟང་པོ་ཐ་དད་པ་དག་གིས། །</p>
<p>ཁང་པ་མཆོག་ནས་བྱུང་བའི་ཆུང་མ་ལེན་པ་ནི། །</p>
<p>གནོད་པ་རྙེད་པ་ཡིན་ཞིང་སྡུག་བསྔལ་སོགས་པ་ཡིན། །</p>
<p>འདོད་པའི་དགའ་ལ་བརྐམ་པ་དག་ནི་གནོད་ཡིན་ཏེ། །</p>
<p>མི་གཙང་མཚོན་འདྲ་རྨོངས་གྱུར་དག་ལ་བསྔགས་པ་རྗོད། །</p>
<p>འདོད་པ་དམན་པ་དག་ལ་བསྔགས་ཤིང་བསྟེན་པས་ནི། །</p>
<p>དམན་པ་དེ་དག་ངན་འགྲོར་རབ་ཏུ་ལྟུང་བར་འགྱུར། །</p>
<p>གནོད་པ་འདོད་པ་དག་གིས་ཡུལ་རྣམས་རབ་བསྔགས་ཤིང་། །</p>
<p>འདོད་པ་གནོད་པ་ཡིད་ལ་དགའ་བའི་བྱིས་པ་རྣམས། །</p>
<p>དེ་དག་དོན་མེད་འཚོ་བ་རྣམ་པར་སྤངས་ནས་ནི། །</p>
<p>མི་བཟད་གཡང་ས་ཆེན་པོར་རབ་ཏུ་ལྟུང་བར་འགྱུར། །</p>
<p>ང་རྒྱལ་རྨོངས་པས་བཅོམ་པའི་སྐྱེས་བུ་འདི་དག་ནི། །</p>
<p>རྒྱ་མཚོའི་ཕ་རོལ་མ་མཐོང་བ་ཡི་བྱ་བཞིན་དུ། །</p>
<p>ལྕགས་ཀྱི་མེ་ལྕེ་ལྔ་པོ་དག་ལ་ཆགས་གྱུར་ན། །</p>
<p>བྱིས་པ་རྣམས་ནི་རབ་ཏུ་འབར་ཞིང་འཁྱམ་པར་འགྱུར། །</p>
<p>འདི་ནི་བྱིས་པ་མྱོས་ཤིང་ཤིན་ཏུ་རྨོངས་པ་རྣམས། །</p>
<p>ཤེལ་དུ་མི་མཐོང་སྣོད་མཆོག་ཡིན་པར་སེམས་པ་ལྟར། །</p>
<p>ལམ་ལ་རྣམ་པར་རྨོངས་རྣམས་འདོད་པའི་ཆེད་ཀྱི་ཕྱིར། །</p>
<p>རྟག་ཏུ་འདིར་གནས་འདི་ནི་གྱ་ནོམ་ཡིན་ཞེས་འཛེར། །</p>
<p>གང་ཕྱིར་རྣམ་པ་སྣ་ཚོགས་ལས་དག་མི་ཤེས་པས། །</p>
<p>འགྲོ་བ་ཐམས་ཅད་རབ་ཉམས་གུས་པ་ཡོད་མིན་པས། །</p>
<p>ཕ་དང་མ་དང་བུ་དང་བུ་མོ་དག་ལ་ནི། །</p>
<p>དོན་གྱིས་མཆོད་པ་མི་བྱེད་གནོད་པ་ཐོབ་པ་ཡིན། །</p>
<p>དེ་དག་རྟག་ཏུ་བུད་མེད་འདྲིས་པ་རྗོད་བྱེད་ཅིང་། །</p>
<p>དེ་འདྲའི་ལས་ཀྱི་ཚུལ་ལ་རབ་ཏུ་འཇུག་པར་བྱེད། །</p>
<p>དེ་དག་གཏི་མུག་དྲ་བ་སྡིག་པ་རབ་སོགས་ཤིང་། །</p>
<p>ངན་སོང་འགྲོ་བར་འགྱུར་བའི་ལམ་ཡང་སོགས་པར་བྱེད། །</p>
<p>མི་རྣམས་དེ་དག་དེར་ཆགས་བདེ་བར་འདུ་ཤེས་ཤིང་། །</p>
<p>ཕ་དང་མ་ཡང་ཡོངས་སུ་རབ་ཏུ་སྤོང་བར་བྱེད། །</p>
<p>དེ་དག་མཆོད་འོས་རྣམས་ལ་མཆོད་པ་མི་བྱེད་ཅིང་། །</p>
<p>སྨད་པར་འོས་པའི་འདོད་པ་དག་ལ་སྟེན་པར་བྱེད། །</p>
<p>ཕན་ཚུན་གདུངས་པར་འགྱུར་བ་ལ་ནི་གཞོལ་བྱེད་ཅིང་། །</p>
<p>རྣམ་རྟོག་མུ་ཡིས་ངེས་བཅོམ་མི་རྣམས་ཉོན་མོངས་པ། །</p>
<p>བཀུར་སྟི་ཡོངས་སུ་ཚོལ་ལ་དགའ་ཞིང་མ་འཕགས་རྣམས། །</p>
<p>ཆོས་མ་ཡིན་པར་འཇིག་རྟེན་རབ་ཏུ་འཛུད་པར་བྱེད། །</p>
<p>གཞི་དེ་ལས་ནི་མཚོན་ཆ་དག་དང་ལྕགས་རྣམས་དང་། །</p>
<p>དེ་བཞིན་བཅིང་བ་དང་ནི་འཐབ་ཅིང་རྩོད་པ་དང་། །</p>
<p>ངེས་པར་འཆི་བའི་སྡུག་བསྔལ་རབ་ཏུ་མྱོང་བར་འགྱུར། །</p>
<p>ཤི་འཕོས་ནས་ནི་མནར་མེད་འཇིགས་སུ་རུང་བར་འགྲོ། །</p>
<p>ཚེ་འདི་ཉིད་ལ་དེ་བཞིན་སྡུག་བསྔལ་འབྱུང་འགྱུར་ཞིང་། །</p>
<p>ནོར་ཉམས་སྙིང་དུ་སྡུག་པ་རབ་ཏུ་འཇིག་འགྱུར་ལ། །</p>
<p>མཐོ་རིས་ཉམས་ཤིང་དམྱལ་བར་རབ་ཏུ་ལྟུང་བས་ན། །</p>
<p>མཁས་པ་སུ་ཞིག་འདོད་པའི་འདུ་ཤེས་སྐྱེད་པར་བྱེད། །</p>
<p>ལྕགས་ལས་གྲུབ་པའི་ནགས་ཚལ་སྔོན་པོའི་ཁྲོད་དག་ཏུ། །</p>
<p>མཁས་པས་བདག་ཉིད་རབ་ཏུ་བོར་བ་དེ་བླ་ཞིང་། །</p>
<p>མཛངས་པ་སྤུ་གྲིའི་སོ་ཡིས་བཅད་པ་བྱས་བླ་ལ། །</p>
<p>རལ་གྲི་དག་གི་ཁྲོད་དུ་མལ་ཡང་བཅས་སླ་ཞིང་། །</p>
<p>རབ་ཏུ་མེ་འབར་ཐུ་ལུམ་བཟུང་བ་དེ་སླ་ལ། །</p>
<p>དེ་བཞིན་ལྕགས་ཀྱི་ཐུ་ལུམ་འབར་བ་ཟ་སླ་ཞིང་། །</p>
<p>མེ་དོང་འཇིགས་སུ་རུང་བ་རྣམས་ལ་རེག་སླ་ཡི། །</p>
<p>ལག་པ་གཉིས་ཀྱིས་ནམ་ཡང་བུད་མེད་རེག་མི་བྱ། །</p>
<p>མིས་ནི་ཇི་ལྟ་ཇི་ལྟར་འདོད་པ་རྣམ་སྟེན་པ། །</p>
<p>དེ་ལྟ་དེ་ལྟར་བདེ་བ་ཐམས་ཅད་རབ་སྤོང་ཞིང་། །</p>
<p>འདི་ལྟར་འདོད་རྣམས་གཅིག་ཏུ་སྡུག་བསྔལ་མི་གཙང་བས། །</p>
<p>འདོད་པ་སྡུག་བསྔལ་མི་གཙང་བ་དག་རྣམ་པར་སྤོངས། །</p>
<p>འདོད་པ་སྡུག་བསྔལ་ཀུན་གྱི་གཞི་བོར་གྱུར་པ་དང་། །</p>
<p>གང་ཕྱིར་ནོར་ནི་ཆུད་ཟད་འགྱུར་བར་བྱེད་པ་དང་། །</p>
<p>ཡིད་འོང་སྐྱེ་བོ་རྣམས་ཀྱི་ཉམས་པའི་རྩ་བ་བས། །</p>
<p>བུད་མེད་ངེས་པར་སྟེན་པ་གནོད་པ་ཐོབ་པ་ཡིན། །</p>
<p>སྐྱེས་བུ་གང་གིས་དེ་འདྲའི་ཆོས་ཚུལ་རིག་ནས་ནི། །</p>
<p>བུད་མེད་རྣམས་ལ་རབ་ཏུ་བག་མེད་མི་འགྱུར་བ། །</p>
<p>དེས་ནི་རྟག་ཏུ་མཐོ་རིས་ལམ་ཡང་རྣམ་སྦྱངས་ཤིང་། །</p>
<p>དེས་ནི་བྱང་ཆུབ་དམ་པ་རྙེད་པར་དཀའ་མ་ཡིན། །</p>
<p>རྒྱལ་པོ་ཆེན་པོ་གཞན་ཡང་མིའི་ཕ་མ་དག་ནི་དཀའ་བ་བྱེད་པ་དག་ཡིན་ཏེ། ཟླ་བ་དགུ་འམ་ཟླ་བ་བཅུར་མངལ་ན་བཟུང་སྟེ་ཤིན་ཏུ་སྡུག་བསྔལ་བར་གསོས་ཤིང་། གཅིན་དང་ཕྱི་ས་ཡང་འཕྱི་བར་བྱེད། པང་དུ་བླངས་ནས་ནུ་ཞོ་ལྡུད་པར་བྱེད། ཕུང་པོ་རྣམས་སྐྱེད་པར་བྱེད། ཁམས་རྣམས་གསོ་བར་བྱེད། འཇིག་རྟེན་སྟོན་པར་བྱེད། འཛམ་བུའི་གླིང་སྣ་ཚོགས་སྟོན་པར་བྱེད། དོན་དུ་འདོད། ཕན་པར་འདོད། གྲུབ་པ་དང་བདེ་བར་འདོད། འཇིག་རྟེན་ལ་ཡང་ཕན་པར་འདོད་པ་སྟེ། སྦྱིན་པའི་གནས་ཡིན་ལ། བུ་ལ་ཕན་པ་དང་བདེ་བར་འདོད་པས་དེ་དག་གིས་རང་གི་ནོར་གྱི་ཚོགས་ཀྱིས་གཞན་གྱི་ཁྱིམ་ནས་གཞན་གྱི་བུ་མོ་བླངས་པ་དང་། དེ་དེ་ལ་ཆགས་ཤིང་མྱོས་ལ་འཆུམས་ཤིང་བརྒྱལ་བ་དང་། ལྷག་པར་ཞེན་པ་དང་། ལྷག་པར་ཞེན་ཅིང་འདུག་པར་གྱུར་ནས། གཞན་གྱི་ཁྱིམ་ནས་བླངས་པའི་བུད་མེད་དེ་ལ་ཆགས་ཤིང་མྱོས་པས་སྦྱིན་པའི་གནས་ཕ་མ་རྒས་འཁོགས་པ། གཏུགས་ལ་ལུས་ཉམ་ཆུང་ཞིང་མིག་མི་མཐོང་བ་དག་ལ་བརྙས་ཤིང་ལོངས་སྤྱོད་མེད་པ་དང་། ནོར་མེད་པར་བྱས་ནས་རང་གི་ཁྱིམ་ནས་ཕྱུང་སྟེ་སྐྲོད་པར་བྱེད་དོ། །</p>
<p>རྒྱལ་པོ་ཆེན་པོ་འདི་ལྟར་ཕ་མ་དགའ་བ་བྱེད་བྱེད་པ་སྦྱིན་པའི་གནས་ལ་རྟག་ཏུ་རྒྱུན་མི་འཆད་པར་ཡང་དག་པའི་བདེ་བས་བསྟི་སྟང་དུ་བྱ། བླ་མར་བྱ། བརྗེད་པར་བྱ། མཆོད་པར་བྱ་བའི་རིགས་ན། དེས་དེའི་ཚེ་ཕ་མ་དག་རང་གི་ཁྱིམ་ནས་ཕྱུང་སྟེ་བསྐྲད་ནས་གཞན་གྱི་ཁྱིམ་ནས་བླངས་པའི་བུད་མེད་ལ་བཟའ་བ་དང་། བཏུང་བ་དང་། གོས་རྣམས་ཀྱིས་བསྙེན་བཀུར་བྱེད་ཅིང་བསྟི་སྟང་དུ་བྱེད། གཅེས་སུ་བྱེད། རིམ་གྲོ་བྱེད་ལ་མཆོད་པ་བྱེད་ཅིང་ཡང་དག་པའི་བདེ་བས་བསྙེན་བཀུར་བྱེད་ཀྱི་ཕ་མ་ལ་ནི་མི་བྱེད་པའི་མི་སྙིང་བརྩེ་བ་མེད་པ་དང་། མི་ལྟ་བ་དང་། ངན་པའི་སེམས་དང་ལྡན་པ་ལ་ལྟོས། རྒྱལ་པོ་ཆེན་པོ་དེས་བདེ་འགྲོར་འགྲོ་བའི་ཆོས་གང་ཡིན་པ་དེ་ནི་སྤངས་ལ། ངན་འགྲོར་འགྲོ་བའི་ཆོས་གང་ཡིན་པ་དེ་ནི་ཡང་དག་པར་བླངས་ཏེ་འདུག་པའི་མི་དེ་ལ་ཡང་ལྟོས། རྒྱལ་པོ་ཆེན་པོ་བུད་མེད་ཀྱི་དབང་དུ་སོང་ནས་འདོད་པ་རྣམས་ལ་སྟེན་ཅིང་ཕ་མ་ལ་བརྙས་པ་དང་། ངན་འགྲོར་འགྲོ་བར་འཇུག་པ་དེ་ནི་སྐྱེས་པའི་སྐྱེས་བུའི་སྐྱོན་གཉིས་པ་ཡིན་ནོ། །</p>
<p>དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>གང་དག་ཕ་མ་རྒས་པ་གསོ་བར་བྱེད་པ་ནི། །</p>
<p>དེ་དག་རྟག་ཏུ་བདེ་ཞིང་ཡིད་ཀྱང་བདེ་འགྱུར་ལ། །</p>
<p>འདི་ལ་ལྷ་དང་བཅས་པ་དང་ནི་དབང་པོ་དང་། །</p>
<p>དེ་བཞིན་འདི་ལ་ཚངས་པར་བཅས་པའི་རིགས་སུ་འགྱུར། །</p>
<p>གང་དག་ཕ་མ་རྒས་པ་གསོ་བར་བྱེད་པ་ནི། །</p>
<p>དེ་དག་སོང་ན་ཕྱིར་འོང་བ་ཡང་འགྲུབ་འགྱུར་ཞིང་། །</p>
<p>རྒྱ་མཚོ་ཆེན་པོ་ནས་ཀྱང་བདེ་ཞིང་ལེགས་འོང་སྟེ། །</p>
<p>དེ་ལྟར་བྱེད་པ་དག་ནི་རབ་མཆོག་རྙེད་པ་ཡིན། །</p>
<p>གང་དག་ཕ་མ་རྒས་པ་གསོ་བར་བྱེད་པ་ཡི། །</p>
<p>ཚོང་པ་དེ་དག་ཡོན་ཏན་ཀུན་གྱི་གཙོར་འགྱུར་ཞིང་། །</p>
<p>དེ་བཞིན་ཞིང་ལས་འབྲས་བུ་ཕུན་སུམ་ཚོགས་འབྱུང་སྟེ། །</p>
<p>བསོད་ནམས་བགྲང་བའི་དོན་དུ་བརྗོད་པར་མི་ནུས་སོ། །</p>
<p>གང་དག་ཕ་མ་རྒས་པ་གསོ་བར་བྱེད་པ་ནི། །</p>
<p>དེ་དག་ཁུར་རྣམས་ཁྱེར་བའི་རྔ་མོ་རྣམས་དང་ཡང་། །</p>
<p>ཡང་ན་གླང་དང་བོང་བུ་དག་ཏུའང་མི་འགྱུར་ཏེ། །</p>
<p>མི་རྣམས་དེ་དག་སྤུ་གྲིའི་སོ་ལ་རྫི་མི་འགྱུར། །</p>
<p>གང་དག་ཕ་མ་རྒས་པ་གསོ་བར་བྱེད་པ་ནི། །</p>
<p>དེ་དག་ཆུ་བོ་རབ་མེད་དང་ནི་མེ་མུར་དང་། །</p>
<p>སྤུ་གྲིའི་སོ་དང་ལྡན་པ་ལ་ཡང་མི་རྒལ་ཏེ། །</p>
<p>དེ་དག་ཟངས་ཁུ་བསྐོལ་བ་འཐུངས་པར་ཡོང་མི་འགྱུར། །</p>
<p>གང་དག་ཕ་མ་རྒས་པ་གསོ་བར་བྱེད་པ་ནི། །</p>
<p>དེ་དག་ནོར་དང་འབྲུ་ནི་མི་ཉུང་བ་དག་དང་། །</p>
<p>ཆུང་མ་དང་ནི་བུ་དང་བུ་མོ་དག་དང་ཡང་། །</p>
<p>བཻ་དཱུརྱ་དང་རིན་ཆེན་ས་ལེ་སྦྲམ་ཡང་རྙེད། །</p>
<p>གང་དག་ཕ་མ་རྒས་པ་གསོ་བར་བྱེད་པ་ནི། །</p>
<p>དེ་དག་རབ་འཕྲུལ་ལྷའི་ཕོ་བྲང་དག་དང་ནི། །</p>
<p>རྩུབ་འགྱུར་དང་ནི་འདྲེས་པའི་ཚལ་ཡང་མཐོང་འགྱུར་ཏེ། །</p>
<p>ལྷ་རྣམས་དུ་མས་རྟག་ཏུ་མདུན་དུ་བདར་བར་འགྱུར། །</p>
<p>མི་ཡི་གཙོ་བོར་གྱུར་ཅིང་ལྷ་ཡི་ལྷར་གྱུར་པ། །</p>
<p>ཐུབ་པ་ཆེན་པོ་འདི་འདྲའི་གསུང་ནི་ཐོས་གྱུར་ན། །</p>
<p>རྒས་ཤིང་དབང་པོ་ཤིན་ཏུ་ཉམ་ཆུང་གྱུར་པ་ཡི། །</p>
<p>ཕ་མ་སྦྱིན་གནས་དམ་པ་སུ་ཞིག་གསོ་མི་བྱེད། །</p>
<p>རྒྱལ་པོ་ཆེན་པོ་གཞན་ཡང་སྐྱེས་བུ་དམ་པ་མ་ཡིན་པ་ནི་སྐྱེས་བུ་དམ་པ་མ་ཡིན་པའི་ལས་བྱེད་ཅིང་ལོག་པར་ལྟ་བ་ལ་མངོན་པར་ཞེན་པ་ཡིན་ཏེ། དེ་ནི་དགེ་བ་དང་མི་དགེ་བ་གང་ཡིན་ཞེས་བདག་གི་དོན་མི་ཤེས་ཤིང་མི་བརྟན་པ་ཡིན་པས་སྐྱེ་བོ་མང་པོ་རྣམས་མི་དགའ་ཞིང་བྱིས་པའི་སྐྱེ་བོས་བསྔགས་པ་ལ་མངོན་པར་དགའ་བ་དང་། འདོད་ཆགས་དང་ཞེ་སྡང་དག་གིས་རྨོངས་པར་གྱུར་པ་དང་། སྐྱེས་བུ་མཛངས་པ་དག་གིས་སྨད་པ་དང་། ཁྲོ་བས་ཟིལ་གྱིས་ནོན་ཅིང་སྡིག་པའི་ལས་བྱེད་པ་དང་། སངས་རྒྱས་དང་། བྱང་ཆུབ་སེམས་དཔའ་རྣམས་ཀྱིས་ཡོངས་སུ་སྤངས་པ་དང་། ལོངས་སྤྱོད་ཀྱི་རྒྱགས་པས་མྱོས་པ་དང་། སེར་སྣ་ཅན་དུ་གྱུར་པ་དང་། གཞན་ལ་གནོད་པར་མངོན་པར་དགའ་ཞིང་ཆོས་སྒོམ་པར་མི་དགའ་བ་ཡིན་ཏེ། རྒྱལ་པོ་ཆེན་པོ་སྐྱེས་བུ་དམ་པ་མ་ཡིན་པ་སྐྱེས་བུ་དམ་པ་མ་ཡིན་པའི་ལས་ལ་མངོན་པར་དགའ་ཞིང་སྐྱེས་བུ་དམ་པའི་ལས་ལ་མི་དགའ་བ་དེ་ལ་ལྟོས། རྒྱལ་པོ་ཆེན་པོ་འདོད་པ་རྣམས་ལ་སྟེན་ཅིང་ངན་འགྲོར་འགྲོ་བར་འཇུག་པ་དེ་ནི་སྐྱེས་པའི་སྐྱེས་བུའི་སྐྱོན་གསུམ་པ་ཡིན་ནོ། །</p>
<p>དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>འདོད་པ་རྣམས་ཀྱི་གཞིས་ནི་སྐྱེས་བུ་རྣམ་ཉམས་ཤིང་། །</p>
<p>གཞི་དེ་ལས་ནི་སྡིག་པ་དག་ཀྱང་རབ་ཏུ་བྱེད། །</p>
<p>ལོག་པར་ལྟ་བས་རྨོངས་ནས་འདིར་ནི་འཁྱམ་འགྱུར་ཞིང་། །</p>
<p>དེ་ནི་རྣམ་པར་འཁྲུལ་པས་ངན་འགྲོར་འགྲོ་བར་འགྱུར། །</p>
<p>ལོག་དང་ལྡན་པས་ཡོན་ཏན་ཀུན་གྱིས་རྣམ་སྤངས་ཤིང་། །</p>
<p>དེ་ནི་རྟོག་པ་མེད་ཅིང་བློ་ཡང་ནོར་པ་ཡིན། །</p>
<p>གང་དག་ཆུ་ཀླུང་དག་ཏུ་ཨུད་པལ་རྩྭ་ཚོལ་ལྟར། །</p>
<p>ལོག་པར་ལྟ་བས་ཡོངས་སུ་འཁོར་བར་བྱེད་པ་ཡིན། །</p>
<p>བདེ་བའི་དོན་དུ་བདག་ཉིད་ཡོངས་སུ་སྐྱོང་བྱེད་ཅིང་། །</p>
<p>ཆོས་མ་ཡིན་ལ་ཆགས་པའི་མི་རྣམས་མང་པོ་དག །དེ་བཞིན་བདེ་བའི་རྒྱུ་ཕྱིར་འདོད་པ་རྣམས་ཚོལ་བ། །</p>
<p>དེ་དག་གཏི་མུག་རྨོངས་པས་སེམས་ཅན་དམྱལ་བར་འགྲོ། །</p>
<p>གང་དག་འདོད་པ་རྣམས་ཀྱི་དོན་དུ་རྟག་ཏུ་ནི། །</p>
<p>དེ་བཞིན་སེམས་ལ་གཅགས་པའི་སྐྱེས་བུ་ཐ་མ་དང་། །</p>
<p>འདོད་པའི་བདག་ཉིད་ཅན་དང་སྐྱེ་བོ་སྡིག་ཅན་དང་། །</p>
<p>འདུ་ཤེས་ལོག་པ་དག་ལ་བདེ་བ་ག་ལ་ཡོད། །</p>
<p>མི་རྣམས་དེ་དག་བྱས་པ་མི་གཟོ་སྡིག་བཅས་ཤིང་། །</p>
<p>དད་པ་རྣམ་ཉམས་ཚུལ་འཆོས་གུས་པ་མེད་པ་དང་། །</p>
<p>འཕགས་པའི་ཚོགས་ཀྱིས་རྟག་ཏུ་རྣམ་པར་སྤངས་པས་ན། །</p>
<p>དམྱལ་བ་བཟོད་བརླག་ཤིན་ཏུ་འཇིགས་སུ་རུང་བར་ལྟུང་། །</p>
<p>གཟུགས་དང་སྒྲ་དང་རོ་ལ་ཆགས་པའི་མི་རྣམས་ནི། །</p>
<p>བྱང་ཆུབ་སེམས་དཔའ་རྣམས་དང་མཁས་པ་མི་མཆོད་ཅིང་། །</p>
<p>ལོག་པར་ལྟ་བས་ཆོས་ཀྱང་ཉན་པར་མི་བྱེད་ལ། །</p>
<p>ལན་འགའ་འང་དགེ་འདུན་ལེགས་པར་མཆོད་པར་མི་བྱེད་པས། །</p>
<p>འཕགས་པ་རྣམས་ཀྱིས་རྣམ་སྤངས་ངན་སོང་ལྟུང་བས་ན། །</p>
<p>དེ་ཕྱིར་མིའི་སྲིད་པ་འདི་ནི་རྙེད་པ་ལ། །</p>
<p>སྦྱིན་དུལ་ཡང་དག་སྡོམ་ལ་ངེས་པར་སྟེན་ཅིག་དང་། །</p>
<p>དེ་ལས་བྱང་ཆུབ་དམ་པ་མཆོག་ཀྱང་ཐོབ་པར་འགྱུར། །</p>
<p>རྒྱལ་པོ་ཆེན་པོ་གཞན་ཡང་སྐྱེས་པ་ནི་བཟོའི་གནས་སྣ་ཚོགས་དང་། ལས་ཀྱི་གནས་སྣ་ཚོགས་འདི་དག་གིས་འཚོ་བར་བྱེད་དེ། རྒྱལ་པོ་ཆེན་པོ་འདི་ལྟར་ཡི་གེའམ། །</p>
<p>རྩིས་སམ། གྲངས་སམ། ལག་རྩིས་སམ། མཚོན་ཆའམ། རྒྱལ་པོ་ལ་ཞོ་ཤས་འཚོ་བའམ། ཞིང་ལས་སམ། ཚོང་བྱེད་པའམ། བ་ལང་འཚོ་བའམ། དེ་ལྟ་བུའི་བཟོའི་གནས་སྣ་ཚོགས་དང་། ལས་ཀྱི་གནས་སྣ་ཚོགས་དག་གིས་འཚོ་བར་བྱེད་ཅིང་འདི་ལྟ་སྟེ། ནོར་གྱི་ཕྱིར་ལམ་མ་ཡིན་པར་ཡང་འགྲོ་བར་བྱེད། ལམ་ངན་པར་ཡང་འགྲོ་བར་བྱེད། གཅོང་རོང་དང་ཆུ་ཀླུང་ཅན་གྱི་ལམ་དུ་ཡང་འགྲོ་བར་བྱེད། མཚོན་ཆའི་ལམ་དུ་ཡང་འགྲོ་བར་བྱེད། རྒྱ་མཚོར་འཇུག་པར་ཡང་འཇུག་པར་བྱེད། གྲང་བའི་དུས་ན་ཡང་ལྷགས་པས་གནོད་པར་བྱེད། དྲོ་བའི་དུས་ན་ཡང་ཚ་བས་གནོད་པར་བྱེད་ཅིང་བཀྲེས་པ་དང་། སྐོམ་པ་དག་གིས་གནོད་བཞིན་དུ་འགྲོ་བ་ལ་ཡང་སྤྲོ་བར་བྱེད་དེ། ལོངས་སྤྱོད་ཡོངས་སུ་ཚོལ་བ་ན་དེ་ལྟ་བུའི་སྡུག་བསྔལ་དག་གིས་ལོངས་སྤྱོད་ཡོངས་སུ་བཙལ་ནས་ཀྱང་རང་གི་འཚོ་བ་དག་གི་ཕྱིར་ཉེ་བར་སྒྲུབ་པར་བྱེད་པས་དགེ་སྦྱོང་དང་བྲམ་ཟེ་དག་དང་། བཀྲེན་པ་དང་། སྡུག་ཕོངས་པ་དང་། སློང་མོ་བ་དག་ལ་སྦྱིན་པ་སྦྱིན་པར་མི་བཟོད་ཅིང་བུད་མེད་རྣམས་ཀྱིས་དབང་དུ་བྱས་པ་དང་། བུད་མེད་རྣམས་ཀྱིས་ཐུལ་འོག་ཏུ་ཆུད་པ་དང་། བུད་མེད་རྣམས་ཀྱིས་བསྐོལ་བ་དང་། བུད་མེད་རྣམས་ལ་བྱམས་པ་དེ་ཉིད་ཀྱིས་བུད་མེད་དེ་དག་ཉིད་གསོ་བའི་ཕྱིར་སྦྱིན་པ་སྦྱིན་པ་དང་། ཚུལ་ཁྲིམས་ཡང་དག་པར་ལེན་པར་མི་ནུས་ཤིང་དེ་དེ་ལ་ཆགས་ལ་བུད་མེད་རྣམས་ཀྱིས་སྤྱོས་པ་བཟོད་པར་བྱེད་ཅིང་བུད་མེད་ཀྱིས་བསྡིགས་པ་དང་། བལྟས་པ་དང་། བརྒྱབ་པ་དག་ཀྱང་བཟོད་པར་བྱེད་དེ། དེ་སྐྱེས་པར་གྱུར་ཀྱང་བུད་མེད་ཀྱིས་བསྡིགས་པ་དང་དུ་ལེན་ཅིང་། མི་དགའ་བ་མེད་པར་དེའི་ངོར་ལྟ་བར་བྱེད་པ་ནི་འདོད་པའི་གཞིས་བུད་མེད་ཀྱི་དབང་དུ་སོང་བ་ཡིན་ཏེ། རྒྱལ་པོ་ཆེན་པོ་བུད་མེད་ལ་སྟེན་ཅིང་ངན་འགྲོར་འགྲོ་བར་འཇུག་པ་དེ་ནི་སྐྱེས་པ་བུད་མེད་ལ་བརྐམ་ཞིང་ངན་སྐྱུགས་ཀྱི་སྒོ་ལ་གདུ་བ་དང་། མི་གཙང་བ་ལ་དགའ་བ་དང་། ཤེས་བཞིན་མེད་པར་སྤྱོད་པའི་སྐྱེས་བུའི་སྐྱོན་བཞི་པ་ཡིན་ཏེ། རྒྱལ་པོ་ཆེན་པོ་སྐྱོན་དེ་དག་དང་ལྡན་པའི་སྐྱེས་པ་ནི་འདོད་པ་རྣམས་ཀྱི་དབང་དུ་འགྲོ་བ་ཡིན་ནོ། །</p>
<p>དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>འདོད་པ་རྣམས་ནི་ཚོལ་བ་དང་། །</p>
<p>རབ་ཏུ་མྱོས་པ་ག་ལ་བདེ། །</p>
<p>འདོད་པ་དམན་པ་རྣམས་སྟེན་པ། །</p>
<p>དེ་ནི་གང་གིས་བདེ་བར་འགྱུར། །</p>
<p>སྐྱེས་བུ་དམ་པ་མ་ཡིན་པའི། །</p>
<p>ལས་རྣམས་བྱེད་ཅིང་མི་སྡོམ་ལ། །</p>
<p>འདོད་པའི་འདོད་ཆགས་ཚོལ་བྱེད་པ། །</p>
<p>དེ་དག་རབ་ཉམས་ཆུད་ཀྱང་ཟ། །</p>
<p>མི་རྣམས་གང་དག་མི་མཁས་པ། །</p>
<p>རྔ་མོ་བོང་བུའི་ཆོས་སྤྱོད་ཅིང་། །</p>
<p>བུད་མེད་མཐོང་ན་རབ་སྙེགས་པ། །</p>
<p>ངན་སྐྱུགས་གནས་ལ་ཕག་རྣམས་བཞིན། །</p>
<p>གང་ལ་བྱིས་པ་གུས་བཅས་པའི། །</p>
<p>འདོད་རྣམས་དྲི་ང་མི་གཙང་ཡང་། །</p>
<p>འདོད་པའི་སྐྱོན་རྣམས་མི་མཐོང་བ། །</p>
<p>ས་ཡི་སྟེང་ན་དམུས་ལོང་བཞིན། །</p>
<p>གཟུགས་ཀྱི་འཆིང་བས་བཅིངས་པ་རྣམས། །</p>
<p>འདོད་པའི་འདུ་ཤེས་རབ་ཏུ་འཇུག །བྱིས་པ་འདོད་རྣམས་སྟེན་པ་དག །ཁྱི་དང་ཝ་རྣམས་ཇི་བཞིན་ནོ། །</p>
<p>སྒྲ་དྲི་རོ་དང་རེག་རྣམས་ཀྱིས། །</p>
<p>གང་ལ་སོ་སོའི་སྐྱེ་བོ་རྣམས། །</p>
<p>བྱིས་པ་འཁོར་བ་ཡོངས་འཁོར་བ། །</p>
<p>སྤྲེའུ་རྣམས་ཕུར་ལ་བཏགས་པ་བཞིན། །</p>
<p>བྱིས་པ་མ་རིག་ཁེབས་པ་རྣམས། །</p>
<p>མུན་པའི་ཕུང་པོས་བསྒྲིབས་གྱུར་ཅིང་། བུད་མེད་རྣམས་ལ་ཆགས་པ་ནི། །</p>
<p>མི་གཙང་གནས་ལ་ཁྭ་བཞིན་ནོ། །</p>
<p>གང་གིས་ངན་འགྲོར་རབ་འཇུག་པ། །</p>
<p>དེ་ནི་བདུད་ཀྱི་སྤྱོད་ཡུལ་ཡིན། །</p>
<p>རོ་མྱང་འདུ་ཤེས་ཆགས་གྱུར་པ། །</p>
<p>ངན་སྐྱུགས་གནས་ལ་སྲིན་བུ་བཞིན། །</p>
<p>གསང་བའི་གཤེད་མ་རྣམས་ཀྱིས་ནི། །</p>
<p>ཇི་ལྟར་མི་ཞིག་བོར་བ་ལྟར། །</p>
<p>ཤེས་ན་ཐར་པ་ཐོབ་འགྱུར་ཞིང་། །</p>
<p>བུད་མེད་དབང་དུ་འགྲོ་མི་འགྱུར། །</p>
<p>འདོད་པ་བུད་མེད་ལྟ་བྱེད་པའི། །</p>
<p>ཀུན་ཏུ་སྦྱོར་ལས་འཇིགས་པ་སྐྱེ། །</p>
<p>བྱིས་པ་མཚན་མར་འཛིན་པ་རྣམས། །</p>
<p>འདོད་པའི་སྲེད་པ་རབ་ཏུ་འཕེལ། །</p>
<p>སོས་ཀའི་དུས་ན་མི་ཞིག་ནི། །</p>
<p>དགོན་པ་ཆེན་པོར་སོང་གྱུར་ནས། །</p>
<p>བྱིས་པས་ལན་ཚྭའི་ཆུ་འཐུངས་ན། །</p>
<p>སྐོམ་པ་ཕྱིར་ཞིང་རབ་སྐྱེད་ལྟར། །</p>
<p>དེ་བཞིན་བདེན་པ་མ་མཐོང་བའི། །</p>
<p>བྱིས་པ་རྨོངས་པས་འཚོ་བ་རྣམས། །</p>
<p>འདི་ན་ཕྱིར་ཞིང་བུད་མེད་ལ། །</p>
<p>འདོད་པའི་སྲེད་པ་བརྟན་པར་འགྱུར། །</p>
<p>ཇི་ལྟར་མི་ལུས་མཛེ་ཅན་ལ། །</p>
<p>སྲོག་ཆགས་རྣམས་ནི་ཟ་བ་ལྟར། །</p>
<p>འདོད་བརྐམ་སོ་སོའི་སྐྱེ་བོ་རྣམས། །</p>
<p>དེ་བཞིན་བུད་མེད་རྣམས་ཀྱིས་ཟོས། །</p>
<p>མི་གཙང་བུམ་པ་ཁྲ་བོ་ཞིག །ཁ་དོག་ལྡན་པར་སྣང་མོད་ཀྱི། །</p>
<p>ནང་ན་ཧ་ལ་ཧ་ལའི་དུག །དྲག་པོ་ཆེན་པོ་ཡོད་པ་ལྟར། །</p>
<p>དེ་བཞིན་བུད་མེད་བརྒྱན་པ་དག །གང་དང་གང་ན་སྣང་བ་ཡང་། །</p>
<p>གཅིན་དང་ཕྱི་སས་གང་བ་ཡི། །</p>
<p>རྐྱལ་བ་རླུང་གིས་གང་བ་བཞིན། །</p>
<p>འབྲུ་མར་གྱིས་ནི་བདར་བའི་མཚོན། །</p>
<p>གོས་ཀྱིས་དཀྲིས་པ་ཇི་བཞིན་དུ། །</p>
<p>དེ་བཞིན་བུད་མེད་བརྒྱན་པ་ཡང་། །</p>
<p>རལ་གྲི་རླིང་བ་གཡོགས་པ་བཞིན། །</p>
<p>ཇི་ལྟར་མེ་དོང་གང་གྱུར་ལ། །</p>
<p>དུ་བ་མེད་ཅིང་འབར་ལྡན་ལྟར། །</p>
<p>བུད་མེད་དེ་བཞིན་མེ་འདྲ་ཞིང་། །</p>
<p>སྲིན་བུ་གཏུམ་པོ་བཞིན་དུ་གཡོ། །</p>
<p>སྲེག་པའི་བསྐལ་པ་འདིར་བྱུང་ན། །</p>
<p>ས་འདི་ཀུན་ཏུ་འབར་གྱུར་ལ། །</p>
<p>རྩྭ་དང་གེལ་པ་འཇིག་འགྱུར་ཞིང་། །</p>
<p>ཆུ་ཀླུང་དག་ཀྱང་སྐམས་པར་འགྱུར། །</p>
<p>འབྱུང་པོ་ཆེན་པོའི་གནས་གྱུར་པ། །</p>
<p>རྒྱ་མཚོ་ཡང་ནི་སྐམ་འགྱུར་ཞིང་། །</p>
<p>རི་བོ་ཆེན་པོ་རྣམས་སྲེག་ལ། །</p>
<p>དེ་བཞིན་ལྷུན་པོའང་འཇིག་པར་འགྱུར། །</p>
<p>རྒྱལ་ཆེན་འབྱུང་པོ་འཛིན་པ་ཡི། །</p>
<p>ས་འདིའང་རྣམ་པར་འཇིག་འགྱུར་ཞིང་། །</p>
<p>བྲག་ཆེན་རྣམས་ནི་འཇིག་འགྱུར་ཡང་། །</p>
<p>སྐྱོབ་པར་བྱེད་པ་ཡོད་མ་ཡིན། །</p>
<p>ཇི་ལྟར་མེ་ཡིས་རིར་བཅས་དང་། །</p>
<p>རྒྱ་མཚོར་བཅས་པ་སྲེག་པ་ལྟར། །</p>
<p>དེ་བཞིན་བུད་མེད་མེ་འདྲ་སྟེ། །</p>
<p>གཏུམ་ཞིང་སྐྱེས་བུ་གཡོ་བར་བྱེད། །</p>
<p>སྣབས་དང་མཆིལ་མ་ཁ་ཆུ་དང་། །</p>
<p>ཀླད་རྒྱས་རུལ་པའི་ཀླད་པ་དང་། །</p>
<p>ལུས་ལས་དྲི་ང་འཛག་དེ་ལ། །</p>
<p>བྱིས་པ་རྣམས་ནི་སྦྲང་རྩི་བཞིན། །</p>
<p>ཁ་སྒོ་རུས་པས་གང་བ་དང་། །</p>
<p>ཤ་དང་ལྤགས་ལ་སོགས་བསགས་ཤིང་། །</p>
<p>དེ་བཞིན་ལུས་ནི་འབྲས་འདྲ་སྟེ། །</p>
<p>དྲི་ང་སྨད་པར་བྱ་བ་ཡིན། །</p>
<p>མི་གཙང་སྣ་ཚོགས་གང་བ་དང་། །</p>
<p>འབྲས་ནི་སྨིན་པར་གྱུར་པ་ལྟར། །</p>
<p>དེ་ལྟར་ལུས་འདི་མི་གཙང་བ། །</p>
<p>སྣ་ཚོགས་རྣམས་ཀྱི་སྣོད་ཡིན་ནོ། །</p>
<p>ལྟོ་ནི་གཉེ་མ་མཚེར་པ་དང་། །</p>
<p>གློ་བས་གང་ཞིང་མཁལ་མ་དང་། །</p>
<p>ཁྲག་དང་མཁྲིས་པས་གང་གྱུར་ལ། །</p>
<p>ཀླད་རྒྱས་ཀྱིས་ནི་ཀླད་པ་གང་། །</p>
<p>ཁོང་པའི་ནང་ན་སྲིན་བུའི་རིགས། །</p>
<p>བརྒྱད་ཁྲི་པོ་དག་གནས་གྱུར་ཀྱང་། །</p>
<p>གཏི་མུག་དྲ་བས་བསྒྲིབས་པ་ཡི། །</p>
<p>བྱིས་པ་རྣམས་ཀྱིས་མི་མཐོང་ངོ་། །</p>
<p>རྨ་སྒོ་དགུ་ནས་རྟག་ཏུ་ནི། །</p>
<p>མི་གཙང་རུལ་བ་ཟག་གྱུར་ཀྱང་། །</p>
<p>སྨྲ་བ་དག་དང་ལྟ་བ་ལ། །</p>
<p>བྱིས་པ་རྣམས་ནི་མཚན་མར་འཛིན། །</p>
<p>གང་ཞིག་ཀུན་གྱིས་སྨད་པའི་ཡུལ། །</p>
<p>ཆགས་པ་རྣམས་ཀྱིས་ཕྱིས་མི་ཤེས། །</p>
<p>མི་གཙང་སྤྱོད་ཡུལ་བྱིས་པ་རྣམས། །</p>
<p>སྣབས་དང་མཆིལ་མ་ཟ་བར་བྱེད། །</p>
<p>སྨད་པར་འོས་ལ་ཆགས་བྱེད་པ། །</p>
<p>སྦྲང་བུ་རྣམས་ཀྱིས་རྨ་མཐོང་བཞིན། །</p>
<p>མཆན་ཁུང་དག་ནས་རྡུལ་འཛག་ཅིང་། །</p>
<p>སྨད་པའི་དྲི་ནི་འབྱུང་བར་འགྱུར། །</p>
<p>བྱིས་པ་སྡུག་བསྔལ་ཆགས་བྱེད་པ། །</p>
<p>དེ་དག་བདག་ལ་གནོད་ཕྱིར་གཡོ། །</p>
<p>དེས་ནི་མྱུར་དུ་ཕོངས་གྱུར་ཏེ། །</p>
<p>ཉ་རྣམས་ཆུ་ནས་བཏོན་པ་བཞིན། །</p>
<p>འཇིགས་རུང་ལག་ན་མཚོན་ཐོགས་ཀྱིས། །</p>
<p>ཇི་ལྟར་མི་ཞིག་གཙེས་པ་ལྟར། །</p>
<p>མཚོན་འདྲའི་བུད་མེད་སྡིག་ཅན་གྱིས། །</p>
<p>འདོད་ལ་ཆགས་རྣམས་དེ་བཞིན་ནོ། །</p>
<p>རྣམ་རྒྱལ་ལག་ན་མཚོན་ཐོགས་པས། །</p>
<p>ཇི་ལྟར་རྒྱལ་པོ་གཙེས་པ་ལྟར། །</p>
<p>འདོད་ཆགས་མེ་དང་འདྲ་བ་ཡིས། །</p>
<p>འདོད་ལ་ཆགས་རྣམས་དེ་བཞིན་སྲེག །ཤེན་པའི་གནས་ལ་ཁྱི་རྣམས་ལྟར། །</p>
<p>མྱང་བར་འདུ་ཤེས་བྱིས་པ་རྣམས། །</p>
<p>ཇི་ལྟར་སྒྲ་ཡིས་སྐྲག་པ་ལྟར། །</p>
<p>མྱུར་དུ་སྡུག་བསྔལ་མྱོང་བར་འགྱུར། །</p>
<p>རང་གི་ལས་ཀྱི་ཉེས་པ་ཡིས། །</p>
<p>དེ་ལ་སྐྱོབ་པ་མེད་པ་ལྟར། །</p>
<p>དེ་བཞིན་བདག་གི་ཉེས་པ་ཡིས། །</p>
<p>སེམས་ཅན་རྣམས་ནི་ངན་འགྲོར་འགྲོ། །</p>
<p>དེ་དག་སངས་རྒྱས་ཆོས་སྤངས་ནས། །</p>
<p>བུད་མེད་རྣམས་ཀྱི་རྣག་ལ་སྟེན། །</p>
<p>སེམས་ནི་རོ་ལ་ཆགས་གྱུར་པ། །</p>
<p>དེ་ཡིས་ངན་འགྲོར་འགྲོ་བར་འགྱུར། །</p>
<p>ཇི་ལྟར་སྤྲེའུ་ཞིག་ཤིང་ལས་ནི། །</p>
<p>ཤིང་གཞན་དུ་ནི་རྒྱུ་བའི་ཚེ། །</p>
<p>དེ་ནི་གནས་དེར་གཙེས་གྱུར་ན། །</p>
<p>དེ་ཉིད་དུ་ནི་སྡུག་བསྔལ་འགྱུར། །</p>
<p>དེ་བཞིན་འདོད་ལ་བརྐམ་པ་དང་། །</p>
<p>སྡུག་བསྔལ་འདོད་ཆགས་སྟེན་པ་དང་། །</p>
<p>གཏི་མུག་རྒྱ་ལ་ཐོགས་པ་རྣམས། །</p>
<p>དུས་ནི་ཡང་དང་ཡང་དུ་འདའ། །</p>
<p>མི་བཀྲེན་རྣམས་ནི་གསལ་ཤིང་ལ། །</p>
<p>རབ་ཏུ་བཙུགས་ནས་འཕྱང་བ་ལྟར། །</p>
<p>དེ་བཞིན་འདོད་ལ་ཆགས་པ་རྣམས། །</p>
<p>ཤལ་མ་ལི་ནི་མཐོ་ལ་འཕྱང་། །</p>
<p>ཇི་ལྟར་མོན་སྲན་སྡེའུ་དང་གྲེའུ། །</p>
<p>ལྕགས་ཟངས་རྣམས་སུ་བླུགས་བྱས་ནས། །</p>
<p>མེས་ནི་རབ་ཏུ་བསྲེགས་པ་ན། །</p>
<p>དབུ་བར་བཅས་ཤིང་ཁོལ་བ་ལྟར། །</p>
<p>དེ་བཞིན་དགེ་བ་མ་མཐོང་ཞིང་། །</p>
<p>འདོད་ལ་ཆགས་པའི་སྐྱེ་བོ་རྣམས། །</p>
<p>ཤི་ནས་ངན་སོང་འགྲོ་འགྱུར་ཞིང་། །</p>
<p>ལྕགས་ཟངས་རྣམས་སུ་བཙོ་བར་འགྱུར། །</p>
<p>མི་རྣམས་གང་དག་སྡིག་བྱེད་པའི། །</p>
<p>སེམས་ཅན་སྡིག་པ་རྣམས་ཀྱི་གནས། །</p>
<p>ཟངས་ནི་བྱེ་བ་དྲུག་ཅུ་དང་། །</p>
<p>གཞན་ཡང་བཞི་པོ་དག་ཡིན་ནོ། །</p>
<p>ཟངས་ནི་སོ་སོ་རེ་རེ་ལ། །</p>
<p>ཚད་ནི་དམིགས་སུ་ཡོད་མིན་ཞིང་། །</p>
<p>མེ་ཡི་ཕུང་པོར་ལྡན་རྣམས་སུ། །</p>
<p>བསྐལ་པ་དུ་མར་བཙོ་བར་འགྱུར། །</p>
<p>ཁ་ཅིག་ཟངས་རྣམས་དེ་དག་ཏུ། །</p>
<p>རང་གི་ལས་ཀྱིས་བསྐལ་བརྒྱ་འམ། །</p>
<p>ཉིས་བརྒྱ་སུམ་བརྒྱ་ཚང་བར་འཚེད། །</p>
<p>ཡང་ན་བཞི་བརྒྱར་བཙོ་བར་འགྱུར། །</p>
<p>ཕྲ་སྐམ་རྣོན་པོ་རྣམས་ཀྱིས་ནི། །</p>
<p>བཟུང་ཞིང་ཡང་དང་ཡང་སྨྱུགས་པས། །</p>
<p>དེ་དག་ཤ་ནི་ཡོད་མིན་ཞིང་། །</p>
<p>དུང་ལྟར་དཀར་བ་རྣམས་སུ་འགྱུར། །</p>
<p>ལྕགས་ཀྱི་གཞོང་པར་འཇུག་ནས་ནི། །</p>
<p>རབ་ཏུ་ཚ་ཞིང་འདྲེན་པ་མེད། །</p>
<p>ཤི་ཞིང་ཤི་ཞིང་སྐྱེ་འགྱུར་ཏེ། །</p>
<p>རང་གི་ལས་ཀྱིས་གནས་པར་འགྱུར། །</p>
<p>གང་ཚེ་དམྱལ་བའི་སྲུངས་རྣམས་ཀྱིས། །</p>
<p>ངན་པའི་མི་རྣམས་དེ་དག་ནི། །</p>
<p>གཏུན་ལ་སོགས་པས་བརྡུངས་པས་ནི། །</p>
<p>ཤ་རྐང་རུས་པ་ཕྱེ་མར་འགྱུར། །</p>
<p>དེ་ཡིས་ཚེ་ན་དེ་དག་ལ། །</p>
<p>ཤིན་ཏུ་གྲང་བའི་རླུང་ཡང་ལྡང་། །</p>
<p>དེས་ནི་དམྱལ་བའི་སེམས་ཅན་རྣམས། །</p>
<p>སྡུག་བསྔལ་གྱུར་པ་དེ་ལས་འཚོ། །</p>
<p>མི་རྣམས་གང་དག་སྡིག་བྱེད་པ། །</p>
<p>གཏུན་བུ་དྲག་པོ་རྣམས་ཀྱིས་འཇོམས། །</p>
<p>སྟ་རེ་རྣམས་ཀྱིས་གཤེག་པ་དང་། །</p>
<p>དེ་བཞིན་གསལ་ཤིང་འཛུགས་པར་འགྱུར། །</p>
<p>མི་རྣམས་གང་དག་སྡིག་བྱེད་པའི། །</p>
<p>སེམས་ཅན་རྣམས་ཀྱི་ལུས་ལ་ནི། །</p>
<p>ལྕགས་མདུང་རྩེ་མོ་བཞི་པ་དང་། །</p>
<p>རྩེ་གསུམ་པ་དང་རྩེ་ལྔ་འབབ། །</p>
<p>མི་རྣམས་གང་དག་སྡིག་བྱེད་པ། །</p>
<p>རལ་གྲིའི་མཆུ་ཅན་ཁྭ་རྣམས་ཀྱིས། །</p>
<p>མགོ་དང་གླད་པ་བཏོགས་འགྱུར་ཞིང་། །</p>
<p>ཝ་དང་སྤྱང་ཀིས་ཟོས་པར་འགྱུར། །</p>
<p>མི་རྣམས་གང་དག་སྡིག་བྱེད་པ། །</p>
<p>ངན་སྐྱུགས་རུལ་པ་དྲི་ང་ཞིང་། །</p>
<p>ཀུན་གྱིས་སྨད་པར་ལྟུང་འགྱུར་ལ། །</p>
<p>སྤུ་གྲིའི་ཆུ་ཀླུང་རྣམས་སུ་ལྟུང་། །</p>
<p>མི་རྣམས་གང་དག་སྡིག་བྱེད་པ། །</p>
<p>རབ་ཏུ་ཚ་བར་སྲེག་འགྱུར་ཞིང་། །</p>
<p>ངུ་འབོད་དང་ནི་ངུ་འབོད་ཆེ། །</p>
<p>ཐིག་ནག་ཏུ་ཡང་སྲེག་པར་འགྱུར། །</p>
<p>མི་རྣམས་གང་དག་སྡིག་བྱེད་པ། །</p>
<p>ཐིག་ནག་ཏུ་ནི་སྐྱེས་ནས་ཀྱང་། །</p>
<p>ཡང་དང་ཡང་དུ་མེ་མུར་དང་། །</p>
<p>སྤུ་གྲིའི་ཆུ་ཀླུང་རྣམས་སུ་ལྟུང་། །</p>
<p>གང་ཚེ་ལྕགས་ཀྱི་ཟངས་པོ་ཆེར། །</p>
<p>མི་རྣམས་དེ་དག་འཚེད་པ་ན། །</p>
<p>ཁྱི་རྣམས་ཀྱིས་ནི་གཙེས་གྱུར་ནས། །</p>
<p>དེ་དག་བདེ་བ་ཚོལ་བར་བྱེད། །</p>
<p>མི་རྣམས་གང་དག་སྡིག་བྱེད་པ། །</p>
<p>དམྱལ་བ་དྲག་པོ་ཆེན་པོར་ནི། །</p>
<p>ལྷུང་ནས་དཔུང་གཉེན་ཡོད་མིན་ཞིང་། །</p>
<p>ལྕགས་ཀྱི་ཐུ་ལུམ་ཟ་བར་འགྱུར། །</p>
<p>མི་རྣམས་སྡིག་པ་བྱེད་པ་དག །ལྕགས་ལས་གྲུབ་པའི་བྲག་ཆེན་དང་། །</p>
<p>མི་སྡུག་རི་བོ་རྣམས་ཀྱིས་ནི། །</p>
<p>དེ་ཚེ་ཀུན་ནས་ལུས་འཇོམས་བྱེད། །</p>
<p>དེས་ནི་རང་གིས་ལས་བྱས་པའི། །</p>
<p>འབྲས་བུ་དེ་འདྲ་ཐོབ་གྱུར་ཅིང་། །</p>
<p>དེ་ཡིས་ཚོར་བ་མྱོང་བས་ན། །</p>
<p>དེ་ལ་སྐྱོབ་པ་འགའ་ཡང་མེད། །</p>
<p>ཇི་སྙེད་རྟེན་པ་ཐམས་ཅད་ནི། །</p>
<p>བདག་གི་མདུན་དེར་འགའ་ཡང་མེད། །</p>
<p>དེར་ནི་མགོན་མེད་བདག་གཅིག་པུ། །</p>
<p>སྡུག་བསྔལ་ཚོར་བ་མྱོང་བར་བྱེད། །</p>
<p>གང་དག་བདེ་ཕྱིར་དོན་མིན་པར། །</p>
<p>སྔན་ཆད་ཉེས་པར་སྤྱད་བྱས་ཀྱང་། །</p>
<p>ཕ་མ་དེ་དག་དེ་རིང་ནི། །</p>
<p>རྣམ་པར་གྲོལ་བའི་མཐུ་ཡང་མེད། །</p>
<p>གང་དག་བདེ་ཕྱིར་དོན་མིན་པ། །</p>
<p>སྔན་ཆད་ཉེས་པར་སྤྱད་བྱས་ཀྱང་། །</p>
<p>བུ་དང་བུ་མོ་ཆུང་མ་རྣམས། །</p>
<p>དེ་རིང་བདག་ལ་འགྲོལ་མི་ནུས། །</p>
<p>གང་དག་བདེ་ཕྱིར་དོན་མིན་པར། །</p>
<p>སྔན་ཆད་ཉེས་པར་སྤྱད་བྱས་ཀྱང་། །</p>
<p>མཛའ་བཤེས་ཉེ་དུ་དེ་དག་ཀུན། །</p>
<p>རྣམ་པར་དགྲོལ་བར་ཡོང་མི་ནུས། །</p>
<p>གང་དག་བདེ་ཕྱིར་དོན་མིན་པར། །</p>
<p>སྔན་ཆད་ཉེས་པར་སྤྱད་བྱས་ཀྱང་། །</p>
<p>བདག་གི་རྩ་ལག་དེ་དག་ཀུན། །</p>
<p>དེ་རིང་འགྲོལ་བར་མི་ནུས་སོ། །</p>
<p>འདོད་པ་དམན་པ་རྣམས་སྟེན་ཅིང་། །</p>
<p>དམན་པའི་ཆོས་རྣམས་བསྟེན་ནས་ནི། །</p>
<p>ཉེས་པའི་ལས་རྣམས་བྱེད་པ་དག །དེ་ཡིས་ངན་འགྲོར་འགྲོ་བར་འགྱུར། །</p>
<p>ཤེས་རབ་འཆལ་པ་མནར་མེད་པར། །</p>
<p>སོང་ནས་སྡུག་བསྔལ་ཚོར་བ་མྱོང་། །</p>
<p>སངས་རྒྱས་རྣམས་ཀྱིས་བུད་མེད་དག །ཕྱི་སའི་དྲི་ལྟར་དམན་པར་བསྒྲགས། །</p>
<p>དེ་ཕྱིར་དམན་པ་རྣམས་དང་ནི། །</p>
<p>དམན་པའི་བུད་མེད་རྣམས་སྟེན་པ། །</p>
<p>བྱིས་པ་དེ་ནི་ཕྱི་ས་ཡི། །</p>
<p>རྐྱལ་པ་བཟུང་ནས་གནས་པ་ཡིན། །</p>
<p>ཅི་འདྲའི་ལས་ནི་བྱེད་པ་ལྟར། །</p>
<p>དེ་འདྲའི་འབྲས་བུ་ཐོབ་འགྱུར་ཏེ། །</p>
<p>རྒྱལ་པོ་ཡི་ནི་ཆད་པ་དང་། །</p>
<p>སྡུག་བསྔལ་བཅིང་བའང་མྱོང་བར་འགྱུར། །</p>
<p>བུད་མེད་གཞི་ལས་སྐྱེས་པ་ཡང་། །</p>
<p>གསང་དང་བཅིང་བ་མྱོང་འགྱུར་ཞིང་། །</p>
<p>དམྱལ་སྲུངས་རྣམས་ཀྱིས་སྲེག་པ་དང་། །</p>
<p>ངེས་པར་འཆིང་བའང་མྱོང་བར་འགྱུར། །</p>
<p>བུད་མེད་རྣམས་ལ་བརྐམ་པ་ཡི། །</p>
<p>བློ་ངན་དེ་དག་བདེ་མི་འགྱུར། །</p>
<p>གསལ་ཤིང་མཐོན་པོ་རྣམས་སུ་ནི། །</p>
<p>བཙུགས་ཤིང་ཆུར་ཡང་བཅུག་པར་འགྱུར། །</p>
<p>ས་ཡི་སེར་ཀར་བཅུག་ནས་ནི། །</p>
<p>དེ་བཞིན་རལ་གྲིས་གདབ་པར་འགྱུར། །</p>
<p>དེ་འདྲ་བ་དག་ཐོས་ནས་ནི། །</p>
<p>དེ་དག་ཡི་ཆད་བདེ་མི་འགྱུར། །</p>
<p>རྨོངས་པ་བུད་མེད་ལྷན་ཅིག་ཏུ། །</p>
<p>ཡང་དང་ཡང་དུ་འདུ་འཛི་བྱེད། །</p>
<p>སྡུག་བསྔལ་འདོད་པ་རྣམས་སྟེན་ཅིང་། །</p>
<p>སྨད་པ་རྣམས་ཀྱང་སྨྲ་བར་བྱེད། །</p>
<p>རྨོངས་པ་རྣམས་ཀྱིས་ཆོས་ཐོས་ནས། །</p>
<p>དགེ་བར་གསུངས་ཞེས་རྗོད་བྱེད་ཀྱང་། །</p>
<p>དེ་སེམས་བུད་མེད་ཕྱི་བཞིན་སོང་། །</p>
<p>བྱི་བ་ལ་ནི་བྱི་ལ་བཞིན། །</p>
<p>རྒྱལ་བས་གསུངས་པ་ཐོས་གྱུར་ནས། །</p>
<p>ཡུད་ཙམ་ཞིག་ནི་ཡིད་བྱུང་ཡང་། །</p>
<p>ཧ་ལ་ཧ་ལའི་དུག་འདྲ་བའི། །</p>
<p>འདོད་ཆགས་ཀྱིས་ནི་དེ་ཡང་འཁྲུགས། །</p>
<p>ཇི་ལྟར་ཕག་ནི་ཡུད་ཙམ་ཞིག །དངངས་ཤིང་སྐྲག་པར་བྱུང་གྱུར་ཀྱང་། །</p>
<p>དེས་ནི་ཕྱི་ས་མཐོང་ན་ཡང་། །</p>
<p>ཆགས་པ་སྐྱེད་པར་བྱེད་པ་ལྟར། །</p>
<p>དེ་བཞིན་བྱིས་པ་བདེ་འདོད་རྣམས། །</p>
<p>རྒྱལ་བའི་བསྟན་པ་སྤངས་ནས་ནི། །</p>
<p>འདོད་པ་དམན་པ་རྣམས་བསྟེན་པས། །</p>
<p>དེས་ནི་ངན་འགྲོར་འགྲོ་བར་འགྱུར། །</p>
<p>འདོད་པ་རྣམས་ལ་ཆགས་མྱོས་ནས། །</p>
<p>ཤིན་ཏུ་སྡིག་པའི་ལས་བྱས་ཤིང་། །</p>
<p>ཚུལ་ཁྲིམས་ཅན་དག་བསླུས་བྱས་ནས། །</p>
<p>ཕྱིས་ནི་ངན་འགྲོར་འགྲོ་བར་འགྱུར། །</p>
<p>ཤེས་རབ་ཅན་གྱིས་དལ་རྙེད་ཅིང་། །</p>
<p>དེ་འདྲའི་ཆོས་ནི་ཐོས་གྱུར་ནས། །</p>
<p>འདོད་ཀུན་སྤངས་ནས་འདི་ལ་ནི། །</p>
<p>མཁས་པ་མངོན་པར་རབ་བྱུང་ཤིག །རྒྱལ་པོ་ཆེན་པོ་སྐྱེས་པ་འདོད་པ་ལ་སྟེན་པ་རྣམས་ཀྱི་སྐྱོན་ནི་དེ་དག་ཡིན་ཏེ། འདོད་པའི་གཞི་དང་། འདོད་པའི་རྨ་དང་། འདོད་པ་ལ་ལྷག་པར་ཞེན་པ་རྣམས་ནི་སེམས་ཅན་དམྱལ་བ་པ་རྣམས་ཀྱི་ཚོར་བ་མྱོང་བར་འགྱུར་རོ། །</p>
<p>རྒྱལ་པོ་ཆེན་པོ་དེ་ལྟ་བས་ན་ཁྱོད་ཀྱིས་རྟག་པར་རྒྱུན་ཏུ་སངས་རྒྱས་རྗེས་སུ་དྲན་པ་བསྒོམ་པར་བྱའོ། །</p>
<p>ཁྱོད་ཀྱིས་ལུས་སུ་གཏོགས་པའི་སེམས་རྗེས་སུ་དྲན་པ་བསྒོམ་པར་བྱའོ། །</p>
<p>དེ་ལྟར་བཅོམ་ལྡན་འདས་ཀྱིས་བད་སའི་རྒྱལ་པོ་འཆར་བྱེད་ལ་དེ་ལྟ་དེ་ལྟར་ཆོས་བསྟན་པར་མཛད་དེ། ཆོས་བསྟན་པ་དེས་བད་སའི་རྒྱལ་པོ་འཆར་བྱེད་དེ་བཞིན་གཤེགས་པ་ལ་དགའ་བ་དང་། རབ་ཏུ་དགའ་བ་དང་། མཆོག་ཏུ་དགའ་བ་ཐོབ་པར་གྱུར་ཏོ། །</p>
<p>དེ་ནས་བཅོམ་ལྡན་འདས་ལ་བད་སའི་རྒྱལ་པོ་འཆར་བྱེད་ཀྱིས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་ཇི་ཙམ་དུ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་སྐྱེས་པ་དང་། བུད་མེད་རྣམས་ཀྱི་སྐྱོན་བསམ་གྱིས་མི་ཁྱབ་པའི་བར་དེ་དག་བཀའ་སྩལ་ཅིང་ལེགས་པར་གསུངས་པ་ནི་ངོ་མཚར་ལགས་སོ། །</p>
<p>བཅོམ་ལྡན་འདས་བདག་ནི་བཅོམ་ལྡན་འདས་དང་། ཆོས་དང་དགེ་སློང་གི་དགེ་འདུན་ལ་སྐྱབས་སུ་མཆི་སྟེ། མཚོན་ཆ་སྤངས་ཤིང་དབྱུག་པ་སྤངས་ལ་ངོ་ཚ་མཆིས་ཤིང་སྲོག་ཆགས་འབྱུང་པོ་ཐམས་ཅད་ལ་སྙིང་བརྩེ་བར་ཞུགས་པ་ལགས་ཀྱིས། བཅོམ་ལྡན་འདས་ཀྱིས་བདག་དགེ་བསྙེན་དུ་གཟུང་དུ་གསོལ། བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། བད་སའི་རྒྱལ་པོ་འཆར་བྱེད་དང་། དགེ་སློང་དེ་དག་དང་། བྱང་ཆུབ་སེམས་དཔའ་དེ་དག་དང་། ལྷ་དང་མི་དང་ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །</p>
<p>།འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས་བད་སའི་རྒྱལ་པོ་འཆར་བྱེད་ཀྱིས་ཞུས་པའི་ལེའུ་ཞེས་བྱ་སྟེ་ཉི་ཤུ་རྩ་དགུ་པ་རྫོགས་སོ།། །</p>
<p>།རྒྱ་གར་གྱི་མཁན་པོ་ཛི་ན་མི་ཏྲ་དང་། སུ་རེན་དྲ་བོ་དྷི་དང་། ཞུ་ཆེན་གྱི་ལོ་ཙྪ་བ་བན་དེ་ཡེ་ཤེས་སྡེ་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་པ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>