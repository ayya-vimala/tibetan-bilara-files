<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d562' lang='xct'>
<header>
<ul>
<li class='division'>སྡེ་དགེ 562</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། མ་ཧཱ་ཤཱི་ཏ་བ་ནཱི་སཱུ་ཏྲ། བོད་སྐད་དུ། བསིལ་བའི་ཚལ་ཆེན་པོའི་མདོ། དཀོན་མཆོག་གསུམ་ལ་ཕྱག་འཚལ་ལོ། །</p>
<p>འཇིག་རྟེན་མཁས་པ་རྫོགས་སངས་རྒྱས། །</p>
<p>གང་གིས་ཐོག་མར་རིག་སྔགས་རྣམས། །</p>
<p>འཛམ་བུའི་གླིང་དུ་གསུངས་པ་ཡི། །</p>
<p>སངས་རྒྱས་དཔལ་ལ་ཕྱག་འཚལ་ལོ། །</p>
<p>ད་ལྟར་བྱུང་དང་འདས་པ་དང་། །</p>
<p>མ་བྱོན་སངས་རྒྱས་གང་ལགས་པ། །</p>
<p>ཐམས་ཅད་ལ་ཡང་བདག་ཕྱག་འཚལ། །</p>
<p>དེ་དག་ཀུན་ལ་སྐྱབས་སུ་མཆི། །</p>
<p>འཁོར་ལོ་བསྐོར་བ་བླ་མེད་པ། །</p>
<p>མར་མེ་མཛད་ལ་ཕྱག་འཚལ་ལོ། །</p>
<p>ཆོས་ཀྱི་རྒྱལ་པོ་འོད་མཛད་པ། །</p>
<p>ཐམས་ཅད་གནོན་ལ་ཕྱག་འཚལ་ལོ། །</p>
<p>ཐམས་ཅད་མཁྱེན་པ་གྲགས་ལྡན་པ། །</p>
<p>པདྨའི་བླ་ལ་ཕྱག་འཚལ་ལོ། །</p>
<p>སྤྱན་དང་ལྡན་པ་སྐྱོབ་མཛད་པ། །</p>
<p>རབ་འཐོར་གཤེགས་ལ་ཕྱག་འཚལ་ལོ། །</p>
<p>དེད་དཔོན་བླ་ན་མེད་པ་པོ། །</p>
<p>གྲགས་པའི་བླ་ལ་ཕྱག་འཚལ་ལོ། །</p>
<p>ཉི་ཟླ་ལྟ་བུར་འོད་མཛད་པ། །</p>
<p>བདེ་མཛད་དེ་ལ་ཕྱག་འཚལ་ལོ། །</p>
<p>ཆོས་ཀྱི་མེ་ལོང་སྟོན་པ་པོ། །</p>
<p>དོན་གཟིགས་ལ་ཡང་ཕྱག་འཚལ་ལོ། །</p>
<p>དུལ་བའི་ཚུལ་ཁྲིམས་འཇིགས་མེད་པ། །</p>
<p>རྒྱལ་ཞེས་བྱ་ལ་ཕྱག་འཚལ་ལོ། །</p>
<p>མཚན་མཆོག་སུམ་ཅུ་རྩ་གཉིས་ལྡན། །</p>
<p>སྐར་རྒྱལ་ལ་ཡང་ཕྱག་འཚལ་ལོ། །</p>
<p>རྫོགས་པའི་སངས་རྒྱས་དཔལ་ལྡན་པ། །</p>
<p>རྣམ་པར་གཟིགས་ལ་ཕྱག་འཚལ་ལོ། །</p>
<p>འོད་ཅན་གཟི་བརྗིད་ལྡན་པ་པོ། །</p>
<p>གཙུག་ཏོར་ཅན་ལ་ཕྱག་འཚལ་ལོ། །</p>
<p>ལེགས་པར་མཆོད་པ་གྲགས་ལྡན་པ། །</p>
<p>ཐམས་ཅད་སྐྱོབ་ལ་ཕྱག་འཚལ་ལོ། །</p>
<p>བདུད་དཔུང་རབ་ཏུ་འཇོམས་པ་པོ། །</p>
<p>ལོག་དད་སེལ་ལ་ཕྱག་འཚལ་ལོ། །</p>
<p>བྲམ་ཟེ་དཔལ་དང་ལྡན་པ་པོ། །</p>
<p>གསེར་ཐུབ་དེ་ལ་ཕྱག་འཚལ་ལོ། །</p>
<p>སེམས་ཅན་ཀུན་ལ་ཐུགས་བརྩེ་བ། །</p>
<p>འོད་སྲུང་དེ་ལ་ཕྱག་འཚལ་ལོ། །</p>
<p>ཤཱཀྱ་སེང་གེ་འོད་མཛད་པ། །</p>
<p>གསེར་མདོག་ཅན་ལ་ཕྱག་འཚལ་ལོ། །</p>
<p>སེར་སྣ་མེད་པ་ཐུགས་རྗེ་ཅན། །</p>
<p>བྱམས་པ་ལ་ཡང་ཕྱག་འཚལ་ལོ། །</p>
<p>སངས་རྒྱས་ཀུན་ལའང་ཕྱག་འཚལ་ཏེ། །</p>
<p>དེ་དག་ལ་ནི་བདག་སྐྱབས་མཆི། །</p>
<p>གང་དག་གིས་ནི་ཆོས་བསྟན་པ། །</p>
<p>སངས་རྒྱས་ཀུན་ལ་ཕྱག་འཚལ་ལོ། །</p>
<p>གང་ལ་སངས་རྒྱས་གུས་མཛད་པའི། །</p>
<p>ཆོས་ལ་བདག་ནི་ཕྱག་འཚལ་ལོ། །</p>
<p>གང་ལ་ཕུལ་ན་དོན་ཆེ་བའི། །</p>
<p>དགེ་འདུན་ལ་ཡང་ཕྱག་འཚལ་ལོ། །</p>
<p>ཉན་ཐོས་ཤེས་རབ་མཆོག་གྱུར་པ། །</p>
<p>ཤཱ་རིའི་བུ་ལ་ཕྱག་འཚལ་ལོ། །</p>
<p>རྫུ་འཕྲུལ་ཅན་གྱི་མཆོག་གྱུར་པ། །</p>
<p>མཽད་གལ་བུ་ལ་ཕྱག་འཚལ་ལོ། །</p>
<p>ཆོས་ཀྱི་གཏམ་ལ་འཇིགས་མེད་པ། །</p>
<p>ཀཱ་ཏྱཱའི་བུ་ལ་ཕྱག་འཚལ་ལོ། །</p>
<p>ཉན་ཐོས་སྦྱངས་པའི་མཆོག་གྱུར་པ། །</p>
<p>འོད་སྲུང་ལ་ཡང་ཕྱག་འཚལ་ལོ། །</p>
<p>སྐྱོབ་པ་ཡི་ནི་དབང་གྱུར་པ། །</p>
<p>ཀཽཎྜི་ནྱ་ལ་ཕྱག་འཚལ་ལོ། །</p>
<p>མང་དུ་ཐོས་པ་རིག་སྔགས་འཆང་། །</p>
<p>ཀུན་དགའ་བོ་ལ་ཕྱག་འཚལ་ལོ། །</p>
<p>ལུས་ངན་དང་ནི་ཡུལ་འཁོར་སྲུང་། །</p>
<p>མིག་མི་བཟང་དང་འཕགས་སྐྱེས་པོ། །</p>
<p>ཕྱོགས་བཞི་ཁོ་ར་ཁོར་ཡུག་གི །རྒྱལ་ཆེན་རྣམས་ལ་ཕྱག་འཚལ་ལོ། །</p>
<p>གནོད་སྦྱིན་རྣམས་ཀྱི་སྡེ་དཔོན་མཆོག །ཉི་ཤུ་བརྒྱད་ལ་ཕྱག་འཚལ་ལོ། །</p>
<p>ཕ་མ་མཁན་པོ་སློབ་དཔོན་དང་། །</p>
<p>ལྷ་རྣམས་ལ་ནི་ཕྱག་འཚལ་ལོ། །</p>
<p>དེ་དག་ལ་ནི་ཕྱག་འཚལ་ནས། །</p>
<p>རིག་སྔགས་འདི་ནི་གྲུབ་གྱུར་ཅིག །གང་གི་དོན་དུ་བྱ་བ་ཡི། །</p>
<p>དོན་དེ་བདག་ལ་གྲུབ་གྱུར་ཅིག །སྡང་བར་སེམས་ཤིང་གནོད་བྱེད་པའི། །</p>
<p>མི་མ་ཡིན་རྣམས་གུད་དུ་དེང་། །</p>
<p>གནོད་པར་འདོད་པ་གླགས་ལྟ་རྣམས། །</p>
<p>སྟོན་པའི་བསྟན་པ་མཉན་པར་གྱིས། །</p>
<p>བྱམས་པར་སེམས་ཤིང་ཕན་འདོད་པའི། །</p>
<p>མི་མ་ཡིན་པ་གང་ཡིན་རྣམས། །</p>
<p>ཐམས་ཅད་འདུས་ཤིང་མཐུན་གྱུར་ནས། །</p>
<p>འཇིག་རྟེན་སྐྱོང་བ་རྣམས་ཀྱི་ཚིག །སྟོན་པས་རྗེས་སུ་ཡི་རང་བ། །</p>
<p>དགའ་བའི་སེམས་ཀྱིས་བདག་ལ་ཉོན། །</p>
<p>བསིལ་བའི་ཚལ་གྱི་མདོ་ཆེན་པོ་འདི་ནི་རྒྱལ་པོ་ཆེན་པོ་བཞིའི་བསྲུང་བ་ཆེན་པོ་སྟེ། འཁོར་བཞི་པོ་རྣམས་ལ་ཡོངས་སུ་ཁྱབ་པའོ། །</p>
<p>གནོད་སྦྱིན་དང་། སྲིན་པོ་དང་། དྲི་ཟ་དང་། ཀླུ་དང་། ནམ་མཁའ་ལྡིང་དང་། གསང་བ་པ་དང་། འབྱུང་པོ་དང་། གྲུལ་བུམ་དང་། ཡི་དགས་དང་། སྲུལ་པོ་དང་། ཤ་ཟ་དང་། ལྷ་མ་ཡིན་དང་། རླུང་ལྷ་དང་། སྐེམ་བྱེད་དང་། འཚེ་རྒྱུ་དང་། སྨྱོ་བྱེད་དང་། མི་འམ་ཅི་དང་། གྱེན་དུ་རྒྱུ་དང་། རྒྱུ་བ་དང་། འདུན་པ་དང་། ངན་བྱེད་དང་། གཟི་བྱིན་འཕྲོག་པ་དང་། བརྗེད་བྱེད་དང་། རིམས་དྲག་པོ་དང་། རིམས་ཞག་གཅིག་པ་དང་། ཞག་གཉིས་པ་དང་། ཞག་གསུམ་པ་དང་། ཞག་བཞི་པ་དང་། མི་དང་མི་མ་ཡིན་པ། སྡང་བར་སེམས་པ་དང་། གླགས་ལྟ་བ་དང་། མི་ཕན་པར་འདོད་པ་དང་། གནོད་པར་བྱེད་པ། སངས་རྒྱས་བཅོམ་ལྡན་འདས་ཀྱི་བསྟན་པ་ལ་མི་དགའ་བ་དང་། གནོད་པར་འདོད་པ་དང་། ཕན་པར་མི་འདོད་པ་དང་། བདེ་བར་མི་འདོད་པ་དང་། གྲུབ་པ་དང་། བདེ་བར་མི་འདོད་པ་དང་། འཁོར་བཞི་པོ་རྣམས་ལ་མི་དགའ་བ་དང་། གནོད་པར་འདོད་པ་དང་། ཕན་པར་མི་འདོད་པ་དང་། བདེ་བར་མི་འདོད་པ་དང་། གྲུབ་པ་དང་། བདེ་བར་མི་འདོད་པ་དང་། མིང་འདི་ཞེས་བྱ་བ་ལ་མི་དགའ་བ་དང་། གནོད་པར་འདོད་པ་དང་། ཕན་པར་མི་འདོད་པ་དང་། བདེ་བར་མི་འདོད་པ་དང་། གྲུབ་པ་དང་། བདེ་བར་མི་འདོད་པ་གང་ཡིན་པ་དེ་དག་ནི་བསིལ་བའི་ཚལ་གྱི་མདོ་ཆེན་པོ་འདི་ཐོས་ནས་དེངས་ཤིག །སྐྲག་པར་གྱུར་ཅིག །དངངས་པར་གྱུར་ཅིག །ཀུན་ཏུ་དངངས་པར་གྱུར་ཅིག །འདི་ན་མ་འཁོད་ཅིག །ངན་སེམས་དང་གནོད་སེམས་ཀྱི་མགོ་བོ་ཚལ་པ་བདུན་དུ་འགས་ཏ་རེ། གནོད་སྦྱིན་དང་། སྲིན་པོ་དང་། དྲི་ཟ་དང་། ཀླུ་དང་། ནམ་མཁའ་ལྡིང་དང་། གསང་བ་པ་དང་། འབྱུང་པོ་དང་། གྲུལ་བུམ་དང་། ཡི་དགས་དང་། སྲུལ་པོ་དང་། ཤ་ཟ་དང་། ལྷ་མ་ཡིན་དང་། རླུང་ལྷ་དང་། སྐེམ་བྱེད་དང་། འཚེ་རྒྱུ་དང་། སྨྱོ་བྱེད་དང་། མི་འམ་ཅི་དང་། གྱེན་དུ་རྒྱུ་དང་། རྒྱུ་བ་དང་། འདུན་པ་དང་། ངན་བྱེད་དང་། གཟི་བྱིན་འཕྲོག་པ་དང་། བརྗེད་བྱེད་དང་། རིམས་དྲག་པོ་དང་། རིམས་ཞག་གཅིག་པ་དང་། ཞག་གཉིས་པ་དང་། ཞག་གསུམ་པ་དང་། ཞག་བཞི་པ་དང་། མི་དང་མི་མ་ཡིན་པ་སྡང་བར་སེམས་པ་མ་ཡིན་པ་རྣམས་དང་། གླགས་མི་ལྟ་བ་དང་། ཕན་པར་འདོད་པ་དང་། གནོད་པར་མི་འདོད་པ་དག་སངས་རྒྱས་བཅོམ་ལྡན་འདས་ཀྱི་བསྟན་པ་ལ་དགའ་བ་དང་། དོན་དུ་འགྱུར་བར་འདོད་པ་དང་། ཕན་པར་འདོད་པ་དང་། བདེ་བར་འདོད་པ་དང་། གྲུབ་པ་དང་། བདེ་བར་འདོད་པ་དང་། མིང་འདི་ཞེས་བྱ་བ་ལ་དགའ་བ་དང་། དོན་དུ་འགྱུར་བར་འདོད་པ་དང་། ཕན་པར་འདོད་པ་དང་། བདེ་བར་འདོད་པ་དང་། གྲུབ་པ་དང་། བདེ་བར་འདོད་པ་གང་ཡིན་པ་དེ་དག་ནི་བསིལ་བའི་ཚལ་གྱི་མདོ་ཆེན་པོ་འདི་ཐོས་ནས་འདིར་འཁོད་ཅིག །མ་སྐྲག་ཅིག །མ་དངངས་པར་གྱུར་ཅིག །ཀུན་ཏུ་དངངས་པར་མ་གྱུར་ཅིག །མི་འཇིགས་པ་ཁོ་ནར་གྱུར་ཅིག །མིང་འདི་ཞེས་བྱ་བའི་དོན་དང་། ཕན་པ་དང་། བདེ་བ་དང་། བདེ་བར་གནས་པར་བྱ་བའི་ཕྱིར། བསིལ་བའི་ཚལ་གྱི་མདོ་ཆེན་པོ་འདི་བདག་གིས་བསྟན་ཅིང་བཤད་པར་བྱའོ། །</p>
<p>དེ་ལ་བསིལ་བའི་ཚལ་གྱི་མདོ་ཆེན་པོ་བདག་ལ་བསྲུང་བ་ནི་འདི་ཡིན་ཏེ། སྱཱད་ཡ་ཐེ་དན། ཁ་ཊེ་ཁ་ཊེ། ཁཏྟྱ་སི། པ་ལ་ཀ་བ་ཊེ། རོ་ག་བྷ་དྲི་ག་ཎེ། ཧི་ལི་ཧི་ལི། དུ་མ་ཏེ། གྲྀཏྟ་ཏི། ཨ་ཛ་ཊི། ཀ་ཐ་རི། མ་སཱ་ར་ཀལྤེ། ས་མནྟེ་ན། ཙ་ཏུདྡི་ཤི །ཡོ་ཛ་ན་ཤ་ཏ། ཨཱཏྨ་རཀྵ། ཨ་ན་ཏི་ཀྲ་མ་ཎི། སརྦ་བི་ཧེ་ཋ་ཀེ་བྷྱཿན་མོ་བྷ་ག་བ་ཏེ། བུད་དྷ་སྱ། སིད་དྷྱནྟུ་མནྟྲ་པ་དཱ། ད་ར་དུ་བི་དྱཱ། བྲཧྨ་ཎོ། མ་ན་དུ་སྭཱ་ཧཱ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན། དུར་ཁྲོད་ཆེན་པོ་བསིལ་བའི་ཚལ་འཇིགས་སུ་རུང་བ་སྐྱི་བུང་ཞེས་བྱེད་པ་ན། དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་སོ། །</p>
<p>དེ་ནས་རྒྱལ་པོ་ཆེན་པོ་བཞི་ལུས་ངན་དང་། ཡུལ་འཁོར་སྲུང་དང་། མིག་མི་བཟང་དང་། འཕགས་སྐྱེས་པོ་བུ་དང་བཅས། བློན་པོ་དང་བཅས། འཁོར་དང་བཅས། མངག་གཞུག་པ་དང་བཅས། ཕོ་ཉ་དང་བཅས། གཡོག་འཁོར་དང་བཅས་པ་ཁ་དོག་འཕགས་པ་དག་ནམ་ཕྱེད་ན་ལྷགས་ནས་གྲོས་མཐུན་པར་དུར་ཁྲོད་ཆེན་པོ་བསིལ་བའི་ཚལ་དུ་དོང་སྟེ། རང་བཞིན་གྱི་ཁ་དོག་དང་མཐུས་འོད་ཆེན་པོས་སྣང་བར་བྱས་ནས། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ནས་ལན་གསུམ་བསྐོར་བ་བྱས་ནས་ཐལ་མོ་སྦྱར་ཏེ། བཅོམ་ལྡན་འདས་འབའ་ཞིག་ལ་ཕྱག་འཚལ་ཞིང་ཕྱོགས་གཅིག་ཏུ་འཁོད་དོ། །</p>
<p>ཕྱོགས་གཅིག་ཏུ་འཁོད་ནས་རྒྱལ་པོ་ཆེན་པོ་བཞིས་བཅོམ་ལྡན་འདས་ལ་ཚིགས་སུ་བཅད་པས་བསྟོད་པ། འཇིག་རྟེན་མཁས་པ་རྫོགས་སངས་རྒྱས། །</p>
<p>དཔའ་ཆེན་ཁྱོད་ལ་ཕྱག་འཚལ་ལོ། །</p>
<p>གཽ་ཏམ་ཁྱོད་ཀྱིས་གང་མཁྱེན་པ། །</p>
<p>དེ་ནི་ལྷ་རྣམས་མ་འཚལ་ཏོ། །</p>
<p>ལན་གཉིས་ལན་གསུམ་དུ་ཡང་རྒྱལ་པོ་ཆེན་པོ་བཞིས་བཅོམ་ལྡན་འདས་ལ་ཚིགས་སུ་བཅད་ནས་བསྟོད་པ། འཇིག་རྟེན་མཁས་པ་རྫོགས་སངས་རྒྱས། །</p>
<p>དཔའ་ཆེན་ཁྱོད་ལ་ཕྱག་འཚལ་ལོ། །</p>
<p>གཽ་ཏམ་ཁྱོད་ཀྱིས་གང་མཁྱེན་པ། །</p>
<p>དེ་ནི་ལྷ་རྣམས་མ་འཚལ་ཏོ། །</p>
<p>དེ་ནས་བཅོམ་ལྡན་འདས་ལ་རྒྱལ་པོ་ཆེན་པོ་བཞིས་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་ཡུལ་དང་འཕྲོད་ལགས་སམ། འཚོ་བ་དང་ལྡན་ལགས་སམ། བཙུན་པ་བཅོམ་ལྡན་འདས་སྐུ་བདེ་ལགས་སམ། སྙུན་མི་མངའ་ལགས་སམ། ཉམ་ང་བ་མ་མཆིས་སམ། བཅོམ་ལྡན་འདས་ཀྱི་སྐུ་ལ་གནོད་པ་མི་མངའ་ལགས་སམ། བཅོམ་ལྡན་འདས་ལ་གནོད་སྦྱིན་དང་། སྲིན་པོ་དང་། དྲི་ཟ་དང་། ཀླུ་དང་། ནམ་མཁའ་ལྡིང་དང་། གསང་བ་པ་དང་། འབྱུང་པོ་དང་། གྲུལ་བུམ་དང་། ཡི་དགས་དང་། སྲུལ་པོ་དང་། ཤ་ཟ་དང་། ལྷ་མ་ཡིན་དང་། རླུང་ལྷ་དང་། སྐེམ་བྱེད་དང་། འཚེ་རྒྱུ་དང་། སྨྱོ་བྱེད་དང་། མི་འམ་ཅི་དང་། གྱེན་དུ་རྒྱུ་དང་། རྒྱུ་བ་དང་། འདུན་པ་དང་། ངན་བགྱིད་དང་། གཟི་བྱིན་འཕྲོག་པ་དང་། བརྗེད་བྱེད་དང་། རིམས་དྲག་པོ་དང་། རིམས་ཞག་གཅིག་པ་དང་། ཞག་གཉིས་པ་དང་། ཞག་གསུམ་པ་དང་། ཞག་བཞི་པ་དང་། མི་དང་། མི་མ་ཡིན་པ་སྡང་བར་སེམས་པ་དང་། གླགས་ལྟ་བ་དང་། ཕན་པར་མི་འདོད་པ་དང་། གནོད་པར་བགྱིད་པ་དག་ལས་གནོད་པར་བགྱིད་པར་སེམས་པ་ལྟ་མ་མཆིས་ལགས་སམ། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་རྒྱལ་པོ་ཆེན་པོ་བཞི་ལ་འདི་སྐད་ཅེས་བཀའ་སྩལ་ཏོ། །</p>
<p>ཀྱེ་རྒྱལ་པོ་ཆེན་པོ་དག་ང་ལ་ནི་ཐམས་ཅད་ཡོད་དེ། ཡུལ་དང་ཡང་འཕྲོད། འཚོ་བ་དང་ཡང་ལྡན། ལུས་ཀྱང་བདེ། ནད་ཀྱང་མེད། ཉམ་ང་བ་ཡང་མེད་དོ། །</p>
<p>ཀྱེ་རྒྱལ་པོ་ཆེན་པོ་དག་ངའི་ལུས་ལ་ནི་གནོད་པ་ཡང་མེད་དོ། །</p>
<p>ཀྱེ་རྒྱལ་པོ་ཆེན་པོ་དག་ངས་ནི་འཇིག་རྟེན་ལྷ་དང་བཅས་པ། བདུད་དང་བཅས་པ། ཚངས་པ་དང་བཅས་པ། དགེ་སྦྱོང་དང་། བྲམ་ཟེར་བཅས་པའི་སྐྱེ་དགུ་དང་། ལྷ་དང་མིར་བཅས་པའི་ནང་ན་གང་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་གནོད་པ་བྱེད་པར་སེམས་པ་ཡང་དག་པར་མ་མཐོང་ངོ་། །</p>
<p>ཀྱེ་རྒྱལ་པོ་ཆེན་པོ་དག་དེ་ལྟ་མོད་ཀྱི། ཁྱོད་ཀྱི་འཁོར་རྣམས་ངའི་འཁོར་ལ་གནོད་པ་བྱེད་པར་སེམས་སོ། །</p>
<p>དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་རྒྱལ་པོ་ཆེན་པོ་བཞིས་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་བདག་ཅག་གསོལ་བ་མཆིས་ཏེ། དེའི་སླད་དུ་བཅོམ་ལྡན་འདས་ལ་བལྟ་བ་དང་ཕྱག་བགྱི་བ་དང་། བསྙེན་བཀུར་བགྱི་བ་དང་། བཅོམ་ལྡན་འདས་ཉིད་ལ་ཞུ་བའི་སླད་དུ་བདག་ཅག་བཅོམ་ལྡན་འདས་ཀྱི་སྤྱན་སྔར་མཆིས་ལགས་སོ། །</p>
<p>དེ་ཅིའི་སླད་དུ་ཞེ་ན། བཙུན་པ་བཅོམ་ལྡན་འདས་དགོན་པ་དང་། བས་མཐའི་གནས་མལ་འདི་དག་ན་ཤིན་ཏུ་སྡང་བའི་གནོད་སྦྱིན་དང་། སྲིན་པོ་དང་། དྲི་ཟ་དང་། ཀླུ་དང་། ནམ་མཁའ་ལྡིང་དང་། གསང་བ་པ་དང་། འབྱུང་པོ་དང་། གྲུལ་བུམ་དང་། ཡི་དགས་དང་། སྲུལ་པོ་དང་། ཤ་ཟ་དང་། ལྷ་མ་ཡིན་དང་། རླུང་ལྷ་དང་། སྐེམ་བྱེད་དང་། འཚེ་རྒྱུ་དང་། སྨྱོ་བྱེད་དང་། མི་འམ་ཅི་དང་། གྱེན་དུ་རྒྱུ་དང་། རྒྱུ་བ་དང་། འདུན་པ་དང་། ངན་བྱེད་དང་། གཟི་བྱིན་འཕྲོག་པ་དང་། བརྗེད་བྱེད་དང་། རིམས་དྲག་པོ་དང་། རིམས་ཞག་གཅིག་པ་དང་། ཞག་གཉིས་པ་དང་། ཞག་གསུམ་པ་དང་། ཞག་བཞི་པ་དང་། མི་དང་མི་མ་ཡིན་པ་སྡང་བར་སེམས་པ་དང་། གླགས་ལྟ་བ་དང་། ཕན་པར་མི་སེམས་པ་དང་། གནོད་པར་བགྱིད་པ་དག་མཆིས་སོ། །</p>
<p>བཙུན་པ་བཅོམ་ལྡན་འདས་ཀྱི་ཉན་ཐོས་དེ་དག་ཀྱང་དེ་ན་གནས་ཏེ། བཅོམ་ལྡན་འདས་ཀྱི་ཉན་ཐོས་དེ་དག་ནི་སྲོད་དང་ཐོ་རངས་མི་ཉལ་བར་སྦྱོར་བ་ལ་བརྩོན་པར་གནས་ལགས་སོ། །</p>
<p>བཙུན་པ་བཅོམ་ལྡན་འདས་གནོད་སྦྱིན་ནམ་སྲིན་པོ་ནས་གནོད་པར་བགྱིད་པའི་བར་དག་བཅོམ་ལྡན་འདས་ཀྱི་བསྟན་པ་འདི་ལ་དད་པའི་སེམས་དང་ལྡན་པ་ནི་ཉུང་ཟད་ཅིག་མཆིས་པར་བས་སོ། །</p>
<p>གང་དག་བཅོམ་ལྡན་འདས་ཀྱི་བསྟན་པ་འདི་ལ་མ་དད་པའི་སེམས་དང་ལྡན་པ་ནི་ཆེས་མང་ལགས་ཏེ། དེ་དག་ནི་བཙུན་པ་བཅོམ་ལྡན་འདས་ཀྱི་ཉན་ཐོས་སྲོད་དང་ཐོ་རངས་ལ་མི་ཉལ་ཞིང་སྦྱོར་བ་ལ་བརྩོན་པར་གནས་པ་རྣམས་ལ་གནོད་པར་བགྱིད་པར་སེམས་ལགས་ཏེ། དེ་དག་དགག་པའི་སླད་དུ་གནོད་སྦྱིན་མ་རུངས་པ་མ་དད་པ་རྣམས་དད་པར་བགྱི་བ་དང་། དད་པ་རྣམས་སླར་ཞིང་དད་པར་བགྱི་བ་དང་། འཁོར་བཞི་པོ་རྣམས་བདེ་ལེགས་དང་། བདེ་བར་གནས་པར་བགྱི་བ་དང་། མ་ལུས་པར་ཤིན་ཏུ་མཉམ་པར་གཞོག་པར་འགྱུར་བའི་སླད་དུ། བསིལ་བའི་ཚལ་གྱི་མདོ་ཆེན་པོ་འདི་བཤད་པར་འཚལ་ལོ། །</p>
<p>མི་མ་ཡིན་པ་སྡང་སེམས་ཅན། །</p>
<p>རྒྱལ་བའི་བསྟན་ལ་མ་དད་པ། །</p>
<p>དེ་དག་བདག་གིས་བཟློག་པར་བྱ། །</p>
<p>རྒྱལ་ཆེན་རྣམས་ནི་བདག་ལ་ཉོན། །</p>
<p>མདོ་ཆེན་འདི་ནི་ཐོས་ནས་ཀྱང་། །</p>
<p>མི་རྣམས་ལ་ནི་གནོད་མ་བྱེད། །</p>
<p>གནོད་སྦྱིན་སྲིན་པོ་ཀླུ་རྣམས་དང་། །</p>
<p>ནམ་མཁའ་ལྡིང་དང་གསང་བ་པ། །</p>
<p>ཕན་པར་མི་འདོད་གང་ཡང་རུང་། །</p>
<p>དེ་དག་ཐམས་ཅད་བཟློག་པར་བྱ། །</p>
<p>ལྷ་དང་ལྷ་མིན་རླུང་ལྷ་དང་། །</p>
<p>ལྷ་མོའི་ཚོགས་ཀྱིས་གང་བ་ཡི། །</p>
<p>གཞལ་མེད་ཁང་མཛེས་དེ་དག་ནི། །</p>
<p>མེ་དང་འདྲ་བར་འོད་གསལ་ཞིང་། །</p>
<p>ཉི་མ་ཟླ་བའི་ཚུལ་འདྲ་བ། །</p>
<p>རིན་ཆེན་ལས་བྱས་ཤིན་ཏུ་སྣང་། །</p>
<p>བསོད་ནམས་བྱས་པ་དག་གིས་གང་། །</p>
<p>རབ་སྣང་གདོན་རྣམས་རྣམ་པར་སྤངས། །</p>
<p>མི་ལ་གནོད་བྱེད་གང་ཡིན་པའི། །</p>
<p>འབྱུང་པོ་གྲུལ་བུམ་སྲིན་པོ་དང་། །</p>
<p>ཡི་དགས་སྲུལ་པོ་དེ་དག་གིས། །</p>
<p>རྨད་བྱུང་དེ་དག་མི་མཐོང་སྟེ། །</p>
<p>གཟི་བྱིན་ལྡན་པའི་ལྷ་རྣམས་ཀྱི། །</p>
<p>གྲོང་ཁྱེར་དུ་ཡང་དེ་མི་འགྲོ། །</p>
<p>འབྱུང་པོ་ཆེན་པོ་འདུ་བ་ན། །</p>
<p>དེ་ཡང་དེ་དག་འདུར་མི་དབང་། །</p>
<p>སྟན་ནམ་ཡང་ན་ཆུ་ཡང་རུང་། །</p>
<p>ཟས་དང་སྐོམ་ཡང་མི་དབང་ངོ་། །</p>
<p>ལུས་ངན་གྱི་ནི་ཕོ་བྲང་དུ། །</p>
<p>ནམ་ཡང་དེ་དག་འགྲོ་མི་འགྱུར། །</p>
<p>རྒྱལ་པོ་ཆེན་པོ་རྣམས་ཀྱི་ཚིག །འབྱུང་པོ་གང་ཞིག་མི་ཉན་པ། །</p>
<p>དེ་ཡི་ཁ་ནས་ཁྲག་དྲོན་དག །མྱུར་དུ་རབ་ཏུ་འབབ་པར་འགྱུར། །</p>
<p>དེ་ཡི་བརླ་ཡི་གཡས་རོལ་ནས། །</p>
<p>ཕོལ་མིག་དག་ཀྱང་འབྱུང་འགྱུར་ཏེ། །</p>
<p>དེ་ནི་ནད་ཀྱིས་འཆི་འགྱུར་ཞིང་། །</p>
<p>གནོད་སྦྱིན་གཟུགས་ཀྱང་སྟོན་པར་འགྱུར། །</p>
<p>འཇིག་རྟེན་སྐྱོང་གིས་བཤད་པ་ཡི། །</p>
<p>མདོ་ལས་གང་ཞིག་འགལ་བྱེད་པ། །</p>
<p>འཇིགས་པ་ཐམས་ཅད་དེ་ལ་འོང་། །</p>
<p>མགོ་བོ་ཚལ་པ་བདུན་དུ་འགས། །</p>
<p>རྒྱལ་པོ་ཆེན་པོ་རྣམས་ཀྱི་ཚིག །གནོད་སྦྱིན་གང་དག་མི་ཉན་པ། །</p>
<p>འབྱུང་པོ་སྲིན་པོ་གང་ཡོད་པ། །</p>
<p>ངན་ཕྲེང་ལྷག་པའི་ངན་ཕྲེང་རྣམས། །</p>
<p>ལྕགས་ལས་བྱས་པའི་འཁོར་ལོ་ཡི། །</p>
<p>མཚོན་ཆ་སྤུ་གྲིའི་སོ་འདྲ་བས། །</p>
<p>གནོད་སྦྱིན་དེ་དག་བརླག་པར་བྱ། །</p>
<p>རྒྱལ་པོ་ཆེན་པོ་དཔལ་དང་ལྡན། །</p>
<p>གོ་ཆ་སྲ་ཞིང་མཚོན་རྣོ་ལ། །</p>
<p>སྟན་རྣམས་ལ་ནི་འཁོད་པ་དག །ཤར་ཕྱོགས་ན་ནི་ཡུལ་འཁོར་སྲུང་། །</p>
<p>ལྷོ་ཕྱོགས་ན་ནི་འཕགས་སྐྱེས་པོ། །</p>
<p>ནུབ་ཕྱོགས་ན་ནི་མིག་མི་བཟང་། །</p>
<p>བྱང་ཕྱོགས་ན་ནི་ལུས་ངན་པོ། །</p>
<p>དེ་དག་དེ་ན་འཁོད་པ་ཡི། །</p>
<p>ཉེ་འཁོར་གནོད་སྦྱིན་འདི་རྣམས་གནས། །</p>
<p>སེང་གེའི་གཟུགས་དང་སྟག་གི་གཟུགས། །</p>
<p>མི་སྡུག་པ་དག་འགྲོ་ཞིང་རྒྱུ། །</p>
<p>གླང་ཆེན་གཟུགས་དང་རྟ་ཡི་གཟུགས། །</p>
<p>ཁ་ཅིག་མ་ཧེའི་གཟུགས་ཅན་ལ། །</p>
<p>དྲེད་མོ་དང་ནི་ཝ་ཡི་གཟུགས། །</p>
<p>ལུག་དང་སྤྱང་ཀི་ཕག་རྒོད་རྣམས། །</p>
<p>རྣ་བ་འཕྱང་དང་རྣ་བོ་ཆེ། །</p>
<p>རྣ་བ་གཅིག་པ་ཐ་དད་པ། །</p>
<p>སྒྲ་ཆེར་འབྱིན་ཅིང་འཇིགས་བྱེད་པ། །</p>
<p>ས་གཞི་རབ་ཏུ་གཡོ་བར་བྱེད། །</p>
<p>བོང་བུ་དང་ནི་རྔ་མོ་ཁྱི། །</p>
<p>ཆ་ལུགས་གཞན་ཡང་ཉེ་འཁོར་འཁོད། །</p>
<p>རྒྱལ་པོ་ཆེན་པོ་སྟོབས་པོ་ཆེ། །</p>
<p>དེ་དག་ཕན་ཚུན་འདུ་བ་ན། །</p>
<p>ལྷ་ཡི་ཤིང་རྟ་བཅས་པ་ཡིས། །</p>
<p>ནམ་མཁའ་ལས་ནི་འགྲོ་བར་བྱེད། །</p>
<p>གནོད་སྦྱིན་དག་གི་བདག་པོ་ཡང་། །</p>
<p>མི་རྣམས་ལ་ནི་བདེ་ལེགས་བྱེད། །</p>
<p>སྱཱད་ཡ་ཐེ་དན། བ་ཀ་ཧུ་མུ་ལེ། ཧ་ཤི་ཎ་ཤ་ཤི་ཎ། བ་ན་མུ་ཧ་ལེ་ས་མུ་ཧཱ་ལེ། ཨུ་དུ་ཧཱ་ལེ། ས་མ་ཧཱ་ལེ། པྲ་ཤ་མ་མཱི། རཱཀྵ་ས། ཨ་མ་ནུ་ཥྱཱ། བཱ་རེ་མི། ཡཀྵ་ནི། བཱ་རཱ་མི་པྲེ་ཏ་མ་བྷི་ཐཻ། དུ་མ་ནུ་ཥྱཱ། མ་ས་པ་ཏ་ཧ་དྷ་མུར་ནན། སུ་ཏི་ཥྱ་ཏི། རྒྱལ་པོ་ཆེན་པོ་རྣམ་ཐོས་བུ། །</p>
<p>མི་ལ་ཞོན་པ་སྡེར་བཅས་པས། །</p>
<p>འདི་སྨྲས་ནས་ནི་ཚུབ་མ་ལངས། །</p>
<p>དེ་བཞིན་རི་ཡང་གཡོས་པར་གྱུར། །</p>
<p>རྒྱལ་པོ་ཆེན་པོ་རྣམ་ཐོས་བུའི། །</p>
<p>རིན་ཆེན་ཤིང་རྟ་བཅས་པ་ན། །</p>
<p>ལྷ་དང་མི་ཡི་སྒྲ་སྐད་གྲག །རྒྱལ་པོ་ཆེན་པོ་འཆི་བ་ན། །</p>
<p>དངོས་པོ་རྣམས་ཀྱང་འབར་བར་འགྱུར། །</p>
<p>སྲིན་པོ་འདོད་དགུར་བསྒྱུར་བའི་གཟུགས། །</p>
<p>དེ་ཡི་མདུན་ན་རྒྱུག་པར་བགྱིད། །</p>
<p>མི་མ་ཡིན་པའི་གཟུགས་རྣམས་ཀྱིས། །</p>
<p>འཇིགས་ཤིང་སྐྲག་པ་བསྐྱེད་པར་བགྱིད། །</p>
<p>ཆེ་ཞིང་གཏུམ་ལ་མི་བཟད་པ། །</p>
<p>དྲག་ཅིང་མཐོང་ན་མི་སྡུག་ལ། །</p>
<p>སྤུ་ཡང་རིང་ཞིང་སེན་མོ་རིང་། །</p>
<p>ལག་ན་རལ་གྲི་ཐོ་བ་ཐོགས། །</p>
<p>སོ་ནི་ཟངས་ཅན་འཇིགས་པར་བགྱིད། །</p>
<p>སྣ་ཆེ་རྔ་མོ་སྟག་གི་འདྲ། །</p>
<p>དྲག་ཅིང་ལག་པ་ཁྲག་དམར་བ། །</p>
<p>ཡན་ལག་མ་ཚང་ཕྱེད་ཚལ་ལུས། །</p>
<p>མིག་སེར་ལུས་ཀྱང་ཤིན་ཏུ་སེར། །</p>
<p>དྲི་མ་ཅན་ལ་ལུས་སྐེམ་པ། །</p>
<p>སྐྲ་བརྫེས་ལྕགས་ཀྱི་མཆུ་ཅན་ལ། །</p>
<p>མཚོན་ཆ་ཚབས་ཆེར་འདེབས་པར་བགྱིད། །</p>
<p>རྣ་བ་གཞུ་རྣ་གསུས་པོ་ཆེ། །</p>
<p>སྦྲུལ་གྱི་གཟུགས་ཅན་བེའུ་གཟུགས། །</p>
<p>ཕག་གི་གཟུགས་ཅན་ལྟོ་བོ་ཆེ། །</p>
<p>མགོ་བོ་ཆེ་ལ་ལག་རིང་བ། །</p>
<p>རྣ་འཕྱང་བ་ལ་ནུ་མ་འཕྱང་། །</p>
<p>དེ་འདྲའི་གནོད་སྦྱིན་མང་པོ་ཡི། །</p>
<p>གཡོག་འཁོར་དག་གིས་ཡོངས་སུ་བསྐོར། །</p>
<p>གནོད་སྦྱིན་བྱེ་བ་ཕྲག་སྟོང་རྣམས། །</p>
<p>དེ་དག་མ་ནི་ལིམ་ལོག་ཅན། །</p>
<p>གཡོག་འཁོར་དེ་དག་ལྷན་ཅིག་ཏུ། །</p>
<p>བདག་ནི་ཕྱག་འཚལ་སླད་དུ་མཆི། །</p>
<p>གཽ་ཏམ་དཔའ་བོ་ཁྱོད་ལ་ནི། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>དྲག་ཅིང་རྒོད་ལ་གཏུམ་པ་དང་། །</p>
<p>མགོ་བོ་ཆེ་ལ་སྐྲ་རིང་བ། །</p>
<p>མི་རྣམས་དང་ནི་རི་དགས་དང་། །</p>
<p>བྱ་རྣམས་གཟི་བྱིན་འཕྲོག་པར་བགྱིད། །</p>
<p>མེ་འབར་ཟ་དང་མང་དུ་ཟ། །</p>
<p>མིག་གཅིག་པ་དང་མིག་སེར་དང་། །</p>
<p>སྣ་དང་རྣ་བ་བཅད་པ་དང་། །</p>
<p>ཆད་པ་མང་པོས་བཅད་པ་དང་། །</p>
<p>མགོ་མ་མཆིས་དང་མགོ་བཅད་དང་། །</p>
<p>ལུས་ཀྱང་སྒུར་ལ་གཉེར་མ་གདོང་། །</p>
<p>མིག་ལ་མེ་འབར་རྐང་མེད་པ། །</p>
<p>མི་རྣམས་འཇིགས་པར་བགྱིད་པ་སྟེ། །</p>
<p>འཕེལ་ཀ་ཆེ་ལ་རྒོད་བག་ཅན། །</p>
<p>དེ་བཞིན་འགྲོ་ཞིང་རྒྱུ་བར་བགྱིད། །</p>
<p>དེ་འདྲའི་གནོད་སྦྱིན་མང་པོ་ཡི། །</p>
<p>གཡོག་འཁོར་དག་གིས་ཡོངས་སུ་བསྐོར། །</p>
<p>གནོད་སྦྱིན་བྱེ་བ་ཕྲག་སྟོང་རྣམས། །</p>
<p>དེ་དག་མ་ནི་རྐུན་མ་ལགས། །</p>
<p>གཡོག་འཁོར་དེ་དག་ལྷན་ཅིག་ཏུ། །</p>
<p>བདག་ནི་ཕྱག་འཚལ་སླད་དུ་མཆིས། །</p>
<p>གཽ་ཏམ་དཔའ་བོ་ཁྱོད་ལ་ནི། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>བདག་ཅག་གི་ནི་གནས་རྣམས་ན། །</p>
<p>ཤིང་རྟ་ཞེས་བགྱི་སྲིན་མོ་མཆིས། །</p>
<p>དེ་ལ་བུ་ཕོ་སྟོབས་ལྡན་པ། །</p>
<p>སྟོང་ཕྲག་བཅུ་ཡི་གྲངས་སྙེད་མཆིས། །</p>
<p>དེ་དག་བདག་གི་གཡོག་ལགས་ཏེ། །</p>
<p>དེ་དག་ཕྱག་འཚལ་སླད་དུ་མཆིས། །</p>
<p>གཽ་ཏམ་དཔའ་བོ་ཁྱོད་ལ་ནི། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>བདག་ཅག་གི་ནི་གནས་རྣམས་ན། །</p>
<p>མགྲིན་རིངས་ཞེས་བགྱི་སྲིན་མོ་མཆིས། །</p>
<p>སྲིན་མོ་ཤིན་ཏུ་གནག་པ་དང་། །</p>
<p>སྲིན་མོ་ནག་མོ་ཞེས་བགྱི་དང་། །</p>
<p>སྲིན་མོ་རབ་གནག་རྣམས་མཆིས་ཏེ། །</p>
<p>དེ་དག་གཽ་ཏམ་མཐུན་པར་བལྟ། །</p>
<p>ས་ཡི་གནོད་སྦྱིན་བདག་ཉིད་ཆེ། །</p>
<p>དེ་དག་ས་སྟེངས་གནས་པ་སྟེ། །</p>
<p>གཡོག་འཁོར་དེ་དག་རྣམས་ཀྱིས་ནི། །</p>
<p>ཡོངས་སུ་བསྐོར་ཏེ་འདིར་མཆིས་ལགས། །</p>
<p>དེ་དག་ཀུན་དང་ལྷན་ཅིག་ཏུ། །</p>
<p>བདག་ནི་ཕྱག་འཚལ་སླད་དུ་མཆིས། །</p>
<p>གཽ་ཏམ་དཔའ་བོ་ཁྱོད་ལ་ནི། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>བདག་གི་མདུན་ན་རྒྱུག་པ་ཡི། །</p>
<p>ཡི་དགས་གནོད་སྦྱིན་སྲིན་པོ་རྣམས། །</p>
<p>ལུས་ཆེན་ཤུགས་ཀྱང་དྲག་པོ་སྟེ། །</p>
<p>སོ་ཡང་ཆེ་ལ་ལྟོ་བོ་ཆེ། །</p>
<p>རྣ་འཕྱང་འཇིགས་པ་ཆེན་པོ་སྟེ། །</p>
<p>སློ་མ་རྣ་ལ་རབ་ཏུ་འཕྱང་། །</p>
<p>ཡན་ལག་དྲུག་པ་སོ་བརྟན་པ། །</p>
<p>གུར་གུམ་མདོག་ཅན་ཐོ་བ་འདྲ། །</p>
<p>སོ་ཡང་རྩུབ་ཅིང་རྣོ་བ་དང་། །</p>
<p>མདུང་ཐུང་གསལ་ཞིང་འཇིགས་པར་བགྱིད། །</p>
<p>གླང་ཆེན་མགོ་དང་བུམ་སྣ་ཅན། །</p>
<p>མགོ་བོ་སྟག་དང་སེང་གེ་འདྲ། །</p>
<p>ལྕགས་ཀྱི་སོ་ཅན་ལྕགས་ཀྱི་སྐྲ། །</p>
<p>གདོན་རྣམས་རྣམ་པར་སྐྲག་བགྱིད་པ། །</p>
<p>ལག་ན་ལྕགས་ཀྱི་གཏུན་བུ་ཐོགས། །</p>
<p>ལག་ན་ལྕགས་ཀྱི་ཐོ་བ་ཐོགས། །</p>
<p>སོ་རྣོན་ལག་པ་རིང་བ་སྟེ། །</p>
<p>འཇིགས་པའི་གཟུགས་ཅན་ལྕགས་ཀྱི་མཆུ། །</p>
<p>མགོ་བོ་ཆེ་ལ་སྐྲ་གཡེངས་པ། །</p>
<p>གནག་ཅིང་མིག་སེར་སྣ་ཞོམ་པ། །</p>
<p>བུམ་པའི་མགྲིན་དང་མིག་དམར་དང་། །</p>
<p>མིག་གཅིག་པ་དང་ལྟོ་བོ་ཆེ། །</p>
<p>མཆུ་འཕྱངས་པ་དང་ལག་གཅིག་པ། །</p>
<p>རྐང་གཅིག་པ་དང་རྐང་གཉིས་པ། །</p>
<p>ཁ་མེད་ཁ་གཉིས་དྲག་པོ་སྟེ། །</p>
<p>མི་རྣམས་རབ་ཏུ་འཇིགས་པར་བགྱིད། །</p>
<p>ལག་ན་ཁར་བ་དབྱུག་པ་ཐོགས། །</p>
<p>མདུང་རྩེ་གསུམ་པ་སྐྲག་ཅིང་འཇིགས། །</p>
<p>སྐྲག་ཅིང་འཇིགས་པར་བྱེད་པ་སྟེ། །</p>
<p>གདོན་རྣམས་རྣམ་པར་སྐྲག་བགྱིད་པ། །</p>
<p>སྐྲག་པར་བགྱིད་ཅིང་སྨྲ་བར་བགྱིད། །</p>
<p>སེམས་ཀྱང་འཁྲུལ་བར་བགྱིད་པ་སྟེ། །</p>
<p>སྨྱོ་བར་བགྱིད་ཅིང་རྨོངས་པར་བགྱིད། །</p>
<p>དེ་ནས་གཟི་བྱིན་འཕྲོག་པར་བགྱིད། །</p>
<p>དེ་དག་འཇིག་རྟེན་འཇིགས་པ་སྟེ། །</p>
<p>སྟོབས་པོ་ཆེ་ལ་བསྟེན་པར་དཀའ། །</p>
<p>སྟོང་ཕྲག་དྲུག་ཅུ་རྩ་བཞི་པོ། །</p>
<p>རྒྱལ་པོ་ཆེན་པོའི་མདུན་ན་རྒྱུག །དེ་འདྲའི་གནོད་སྦྱིན་མང་པོ་ཡི། །</p>
<p>གཡོག་འཁོར་དག་གིས་ཡོངས་སུ་བསྐོར། །</p>
<p>གནོད་སྦྱིན་བྱེ་བ་ཕྲག་སྟོང་རྣམས། །</p>
<p>དེ་དག་ཕྱག་འཚལ་སླད་དུ་མཆིས། །</p>
<p>གཽ་ཏམ་དཔའ་བོ་ཁྱོད་ལ་ནི། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>ས་ག་ལྔས་རྩེན་ཟླ་བ་དང་། །</p>
<p>སེང་གེ་སྡེ་དང་རབ་གནོན་དང་། །</p>
<p>མ་ལ་སྦྱིན་བརྩོན་དྲག་པོ་དང་། །</p>
<p>གང་པོ་དང་ནི་ནོར་འཛིན་དང་། །</p>
<p>ཙནྡན་དང་ནི་འདོད་མཆོག་དང་། །</p>
<p>སྣ་ཚོགས་སྡེ་དང་གཏོར་མ་ལེན། །</p>
<p>ཡིད་བཞིན་རབ་འབྱོར་བཞིན་བཟང་དང་། །</p>
<p>འདམ་བུ་ཅན་དང་ཤིན་ཏུ་རྒྱལ། །</p>
<p>འདོད་པ་ཐམས་ཅད་འབྱོར་པ་དང་། །</p>
<p>དབང་པོ་རྒྱལ་བ་ཁྱུ་མཆོག་དང་། །</p>
<p>ནོར་བུ་བཟང་སྲས་རྫོགས་བཟང་དང་། །</p>
<p>འདམ་བུ་ས་མཆོག་འདམ་བུ་དགའ། །</p>
<p>ཁབ་ཀྱི་སྤུ་ཅན་རིང་བཟང་དང་། །</p>
<p>ལག་མཆོག་སྐྱེ་དགུའི་བདག་པོ་དང་། །</p>
<p>འདམ་བུའི་རྒྱུད་དང་མདུང་རིང་དང་། །</p>
<p>རིག་པ་སྟོབས་ཅན་ནོར་བུ་དང་། །</p>
<p>འཇོག་པོ་ནག་པོ་ཆེན་པོ་དང་། །</p>
<p>ལ་བ་ཅན་དང་དྲེའུ་དང་གཉིས། །</p>
<p>ཀླུ་ཡི་རྒྱལ་པོ་ས་སྲུང་བུ། །</p>
<p>ཡན་ལག་ཆེན་པོ་རྫུ་འཕྲུལ་ཆེ། །</p>
<p>ནམ་མཁའ་ལྡིང་ནི་ཤུགས་ཆེན་ལྡན། །</p>
<p>འདབ་ཆགས་ཀུན་གྱི་མཆོག་གྱུར་པ། །</p>
<p>བྱ་ཡི་གཟུགས་ཀྱིས་མཆི་བགྱིད་ཅིང་། །</p>
<p>རྒྱ་མཚོ་ཀུན་ཏུ་འཁྲུག་པར་བགྱིད། །</p>
<p>ལྷ་དང་ལྷ་མིན་དྲི་ཟ་རྣམས། །</p>
<p>འཇིགས་པར་བགྱིད་དང་དགེ་བའང་རུང་། །</p>
<p>མ་དད་པ་དང་དད་པ་རྣམས། །</p>
<p>དེ་དག་ཐམས་ཅད་འདིར་མཆིས་ཏེ། །</p>
<p>གཽ་ཏམ་དཔའ་བོ་ཁྱོད་ལ་ནི། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>འཕྲོག་མ་ཞེས་བགྱི་གནོད་སྦྱིན་མོ། །</p>
<p>འཇིགས་པར་བགྱིད་པ་སྟོབས་ཆེན་མོ། །</p>
<p>དེ་ཡི་བུ་ནི་ལྔ་བརྒྱ་རྣམས། །</p>
<p>འཇིགས་བགྱིད་གནོད་སྦྱིན་མཐུ་རྩལ་ཅན། །</p>
<p>བདག་ཉིད་ཀྱི་ནི་གཡོག་ལགས་ཏེ། །</p>
<p>དེ་དག་ཕྱག་འཚལ་སླད་དུ་མཆིས། །</p>
<p>གཽ་ཏམ་དཔའ་བོ་ཁྱོད་ལ་ནི། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>མ་ག་དྷཱ་ན་ཐམས་ཅད་མཐོང་། །</p>
<p>ཀ་ཤི་ཀ་ནི་པདྨ་འཆང་། །</p>
<p>ཡངས་པ་ཅན་ན་རྒྱལ་མཆོག་གནས། །</p>
<p>གྱད་ཡུལ་ན་ནི་གྲགས་འཛིན་གནས། །</p>
<p>རྒྱལ་པོའི་ཁབ་ན་ཀུ་བེ་ར། །</p>
<p>སེར་སྐྱའི་གནས་ན་དྲག་པོ་སྟེ། །</p>
<p>ཏ་མ་ལ་ན་འབྱོར་པ་གནས། །</p>
<p>མི་ཏི་ལ་ན་ཀུན་ཏུ་རྒྱལ། །</p>
<p>མ་མོ་ཆེན་མོ་འདི་བརྒྱད་ནི། །</p>
<p>གནོད་སྦྱིན་རྣམས་ཀྱི་སྡེ་དཔོན་མཆོག །རྫུ་འཕྲུལ་ཆེན་པོ་སྐལ་བ་ཆེ། །</p>
<p>སྟོབས་ཆེན་དེ་དག་ཐམས་ཅད་ནི། །</p>
<p>ཡིད་དགེ་དད་པའི་སེམས་དང་ལྡན། །</p>
<p>རྫོགས་སངས་རྒྱས་ལ་སྐྱབས་མཆིས་པས། །</p>
<p>དེ་དག་དང་ནི་འདུས་ནས་ཀྱང་། །</p>
<p>རྒྱལ་པོ་ཆེན་པོ་སྟོབས་ཆེན་གྱིས། །</p>
<p>ཡང་དག་རྫོགས་སངས་རྒྱས་བསྟན་ལ། །</p>
<p>མི་རྣམས་ལ་ནི་སྙིང་བརྩེའི་སླད། །</p>
<p>གནོད་སྦྱིན་འབྱུང་པོ་ཡི་དགས་དང་། །</p>
<p>སྡང་བའི་གདོན་རྣམས་བཟློག་པ་དང་། །</p>
<p>མི་མ་ཡིན་རྣམས་བཟློག་པ་ཡི། །</p>
<p>བསྲུང་བ་འདི་ནི་ལེགས་པར་བགྱིས། །</p>
<p>དེ་ནས་རྒྱལ་པོ་རྣམ་ཐོས་བུ། །</p>
<p>ཐལ་སྦྱར་འདུག་སྟེ་སྨྲས་པ་ནི། །</p>
<p>ཁོན་དང་འཇིགས་པ་ཀུན་འདས་པ། །</p>
<p>རྣམ་གྲོལ་ཟག་པ་མི་མངའ་བ། །</p>
<p>གཽ་ཏམ་དཔའ་བོ་ཁྱོད་ལ་ནི། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>ཁྱོད་ལ་ལྷ་དང་གྲུབ་པ་དང་། །</p>
<p>བྲམ་ཟེ་ཐམས་ཅད་ཕྱག་འཚལ་ཏེ། །</p>
<p>གནོད་སྦྱིན་བྱེ་བ་དྲུག་ཁྲི་དང་། །</p>
<p>བཞི་སྟོང་དག་ཀྱང་ལྷགས་ནས་ནི། །</p>
<p>ཁོ་ར་ཁོར་ཡུག་ཡོངས་བསྐོར་ནས། །</p>
<p>ཐལ་མོ་སྦྱར་ཏེ་འཁོད་གྱུར་ལགས། །</p>
<p>བདག་ནི་རྒྱལ་པོ་རྣམ་ཐོས་བུ། །</p>
<p>བྱང་ཕྱོགས་སྐྱོང་བར་བགྱིད་པ་སྟེ། །</p>
<p>འཇིག་རྟེན་མགོན་པོའི་ཉེ་འཁོར་དུ། །</p>
<p>གནོད་སྦྱིན་རྒྱུ་སྐར་སྨྱོ་བྱེད་དང་། །</p>
<p>བརྗེད་བྱེད་དང་ནི་མི་འམ་ཅི། །</p>
<p>སྐེམ་བྱེད་དང་ནི་རིམས་དྲག་དང་། །</p>
<p>དེ་བཞིན་རིམས་ནད་ཞག་བཞི་པ། །</p>
<p>དེ་དག་བདག་གིས་བཟློག་པར་བགྱི། །</p>
<p>སྱཱད་ཡ་ཐེ་དན། ཨུ་ཧ་ཧཾ། ཨུ་ཧ་ཧཾ། མ་ཧཱ་ཧཾ། ཨུ་ཧ་མ་ཧཱ་ཧཾ། ས་ལ་མུ་ཛི། ཨི་ལཱི་མི་ལི། ཨི་ལཱི་མི་ལི། ཀི་ལཱི་མི་ལི། ཙི་རི་ཊི། ཨུ་བྷི་ཨུ་ཏུ་བྷི། པི་ཏི་ལི་ཡེ། མ་ཊ་མ་ལི། མ་ནནྡ་ཡེ་སྭཱ་ཧཱ། རྒྱལ་པོ་ཆེན་པོ་རྣམ་ཐོས་ཀྱི་བུ་ལུས་ངན་ལྕང་ལོ་ཅན་གྱི་བདག་པོ་ཕྱོགས་སྐྱོང་བར་གྱུར་ཅིག །གནོད་སྦྱིན་དང་། རྒྱུ་སྐར་དང་། སྨྱོ་བྱེད་དང་། བརྗེད་བྱེད་དང་། མི་འམ་ཅི་དང་། གྱེན་དུ་རྒྱུ་དང་། རྒྱུ་བ་དང་། འདུན་པ་དང་། ངན་བྱེད་དང་། གཟི་བྱིན་འཕྲོག་པ་རྣམས་བཟློག་པར་གྱུར་ཅིག །ལྷའི་ནང་ན་ལྷའི་རྒྱལ་པོ་ནོར་ལྷའི་བུ་ཞེས་བགྱི་བ་མཆིས་ཏེ། དེ་ལ་བདག་ཕྱག་འཚལ་ལོ། །</p>
<p>དེ་ཡང་བཅོམ་ལྡན་འདས་ཉིད་ལ་ཕྱག་འཚལ་ཏེ། རྫོགས་པའི་སངས་རྒྱས་དཔའ་བོ་སྟེ། །</p>
<p>ཀུན་མཁྱེན་ཀུན་གཟིགས་ཁྱོད་ལ་འདུད། །</p>
<p>ཡང་དག་དཔའ་བོ་ཁྱོད་ལ་འདུད། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>དེ་ནས་རྒྱལ་པོ་ཡུལ་འཁོར་སྲུང་། །</p>
<p>ཐལ་སྦྱར་འདུག་སྟེ་སྨྲས་པ་ནི། །</p>
<p>ཆོས་ཀྱི་རྒྱལ་པོ་འོད་མཛད་པ། །</p>
<p>སངས་རྒྱས་དཔལ་ལ་བདག་ཕྱག་འཚལ། །</p>
<p>གཽ་ཏམ་དཔའ་བོ་ཁྱོད་ལ་ནི། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>གཽ་ཏམ་ཁྱོད་ཀྱིས་གང་མཁྱེན་པ། །</p>
<p>དེ་ནི་ལྷ་རྣམས་མ་འཚལ་ཏོ། །</p>
<p>སྲིན་པོ་མཐོང་ན་རབ་འཇིགས་པ། །</p>
<p>སྟོང་ཕྲག་དྲུག་ཅུ་རྩ་བཞི་རྣམས། །</p>
<p>ཁོ་ར་ཁོར་ཡུག་ཡོངས་བསྐོར་ནས། །</p>
<p>ཐལ་མོ་སྦྱར་ཏེ་འཁོད་གྱུར་ལགས། །</p>
<p>བདག་ནི་རྒྱལ་པོ་ཡུལ་འཁོར་སྲུང་། །</p>
<p>ཤར་ཕྱོགས་སྐྱོང་བར་བགྱིད་པ་སྟེ། །</p>
<p>འཇིག་རྟེན་མགོན་པོའི་ཉེ་འཁོར་དུ། །</p>
<p>སྲིན་པོ་རྣམས་དང་ཤ་ཟ་དང་། །</p>
<p>དྲི་ཟ་དང་ནི་རླུང་ལྷ་རྣམས། །</p>
<p>དེ་དག་བདག་གིས་བཟློག་པར་བགྱི། །</p>
<p>སྱཱད་ཡ་ཐེ་དན། ཨི་ཏི་མི་ཊཱི། ཁུ་ར་ཊེ། ཕུ་ར་ཊེ། མ་ཏི་བི་མ་ཊི། ཨུ་མ་ཎི་ཨཀྐེ། མཀྐེ། ནཀྐེ། ཨ་ཊུ་མི། བ་ཊུ་མི། མ་བྷེ། ཨེ་རི་ཊི། པི་རི་ཊི་སྭཱ་ཧཱ། རྒྱལ་པོ་ཆེན་པོ་ཡུལ་འཁོར་སྲུང་ཕྱོགས་སྐྱོང་བར་གྱུར་ཅིག །སྲིན་པོ་དང་། ཡི་དགས་དང་། དྲི་ཟ་དང་། རླུང་ལྷ་དང་། མི་འམ་ཅི་དང་། གཟི་བྱིན་འཕྲོག་པ་རྣམས་བཟློག་པར་གྱུར་ཅིག །ལྷའི་ནང་ན་ལྷའི་རྒྱལ་པོ་ནོར་ལྷའི་བུ་ཞེས་བགྱི་བ་མཆིས་ཏེ། དེ་ལ་བདག་ཕྱག་འཚལ་ལོ། །</p>
<p>དེ་ཡང་བཅོམ་ལྡན་འདས་ཉིད་ལ་ཕྱག་འཚལ་ཏེ། རྫོགས་པའི་སངས་རྒྱས་དཔའ་བོ་སྟེ། །</p>
<p>ཀུན་མཁྱེན་ཀུན་གཟིགས་ཁྱོད་ལ་འདུད། །</p>
<p>ཡང་དག་དཔའ་བོ་ཁྱོད་ལ་འདུད། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>དེ་ནས་རྒྱལ་པོ་འཕགས་སྐྱེས་པོ། །</p>
<p>ཐལ་སྦྱར་འདུག་སྟེ་སྨྲས་པ་ནི། །</p>
<p>འཇིག་རྟེན་མགོན་པོ་སྐྱབས་མཛད་པ། །</p>
<p>འཇིག་རྟེན་ཀུན་ལ་ཕན་པ་མཛད། །</p>
<p>གཽ་ཏམ་དཔའ་བོ་ཁྱོད་ལ་ནི། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>གྲུལ་བུམ་ཡི་དགས་སྲུལ་པོ་རྣམས། །</p>
<p>སྟོང་ཕྲག་དྲུག་ཅུ་རྩ་བཞི་རྣམས། །</p>
<p>ཁོ་ར་ཁོར་ཡུག་ཡོངས་བསྐོར་ནས། །</p>
<p>ཐལ་མོ་སྦྱར་ཏེ་འཁོད་གྱུར་ལགས། །</p>
<p>བདག་ནི་རྒྱལ་པོ་འཕགས་སྐྱེས་པོ། །</p>
<p>ལྷོ་ཕྱོགས་སྐྱོང་བར་བགྱིད་པ་སྟེ། །</p>
<p>འཇིག་རྟེན་མགོན་པོའི་ཉེ་འཁོར་དུ། །</p>
<p>འབྱུང་པོ་རྒྱུ་བ་གཟི་བྱིན་འཕྲོག །གྲུལ་བུམ་ཡི་དགས་སྲུལ་པོ་རྣམས། །</p>
<p>དེ་དག་བདག་གིས་བཟློག་པར་བགྱི། །</p>
<p>སྱཱད་ཡ་ཐེ་དན། ཨ་ལེ། ཨི་ལེ་ལེ། ཀི་ལེ་ཀི་ལེ་ལེ། ཀུ་པ་ཀུ་པ་ས། སི་ལེ་སི་ལེ་ལེ། སི་ལི་ལི་ལི། ལི་ལི་ལི་ལི་ལི། ཧི་ཧི་སི་ལེ། མ་ཏི་སུ་མ་ཏི། སུ་སུ་མ་ཏི། སུ་སུ་སུ་སུ། སུ་སུ་མ་ཏི། ཧི་ལི་ཥ་ཧི་ལི་ཥ་སྭཱ་ཧཱ། རྒྱལ་པོ་ཆེན་པོ་འཕགས་སྐྱེས་པོ་ཕྱོགས་སྐྱོང་བར་གྱུར་ཅིག །གྲུལ་བུམ་དང་། ཡི་དགས་དང་། སྲུལ་པོ་དང་། འབྱུང་པོ་དང་། རྒྱུ་བ་དང་། གཟི་བྱིན་འཕྲོག་པ་རྣམས་བཟློག་པར་གྱུར་ཅིག །ལྷའི་ནང་ན་ལྷའི་རྒྱལ་པོ་ནོར་ལྷའི་བུ་ཞེས་བགྱི་བ་མཆིས་ཏེ། དེ་ལ་བདག་ཕྱག་འཚལ་ལོ། །</p>
<p>དེ་ཡང་བཅོམ་ལྡན་འདས་ཉིད་ལ་ཕྱག་འཚལ་ཏེ། རྫོགས་པའི་སངས་རྒྱས་དཔའ་བོ་སྟེ། །</p>
<p>ཀུན་མཁྱེན་ཀུན་གཟིགས་ཁྱོད་ལ་འདུད། །</p>
<p>ཡང་དག་དཔའ་བོ་ཁྱོད་ལ་འདུད། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>དེ་ནས་རྒྱལ་པོ་མིག་མི་བཟང་། །</p>
<p>ཐལ་སྦྱར་འདུག་སྟེ་སྨྲས་པ་ནི། །</p>
<p>མུན་པར་གྱུར་པའི་འཇིག་རྟེན་ལ། །</p>
<p>བཅོམ་ལྡན་ལམ་རྣམས་སྟོན་མཛད་པ། །</p>
<p>གཽ་ཏམ་དཔའ་བོ་ཁྱོད་ལ་ནི། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>འཇིག་རྟེན་དག་ན་ཉི་ཟླ་འདྲ། །</p>
<p>རིན་ཆེན་སྙིང་པོ་སྟོབས་པོ་ཆེ། །</p>
<p>ཀླུ་དང་མཁའ་ལྡིང་གསང་བ་པ། །</p>
<p>སྟོང་ཕྲག་དྲུག་ཅུ་རྩ་བཞི་རྣམས། །</p>
<p>ཁོ་ར་ཁོར་ཡུག་ཡོངས་བསྐོར་ནས། །</p>
<p>ཐལ་མོ་སྦྱར་ཏེ་འཁོད་གྱུར་ལགས། །</p>
<p>བདག་ནི་རྒྱལ་པོ་མིག་མི་བཟང་། །</p>
<p>ནུབ་ཕྱོགས་སྐྱོང་བར་བགྱིད་པ་སྟེ། །</p>
<p>འཇིག་རྟེན་མགོན་པོའི་ཉེ་འཁོར་དུ། །</p>
<p>ཀླུ་དང་མཁའ་ལྡིང་གསང་བ་པ། །</p>
<p>ལྷ་མིན་དབང་པོ་སྟོབས་པོ་ཆེ། །</p>
<p>དེ་དག་བདག་གིས་བཟློག་པར་བགྱི། །</p>
<p>སྱཱད་ཡ་ཐེ་དན། དགེ་དགེ། སུ་བ་ཏི་ཡེ། པ་ཊེ། ཨཊ། ཀ་མཊྚེ། བི་མ་བི་ད་མ། བི་ད་ད་མ། བྷི་ད་ད་མ་ནི། ཨ་བྷི་ན་མེ། གཙྪ་བྷུ་ཏེ། ད་ལ་ཕི་ཡེ། བ་ར་སུརྟྲ་ཙི་ཙི་ལེ། ཙི་ལི་ལི་ལི་ལི་ལི་ལི་སྭཱ་ཧཱ། རྒྱལ་པོ་ཆེན་པོ་མིག་མི་བཟང་ཕྱོགས་སྐྱོང་བར་གྱུར་ཅིག །ཀླུ་དང་། ནམ་མཁའ་ལྡིང་དང་། གསང་བ་པ་དང་། ལྷ་མ་ཡིན་དང་། གཟི་བྱིན་འཕྲོག་པ་རྣམས་བཟློག་པར་གྱུར་ཅིག །ལྷའི་ནང་ན་ལྷའི་རྒྱལ་པོ་ནོར་ལྷའི་བུ་ཞེས་བགྱི་བ་མཆིས་ཏེ། དེ་ལ་བདག་ཕྱག་འཚལ་ལོ། །</p>
<p>དེ་ཡང་བཅོམ་ལྡན་འདས་ཉིད་ལ་ཕྱག་འཚལ་ཏེ། རྫོགས་པའི་སངས་རྒྱས་དཔའ་བོ་སྟེ། །</p>
<p>ཀུན་མཁྱེན་ཀུན་གཟིགས་ཁྱོད་ལ་འདུད། །</p>
<p>ཡང་དག་དཔའ་བོ་ཁྱོད་ལ་འདུད། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>དེ་ནས་རྒྱལ་པོ་ཆེན་པོ་བཞི་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་ཐལ་མོ་སྦྱར་ནས། བཅོམ་ལྡན་འདས་འབའ་ཞིག་ལ་ཕྱག་འཚལ་ཞིང་གྲོས་མཐུན་པ་དང་། ཚིག་མཐུན་པ་དང་། སྐད་མཐུན་པར་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་བསིལ་བའི་ཚལ་གྱི་མདོ་ཆེན་པོ་འདི་ནི་རྒྱལ་པོ་ཆེན་པོ་བཞིའི་བསྲུང་བ་སྟེ་འཁོར་བཞི་པོ་རྣམས་ལ་ཡོངས་སུ་ཁྱབ་པ་ལགས་སོ། །</p>
<p>གནོད་སྦྱིན་དང་། སྲིན་པོ་ནས་གནོད་པ་བགྱིད་པའི་བར་དུ་བཟློག་པར་བགྱི་བ་དང་། འཁོར་བཞི་པོ་རྣམས་ལ་སྲུང་བ་དང་། སྐྱོབ་པ་དང་། སྦེད་པ་དང་། བདེ་ལེགས་སུ་འགྱུར་བ་དང་། བདེ་བར་གནས་པར་བགྱིད་པ་ལགས་སོ། །</p>
<p>དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་རྒྱལ་པོ་ཆེན་པོ་བཞི་ལ་འདི་སྐད་ཅེས་བཀའ་སྩལ་ཏོ། །</p>
<p>ཀྱེ་རྒྱལ་པོ་ཆེན་པོ་དག་རིག་སྔགས་ཀྱི་རྒྱལ་པོ་ཆེན་པོ་བཟུང་ཟིན་ནོ། །</p>
<p>བསིལ་བའི་ཚལ་གྱི་མདོ་ཆེན་པོ་ངས་ཡོངས་སུ་བཟུང་ཟིན་ནོ། །</p>
<p>ཀྱེ་རྒྱལ་པོ་ཆེན་པོ་དག་གཞན་ཡང་ངས་བསིལ་བའི་ཚལ་གྱི་མདོ་ཆེན་པོ་ལ་རྗེས་སུ་ཡི་རང་བའི་རིག་སྔགས་ཀྱི་རྒྱལ་མོ་ཆེན་མོ་བརྗོད་ཀྱིས། དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་ངས་བཤད་དོ། །</p>
<p>བཅོམ་ལྡན་འདས་དེ་ལྟར་འཚལ་ལོ། །</p>
<p>ཞེས་རྒྱལ་པོ་ཆེན་པོ་བཞིས་བཅོམ་ལྡན་འདས་ཀྱིས་བཀའ་སྩལ་པ་ཉན་ཏོ། །</p>
<p>དེ་ནས་བཅོམ་ལྡན་འདས་ཀྱིས་ཕྱག་རིན་པོ་ཆེ་གཡས་པས་ན་བཟའ་ཆོས་གོས་ཕྱེ་ནས་འབྱུང་པོའི་ཚོགས་དེ་དག་ལ་འདི་སྐད་ཅེས་བཀའ་སྩལ་ཏོ། །</p>
<p>ངས་འདི་བསྟན་པར་བྱའོ། །</p>
<p>རྒྱལ་པོ་ཆེན་པོ་རྣམ་ཐོས་ཀྱི་བུ་ལ་དབྱེ་བར་བྱའོ། །</p>
<p>ཐམས་ཅད་ལ་གོ་བར་བྱའོ། །</p>
<p>དེ་ནས་བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་ཀྱིས་རིག་སྔགས་འདི་བཀའ་སྩལ་ཏོ། །</p>
<p>སྱཱད་ཡ་ཐེ་དན། ཧི་ལཱི་ཧི་ལཱི། བྷི་སི་ནི། བཀྐེ །ཨ་ཧ་ར་ཡེ། ཏ་མ་ཏི། ཏ་མ་ཏི། ཏི་ལ་བཀྐེ། བ་ལཱི་ཏ་ཀེ། ད་རི་ཏི་ན། ད་དྷི་ན་ད། ཕུ་ཊྱི་ཕུ་ཕུ་ཊྱི། གུ་ཊྱི་གུ་གུ་ཊྱི། ཧི་ཙ་ཀཱནྟི། ནཱ་མཱ། ཀཱན་ཏཱི་སྭཱ་ཧཱ། བཅོམ་ལྡན་འདས་ཀྱིས་རིག་སྔགས་ཀྱི་རྒྱལ་མོ་ཆེན་མོ་འདི་བཀའ་སྩལ་པ་ན་ས་འདི་ཀུན་ཏུ་གཡོས། འབྱུང་པོ་ཐམས་ཅད་རབ་ཏུ་འདར་ནས་ཀྱེ་མ་ཀྱེ་ཧུད་ཀྱེ་མ་སྡུག་བསྔལ་ལོ་ཞེས་སྒྲ་ཆེན་པོ་བྱུང་ངོ་། །</p>
<p>སྲིན་པོ་རྣམས་ཀྱིས་ཀྱང་འདི་སྐད་ཅེས་སྨྲས་ཏེ། འདི་ལྟར་ཡང་དག་རྫོགས་སངས་རྒྱས། །</p>
<p>སེམས་ཅན་ཀུན་ལ་ཐུགས་བརྩེ་ནས། །</p>
<p>འབྱུང་པོ་ཀུན་འཇིགས་ཉེན་པ་ཡི། །</p>
<p>རིག་སྔགས་འདི་འདྲ་སྲུང་བར་མཛད། །</p>
<p>དེ་ནས་ཀུན་མཁྱེན་སྟོན་པ་པོ། །</p>
<p>སེམས་ཅན་ཀུན་ལ་ཐུགས་བརྩེ་བས། །</p>
<p>གནོད་སྦྱིན་སྲིན་པོ་དྲི་ཟ་དང་། །</p>
<p>ཀླུ་དང་མཁའ་ལྡིང་གསང་བ་པ། །</p>
<p>འབྱུང་པོ་རྒྱུ་བ་གཟི་བྱིན་འཕྲོག །གྲུལ་བུམ་ཡི་དགས་སྲུལ་པོ་དང་། །</p>
<p>ལྷ་མིན་གཤེད་བྱེད་རོ་ལངས་དང་། །</p>
<p>བརྗེད་བྱེད་དང་ནི་མི་འམ་ཅི། །</p>
<p>སྐེམ་བྱེད་དང་ནི་རིམས་དྲག་དང་། །</p>
<p>དེ་བཞིན་བྲམ་ཟེ་སྲིན་པོ་དང་། །</p>
<p>སྨྱོ་བྱེད་རིམས་ནད་ཞག་གསུམ་པ། །</p>
<p>དེ་བཞིན་ཞག་ནི་བཞི་པ་རྣམས། །</p>
<p>སྐྲག་ཅིང་རབ་ཏུ་འདར་འགྱུར་ཏེ། །</p>
<p>ཕྱོགས་བཅུར་རྒྱུག་པ་གཟིགས་ནས་ཀྱང་། །</p>
<p>དེ་དག་ལ་ནི་ཐུགས་བརྩེའི་ཕྱིར། །</p>
<p>རིག་སྔགས་འདི་ནི་བརྗོད་པར་མཛད། །</p>
<p>སྱཱད་ཡ་ཐེ་དན། ཧི་རི་མ་ཁ། ཏི་རི་ཁ་ཁ། ཀ་ཊ་མ་ཊཱ། སིད་དྷ་མ་ཧཱ། ཧ་ཏ་རི། ཨུ་ཊ་ཏ་ནི། ད་ཊ་ད་ཊ། ད་ཏི་ལི། ད་མཏྟེ། ད་མཏྟེ། དྷུ་དྷུ་རི། ད་ད་རི། ད་ར་མི་ར། ཀི་རི་ཀཱི་ཡེ། ཀ་ཏ་བ་རེ་ཎི། སུ་སུ་མཱ་ལེ་སྭཱ་ཧཱ། གསང་སྔགས་ཆེན་པོ་རིག་སྔགས་ཆེན་པོ་འདི་ལས་འགལ་བར་མ་བྱེད་ཅིག །བཅོམ་ལྡན་འདས་ཀྱི་གསུང་གི་ཆོས་ལ་ཡང་དག་པར་སོ་སོར་རྟོགས་ཤིག །ཁྱེད་ཀུན་ལུས་ཞིག་སྟེ་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་ཞིང་འཁོར་བར་འགྲོ་བ་རེ། དེ་ནས་རྒྱལ་པོ་ཆེན་པོ་བཞིས་བཅོམ་ལྡན་འདས་ཀྱི་རིག་སྔགས་ཀྱི་རྒྱལ་མོ་ཆེན་མོ་སྔོན་མ་ཐོས་པ་འདི་ཐོས་ནས་སྐྲག་ཅིང་དངངས་ཏེ་མི་དགའ་ལ་སྐྱི་བུང་ཞེས་བྱེད་ནས་ཐལ་མོ་སྦྱར་ཏེ། བཅོམ་ལྡན་འདས་ལ་ཕྱག་འཚལ་ཞིང་གྲོས་མཐུན་པ་དང་། ཚིག་མཐུན་པ་དང་། སྐད་མཐུན་པར་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>སྡང་བའི་འབྱུང་པོ་ཟད་བགྱིད་པ། །</p>
<p>རིག་སྔགས་འདི་ནི་ལེགས་པར་གསུངས། །</p>
<p>མི་ཡི་འཇིག་རྟེན་བདེ་བགྱིད་པའི། །</p>
<p>རིག་སྔགས་བདག་ཅག་བརྗོད་པར་འཚལ། །</p>
<p>དེ་ལ་རིག་སྔགས་འདི་ལགས་ཏེ། །</p>
<p>འཇིག་རྟེན་མགོན་པོ་བདག་ལ་གསོན། །</p>
<p>སྱཱད་ཡ་ཐེ་དན། ཨུ་ཧུ་ཧ་ལ། ཀུ་ལི་ཛི་བ་ཨ་བྷུ་ཡ། མ་སུ་ར་བེ་ལ། ཨད་དྱཱ་བད་དྱཱ། ཨད་དྱཱ་བ་ཏེ། ནད་ད་བད་དྱེ། མ་རུ་དྷྱ། མ་རུ་དྷྱ། བ་དེ་མ་རུ་ད་དྱ་ཕ་ལ་སྭཱ་ཧཱ། བཅོམ་ལྡན་འདས་འབྱུང་པོ་ཐམས་ཅད་བཟློག་པ་འདི་གཟུང་བར་གསོལ། སྱཱད་ཡ་ཐེ་དན། ཨི་ལི་ཨི་ལི། མི་ལི་མི་ལི། ཀི་ལི་ཀི་ལི། བ་ན་ར། ནི་ལ་པ་ཡ། བྷུ་བྷུ་བྷུ་ར། ཐི་རཱུ་ཕུ་ཕུ་ཕུ་ར། ག་ཤ་ལཱི། རཽ་ཁ་ད་ཡ་མ་ལ། ཁུ་ལི་ཁུ་ལི་བ་ཡ་སྭཱ་ཧཱ། རིག་སྔགས་ཀྱི་རྒྱལ་མོ་འདི་ནི་ལོ་གཅིག་གི་བར་དུ་མཚམས་གཅོད་པ་དང་། འབྱུང་པོ་ཐམས་ཅད་བཟློག་པ་དང་། དོན་ཐམས་ཅད་གྲུབ་པ་ལགས་སོ། །</p>
<p>དེ་ནས་གནོད་སྦྱིན་དང་། སྲིན་པོ་དང་། དྲི་ཟ་ནས་གནོད་པར་བགྱིད་པའི་བར་རྣམས་ཀྱིས། བཅོམ་ལྡན་འདས་ཀྱི་རིག་སྔགས་ཀྱི་རྒྱལ་མོ་ཆེན་མོ་སྔོན་མ་ཐོས་པ་འདི་ཡང་ཐོས། རྒྱལ་པོ་ཆེན་པོ་བཞིའི་བསྲུང་བ་སྔོན་མ་ཐོས་པ་འདི་ཡང་ཐོས་ནས་སྐྲག་ཅིང་དངངས་ལ་མི་དགའ་སྟེ། སྐྱི་བུང་ཞེས་བྱེད་ནས་ས་ལ་འཛུལ་ཀུན་ཏུ་འཛུལ། ཀུན་ཏུ་རབ་ཏུ་འཛུལ་བར་བྱེད་དོ། །</p>
<p>དེ་ནས་བཅོམ་ལྡན་འདས་ཀྱིས་ས་གཞི་རྡོ་རྗེར་སྤྲུལ་ནས་དེ་དག་ཕྱོགས་བཞིར་རྒྱུག་གོ། །</p>
<p>དེ་ནས་རྒྱལ་པོ་ཆེན་པོ་བཞིས་ཕྱོགས་བཞིར་མེའི་ཕུང་པོ་ཆེན་པོ་སྤྲུལ་ཏོ། །</p>
<p>དེ་ནས་ནམ་མཁའ་ལ་རྒྱུག་གོ། །</p>
<p>དེ་ནས་བཅོམ་ལྡན་འདས་ཀྱིས་ནམ་མཁའ་གསེར་དུ་སྤྲུལ་ཏོ། །</p>
<p>དེ་ནས་འཇིག་རྟེན་སྐྱོང་བ་རྒྱལ་པོ་ཆེན་པོ་རྣམ་ཐོས་ཀྱི་བུ་ལྷ་དང་དྲི་ཟས་བསྐོར་ཅིང་མདུན་དུ་བདར་ཏེ། སྟེང་གི་བར་སྣང་ལ་འཕགས་ནས་གནོད་སྦྱིན་དང་སྲིན་པོ་ནས་གནོད་པར་བྱེད་པའི་བར་རྣམས་གཞོམ་པ་དང་། སེམས་ཅན་ཐམས་ཅད་ལ་སྙིང་བརྩེ་བ་དང་། འབྱུང་པོ་ཐམས་ཅད་བཟློག་པ་དང་། འཁོར་བཞི་པོ་རྣམས་བསྲུང་བ་དང་། བསྐྱབ་པ་དང་། སྦ་བ་དང་། བདེ་ལེགས་སུ་འགྱུར་བ་དང་། བདེ་བར་གནས་པར་བྱ་བའི་ཕྱིར་རིག་སྔགས་འདི་བརྗོད་དོ། །</p>
<p>སྱཱད་ཡ་ཐེ་དན། གི་མི་གི་མི་གི་མི་གི་མི། གི་ནི་གི་ནི་གི་ནི་གི་ནི། ན་ཁི་མི་ན་ཁི། ནི་ཥ་ནི་ཥ་ནི་ཥ། ཨུ་བ་ཨ། དི་ཤྭ་དི་ཤྭ། བི་དི་ཤ། སརྦ་དི་ཤྭ། ཨ་དྷི་བ་ཏི། གི་ར། བི་ས། ཛ་ནི་བྷུ་མི་པ་ཏི། ཨི་ལི་ལཱི། ཨི་ལི་ལཱི། ཀི་ལི་ལཱི། ཀི་ལི་ཀི་ལི་ལཱི། ཀི་ལི་ཀི་ལི་ལཱི། ཀི་ལི་ཀི་ལི་ལཱི། ཀི་ལི་ཀི་ལི་ལཱི། ཀི་ལི་ཀི་ལི་ལི། ཀི་ལི་ལི་ལི་ལི་ལི་ལི། ཀི་ལི་ལི་ལི་ལི་ལི་ལི་ལི་ལི། ཨད་དྱི། ནད་དྱི། ཀུ་ནད་དྱི། མ་ཧཱ་ཀུ་ནད་དྱི། ཀུ་ལད་དྱི་ཁུ་ལད་དྱི། ཁུ་ཁུ་ལད་དྱི་མ་ཧཱ་ཁུ་ལད་དྱི། ཧུ་ལུ་ཧུ་ལུ། ལུ། ཧུ་ལུ་ལུ་ལུ། ཧུ་ལུ་ལུ་ལུ་ལུ། ཧུ་ལུ་ལུ་ལུ་ལུ། ལུ། ཧུ་ལུ་ལུ་ལུ་ལུ་ལུ་ལུ་ལུ་ལུ་ལུ། ལུ། ཧ་ལ་ཧ་ལ། ཧི་ལི་ཧི་ལི། ལ་ཧ་ཧ་ལུ། ཧུ་ལེ། ཨི་ཧ། ཧུ་ལེ་ཧུ་ལེ། ཨུ་ལད་ཏྱི། ཧི་ལེ། ཨུ་ཧ་ཧི་ལེ། ཧི་ལ་ཧི་ལེ། ཧུ་ལུ། ཧི། ཧུ་ལུ་ཧུ་ལུ་ཧུ་ལུ། ཧུ་ལུ་ཧུ་ལེ། ཧ་ཧ་ཧ་ཧ་ཧ་ཧ། སྭཱ་ཧཱ། རྒྱལ་པོ་ཆེན་པོ་རྣམ་ཐོས་ཀྱི་བུ་ཕྱོགས་སྐྱོང་བར་གྱུར་ཅིག །ལྷ་རྣམས་ཀྱི་ནང་ན་ལྷའི་རྒྱལ་པོ་ནོར་ལྷའི་བུ་ཞེས་བགྱི་བ་མཆིས་ཏེ། དེ་ལ་བདག་ཕྱག་འཚལ་ལོ། །</p>
<p>དེ་ཡང་བཅོམ་ལྡན་འདས་ཉིད་ལ་ཕྱག་འཚལ་ཏེ། རྫོགས་པའི་སངས་རྒྱས་དཔའ་བོ་སྟེ། །</p>
<p>ཀུན་མཁྱེན་ཀུན་གཟིགས་ཁྱོད་ལ་འདུད། །</p>
<p>རྫོགས་པའི་སངས་རྒྱས་རྐང་གཉིས་མཆོག །ཤེས་རབ་ཆེན་པོ་ཁྱོད་ལ་འདུད། །</p>
<p>གཽ་ཏམ་ཁྱོད་ཀྱིས་གང་མཁྱེན་པ། །</p>
<p>དེ་ནི་ལྷ་རྣམས་མ་འཚལ་ཏོ། །</p>
<p>ཡང་དག་དཔའ་བོ་ཁྱོད་ལ་འདུད། །</p>
<p>ཆོས་བཞིན་མཐུན་པར་བལྟ་ཞིང་མཆིས། །</p>
<p>གནོད་སྦྱིན་དང་། སྲིན་པོ་དང་། དྲི་ཟ་ནས་གནོད་པར་བགྱིད་པའི་བར་རྣམས་མིང་འདི་ཞེས་བྱ་བའི་ལུས་ལ་བབས་པ་ལས་གུད་དུ་དེང་ཤིག །གལ་ཏེ་མིང་འདི་ཞེས་བྱ་བའི་ལུས་ལས་མྱུར་དུ་གུད་དུ་མ་དོང་ན། དེ་དག་ལ་མྱུར་དུ་འཇིགས་པ་ཆེན་པོ་དང་། ནད་དྲག་པོས་འདེབས་པར་འགྱུར་ལ། དེའི་རྐྱེན་གྱིས་མགོ་བོ་དང་། སྙིང་ཚལ་པ་བརྒྱར་འགས་པར་འགྱུར་ཏེ། དེའི་མོད་ལ་སྡུག་བསྔལ་དུ་མ་འབྱུང་བ་དང་བརླག་པ་དང་མཐའ་མེད་པར་འགྱུར་རོ། །</p>
<p>འབྲུམ་བུའི་གདོན་གང་ཡིན་པ་དང་། སྐྱ་རེངས་འཆར་ཀའི་གདོན་གང་ཡིན་པ་དང་། གྲིབ་གནོན་གྱི་གདོན་གང་ཡིན་པ་དེ་དག་ཀྱང་བསིལ་བའི་ཚལ་གྱི་མདོ་ཆེན་པོ་འདི་ཐོས་ནས་མིང་འདི་ཞེས་བྱ་བའི་ལུས་ལས་མྱུར་དུ་གུད་དུ་དེང་ཤིག །གལ་ཏེ་མྱུར་དུ་གུད་དུ་མ་དོང་ན་དེ་དག་ལ་མྱུར་དུ་འཇིགས་པ་ཆེན་པོ་དང་། ནད་དྲག་པོས་འདེབས་པར་འགྱུར་ལ། དེའི་རྐྱེན་གྱིས་མགོ་བོ་དང་། སྙིང་ཚལ་པ་བརྒྱར་འགས་པར་འགྱུར་ཏེ། དེའི་མོད་ལ་སྡུག་བསྔལ་དུ་མ་འབྱུང་བ་དང་། བརླག་པ་དང་མཐའ་མེད་པར་འགྱུར་རོ། །</p>
<p>གཟི་བྱིན་དང་ནི་ཁྲག་ཟ་བ། །</p>
<p>ཉིན་མཚན་རྒྱུ་བ་གང་ཡིན་པ། །</p>
<p>དེ་དག་གིས་ཀྱང་ལེགས་གསུངས་པའི། །</p>
<p>མདོ་བཤད་ཐོས་ནས་གཏང་བར་གྱིས། །</p>
<p>ཤ་ཟ་ལུས་འཕགས་སྐེམ་བྱེད་དང་། །</p>
<p>འབྱུང་པོ་འཇིགས་བྱེད་སྲུལ་པོ་རྣམས། །</p>
<p>དེ་དག་གིས་ཀྱང་ལེགས་གསུངས་པའི། །</p>
<p>མདོ་འདི་བཤད་པ་ཐོས་ནས་ཐོང་། །</p>
<p>ལྷ་དང་ལྷ་མིན་རླུང་ལྷ་དང་། །</p>
<p>དྲི་ཟ་དང་ནི་གདོན་གྱི་བླ། །</p>
<p>འབྱུང་པོ་དང་ནི་ཤ་ཟ་དང་། །</p>
<p>དེ་བཞིན་གནོད་སྦྱིན་སྲིན་པོ་རྣམས། །</p>
<p>ཀུན་ཏུ་འཁྲུགས་ཤིང་ཀུན་ཏུ་གཡོས། །</p>
<p>སྐྲག་ཅིང་ཀུན་ཏུ་རབ་ཏུ་འགུལ། །</p>
<p>གདོན་སྡང་གནོད་པ་བྱེད་པ་རྣམས། །</p>
<p>ལྟུང་ཞིང་རབ་ཏུ་ཕམ་པར་འགྱུར། །</p>
<p>ས་གཞི་དག་ཀྱང་རབ་ཏུ་གཡོས། །</p>
<p>སྒྲ་བོ་ཆེ་དག་སྒྲོགས་པར་བྱེད། །</p>
<p>ཡི་དགས་དང་ནི་གྲུལ་བུམ་རྣམས། །</p>
<p>སྡང་བའི་གདོན་ནི་ཟློག་བྱེད་པའི། །</p>
<p>མདོ་འདི་དག་ནི་ཐོས་གྱུར་ནས། །</p>
<p>འཇིགས་པ་དྲག་པོས་འདེབས་པར་འགྱུར། །</p>
<p>སངས་རྒྱས་ཆོས་དང་དགེ་འདུན་ལ། །</p>
<p>དད་པའི་གནོད་སྦྱིན་གང་ཡིན་པ། །</p>
<p>དེ་དག་མགུ་ཞིང་ཡིད་དགའ་ནས། །</p>
<p>ལེགས་པར་རྗེས་སུ་ཡི་རང་ངོ་། །</p>
<p>དེ་ནས་རྒྱལ་པོ་ཆེན་པོ་བཞི་བར་སྣང་ལས་བབས་ནས་བཅོམ་ལྡན་འདས་ག་ལ་བ་དེར་སོང་སྟེ་ལྷགས་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཐལ་མོ་སྦྱར་ནས་བཅོམ་ལྡན་འདས་ལ་ཕྱག་འཚལ་ཞིང་། གྲོས་མཐུན་པ་དང་། ཚིག་མཐུན་པར་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་བསིལ་བའི་ཚལ་གྱི་མདོ་ཆེན་པོ་འདི་རྒྱལ་པོ་ཆེན་པོ་བཞིས་ཞབས་ལ་ཕྱག་བགྱིས་པ་དང་། འཁོར་བཞི་པོ་རྣམས་སྲུང་བ་དང་། ཡོངས་སུ་སྐྱོབ་པ་དང་། གནོད་སྦྱིན་དང་། སྲིན་པོ་ནས་གནོད་པར་བགྱིད་པའི་བར་རྣམས་འཇོམས་པ་ལགས་སོ། །</p>
<p>བཙུན་པ་བཅོམ་ལྡན་འདས་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་གང་ལ་བསྲུང་བ་དང་། དེ་དག་གིས་ཀྱང་བསིལ་བའི་ཚལ་གྱི་མདོ་ཆེན་པོ་འདི་གཟུང་བར་བགྱི། བཅང་བར་བགྱི། བརྗོད་པར་བགྱི། ཀུན་ཆུབ་པར་བགྱིའོ། །</p>
<p>བཙུན་པ་བཅོམ་ལྡན་འདས་དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་གང་ལ་ལ་བདག་བསྲུང་བ་དང་། བདག་སྦ་བ་དང་། གཞན་བསྲུང་བ་དང་། གཞན་སྦ་བའི་སླད་དུ་བསིལ་བའི་ཚལ་གྱི་མདོ་ཆེན་པོ་འདི་འཛིན་པ་དང་། འཆང་བ་དང་། བརྗོད་པ་དང་། ཀུན་ཆུབ་པར་བགྱིད་པ་དེ་ལ་ནི་གནོད་སྦྱིན་དང་། སྲིན་པོ་ནས་གནོད་པར་བགྱིད་པའི་བར་རྣམས་ཉེ་འཁོར་དུ་ཡང་གནས་པར་མི་འགྱུར་ན། གནོད་པར་བགྱིད་པ་ལྟ་ག་ལ་སེམས་ལགས། དེ་གང་དུ་མཚན་གཅིག་ཙམ་གནས་པ་དེར་ཡང་གནོད་སྦྱིན་དང་། སྲིན་པོ་ནས་གནོད་པ་བགྱིད་པའི་བར་རྣམས་ཉེ་འཁོར་དུ་ཡང་གནས་པར་མི་འགྱུར་ན། དེ་གང་དུ་རྟག་ཏུ་གནས་པ་དེར་ལྟ་སྨོས་ཀྱང་ཅི་འཚལ་ལགས། བཙུན་པ་བཅོམ་ལྡན་འདས་གང་ལ་མི་མ་ལགས་པའི་གནོད་པས་ཐེབས་པ་དེའི་མདུན་དུ་བསིལ་བའི་ཚལ་གྱི་མདོ་ཆེན་པོ་འདི་བརྗོད་ན། དེ་མྱུར་བ་ཁོ་ནར་བདེ་ལེགས་དང་། ནད་མ་མཆིས་པ་དང་། བདེ་བར་འགྱུར་ཞིང་ཐར་བར་འགྱུར་ལ། མི་མ་ལགས་པ་རྣམས་དེ་ལ་ལོག་པ་མི་བགྱིད་ཅིང་མྱུར་དུ་གུད་དུ་མཆི་བར་འགྱུར་ལགས་ཏེ། བཙུན་པ་བཅོམ་ལྡན་འདས་བསིལ་བའི་ཚལ་གྱི་མདོ་ཆེན་པོ་འདི་དེ་ལྟར་དོན་ཆེ་བ་ལགས་སོ། །</p>
<p>བཙུན་པ་བཅོམ་ལྡན་འདས་དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་གང་ལ་ལ་བསིལ་བའི་ཚལ་གྱི་མདོ་ཆེན་པོ་འདི་འཛིན་པ་དང་། འཆང་བ་དང་། བརྗོད་པ་དང་། ཀུན་ཆུབ་པར་བགྱིད་པ་དང་། སྦྱོར་བར་བགྱིད་པ་དེ་ལ་ནི་དད་པ་ཅན་གྱི་གནོད་སྦྱིན་དགེ་བསྙེན་རྣམས་རྒྱལ་པོ་ཆེན་པོ་བཞིའི་གནས་སུ་མཆིས་ནས་མིང་སྨོས་པར་བགྱིད་དེ། ཀྱེ་རྒྱལ་བོ་ཆེན་པོ་དག་དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་ཆེ་གེ་མོ་ཞིག་བདག་བསྲུང་བ་དང་། བདག་སྦ་བ་དང་། གཞན་བསྲུང་བ་དང་། གཞན་སྦ་བའི་ཕྱིར་བསིལ་བའི་ཚལ་གྱི་མདོ་ཆེན་པོ་འདི་འཛིན་པར་བྱེད། འཆང་བར་བྱེད། རྗོད་པར་བྱེད། ཀུན་ཆུབ་པར་བྱེད། སྦྱོར་བར་བྱེད་དོ་ཞེས་སྒྲོགས་པར་བགྱིད་ལགས་སོ། །</p>
<p>བཙུན་པ་བཅོམ་ལྡན་འདས་དད་པ་ཅན་གྱི་གནོད་སྦྱིན་དགེ་བསྙེན་རྣམས་རྒྱལ་པོའི་ཕོ་བྲང་ལྕང་ལོ་ཅན་དུ་མཆིས་ནས་རྒྱལ་པོ་ཆེན་པོ་རྣམ་ཐོས་ཀྱི་བུའི་མདུན་དུ་གནོད་སྦྱིན་རྣམས་འདུས་ཤིང་འབྱུང་པོ་ཐམས་ཅད་ཚོགས་པའི་ནང་དུ་ཡང་བསྒྲགས་ནས། དེར་དེ་དག་མངོན་པར་དགའ་བར་འགྱུར་ཏེ། བཙུན་པ་བཅོམ་ལྡན་འདས་བསིལ་བའི་ཚལ་གྱི་མདོ་ཆེན་པོ་འདི་ནི་དེ་ལྟར་དོན་ཆེ་བ་ལགས་སོ། །</p>
<p>བཙུན་པ་བཅོམ་ལྡན་འདས་དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་གང་ལ་ལ་བདག་བསྲུང་བ་དང་། བདག་སྦ་བ་དང་། གཞན་བསྲུང་བ་དང་། གཞན་སྦ་བའི་སླད་དུ་བསིལ་བའི་ཚལ་གྱི་མདོ་ཆེན་པོ་འདི་འཛིན་པ་དང་། འཆང་བ་དང་། བརྗོད་པ་དང་ཀུན་ཆུབ་པར་བགྱིད་པ་དང་། སྦྱོར་བར་བགྱིད་པ་དེ་ནི་ཚངས་པར་སྤྱད་པར་བགྱིའོ། །</p>
<p>ཆང་མི་བཏུང་བ་དང་། དྲན་པ་དང་། ཤེས་བཞིན་ཅན་དུ་མཆིས་པ་དང་། ཟས་རྣམ་པ་ལྔ་ལ་འདི་ལྟ་སྟེ། བུ་རམ་དང་། སྦྲང་རྩི་དང་། ཏིལ་དང་། ཤ་དང་། ཉ་ཤ་རྣམས་ཡོངས་སུ་སྤང་བར་བགྱིའོ། །</p>
<p>དེ་ཅིའི་སླད་དུ་ཞེ་ན། བཙུན་པ་བཅོམ་ལྡན་འདས་གནོད་སྦྱིན་དང་། སྲིན་པོ་ནས་གནོད་པར་བགྱིད་པའི་བར་རྣམས་བསིལ་བའི་ཚལ་གྱི་མདོ་ཆེན་པོ་འདི་འཛིན་པ་དང་། འཆང་བ་དང་། བརྗོད་པ་དང་ཀུན་ཆུབ་པར་བགྱིད་པ་དང་། སྦྱོར་བ་དེ་ལ་དེའི་སྐབས་ཁོ་ནར་བརླག་པ་དང་། མཐའ་མ་མཆིས་པར་བགྱིད་པ་དག་མཆིས་ཏེ། དེ་དག་གཞོམ་པའི་སླད་དུ་ཡི་དམ་བགྱི་འཚལ་ལགས་སོ། །</p>
<p>བཙུན་པ་བཅོམ་ལྡན་འདས་དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་གང་ལ་ལ་བསིལ་བའི་ཚལ་གྱི་མདོ་ཆེན་པོ་འདི་འཛིན་པ་དང་། འཆང་བ་དང་། བརྗོད་པ་དང་། ཀུན་ཆུབ་པར་བགྱིད་པ་དང་། སྦྱོར་བར་བགྱིད་པ་དེ་ལ་ནི་དད་པ་ཅན་གྱི་གནོད་སྦྱིན་དགེ་བསྙེན་རྣམས་གོས་དང་། ཟས་དང་། མལ་ཆ་དང་། སྟན་དང་། བྲོ་གསོས་སྨན་དང་། ཡོ་བྱད་རྣམས་ཀྱིས་སྤྲོ་བ་བསྐྱེད་པར་བགྱིད་དེ། བཙུན་པ་བཅོམ་ལྡན་འདས་བསིལ་བའི་ཚལ་གྱི་མདོ་ཆེན་པོ་འདི་ནི་དེ་ལྟར་དོན་ཆེ་བ་ལགས་སོ། །</p>
<p>བཙུན་པ་བཅོམ་ལྡན་འདས་གཞན་མུ་སྟེགས་ཅན་བཅོམ་ལྡན་འདས་ཀྱི་གསུང་རབ་ལ་མ་དད་པ་དང་། མངོན་པར་མི་དགའ་བ་དང་། གནོད་པར་འཚལ་བ་དང་། སྨན་པར་མི་འཚལ་བ་དང་། གྲུབ་པ་དང་། བདེ་བར་མི་འཚལ་བ་གང་ལ་ལ་བསིལ་བའི་ཚལ་གྱི་མདོ་ཆེན་པོ་འདི་འཛིན་པ་དང་། འཆང་བ་དང་། བརྗོད་པ་དང་། ཀུན་ཆུབ་པར་བགྱིད་པ་དང་། སྦྱོར་བར་བགྱིད་པ་དེ་ལ་ནི་དོན་དེ་འགྲུབ་པར་མི་བགྱིད་དེ། མི་མ་ལགས་པ་རྣམས་ཀྱིས་བར་མ་དོར་འགུམས་པ་དང་། སྡུག་བསྔལ་དུ་མ་འབྱུང་བ་དང་། བརླག་པ་དང་། མཐའ་མ་མཆིས་པར་བགྱིད་ལགས་སོ། །</p>
<p>དེ་ཅིའི་སླད་དུ་ཞེ་ན། དེ་ནི་དེ་དག་ལ་གནོད་པར་འཚལ་བ་དང་། སྨན་པར་མི་འཚལ་བ་དང་། གྲུབ་པ་དང་། བདེ་བར་མི་འཚལ་བ་ལགས་པའི་སླད་དུ་སྟེ། དེ་དག་ལ་ནི་ལོག་པར་ལྟ་བ་གང་ལགས་པ་དེ་བརླག་པར་བགྱིད་ལགས་སོ། །</p>
<p>བཙུན་པ་བཅོམ་ལྡན་འདས་འཇིག་རྟེན་ན་སེམས་ཅན་རྣམས་བསྲུང་བ་དང་། བསྐྱབ་པ་དང་། སྦ་བའི་སླད་དུ་རྒྱལ་པོ་ཆེན་པོ་བཞིས་བསྲུང་བ་བགྱིས་པ་གང་ཅི་ཡང་རུང་བའི་བསྲུང་བ་དེ་དག་གི་ནང་ན་ནི་འདི་མཆོག་དང་། གཙོ་བོ་དང་། རབ་མཆོག་ལགས་སོ། །</p>
<p>དེ་ནས་བཅོམ་ལྡན་འདས་ལ་རྒྱལ་པོ་ཆེན་པོ་བཞིས་ཚིགས་སུ་བཅད་པ་འདི་དག་གསོལ་ཏོ། །</p>
<p>མི་མཆོག་གང་ཞིག་མདོ་འདི་དག །ཡོངས་སུ་རྫོགས་པར་བསྲུང་བ་དང་། །</p>
<p>བདེ་ལེགས་བགྱིད་པ་དེ་ལ་ནི། །</p>
<p>སྲིན་པོ་རྣམས་ཀྱང་འཚེ་མི་བགྱིད། །</p>
<p>སུ་ཡང་རུང་སྟེ་མདོ་འདི་དག །མི་མཆོག་གིས་ནི་གསུངས་པ་བཞིན། །</p>
<p>ཡོངས་སུ་རྫོགས་ཤིང་མ་ཆད་པར། །</p>
<p>ཤིན་ཏུ་ཚང་བར་འཆང་བགྱིད་ན། །</p>
<p>དེ་ལ་གནོད་སྦྱིན་ཡི་དགས་དང་། །</p>
<p>འབྱུང་པོ་གྲུལ་བུམ་སྲིན་པོ་དང་། །</p>
<p>སྨྱོ་བྱེད་རྒྱུ་བ་ཀླུ་རྣམས་དང་། །</p>
<p>དེ་ལྟ་བུ་དག་འཚེ་མི་བགྱིད། །</p>
<p>དེ་ལ་མི་མ་ལགས་དང་གདོན། །</p>
<p>མྱུར་དུ་གུད་དུ་མཆི་བར་འགྱུར། །</p>
<p>དེ་ལ་ཅིས་ཀྱང་མི་ཚུགས་ཏེ། །</p>
<p>དེ་ལ་འཚེ་བར་ཡོང་མི་ནུས། །</p>
<p>རྒྱལ་པོ་ཆེན་པོ་བཞི་པོ་ཡིས། །</p>
<p>བཅོམ་ལྡན་ཕྱག་འཚལ་ཞེས་བརྗོད་དེ། །</p>
<p>སངས་རྒྱས་ཞབས་ལ་ཕྱག་འཚལ་ནས། །</p>
<p>དེ་ཉིད་དུ་ནི་མི་སྣང་གྱུར། །</p>
<p>དེ་ནས་བཅོམ་ལྡན་འདས་ཀྱིས་དེའི་མཚན་མོ་འདས་ཏེ་ནམ་ལངས་ནས་དགེ་སློང་གི་དགེ་འདུན་གྱི་གུང་ལ་བཞུགས་ཏེ་དགེ་སློང་རྣམས་ལ་བཀའ་སྩལ་པ། དགེ་སློང་དག་མདང་སུམ་རྒྱལ་པོ་ཆེན་པོ་བཞི་བུ་དང་བཅས། བློན་པོ་དང་བཅས། འཁོར་དང་བཅས། མངག་གཞུག་པ་དང་བཅས། ཕོ་ཉ་དང་བཅས། གཡོག་འཁོར་དང་བཅས་པ་ཁ་དོག་འཕགས་པ་དག་ནམ་སྲོས་ནས་ལྷགས་ནས་གྲོས་མཐུན་པར་དུར་ཁྲོད་ཆེན་པོ་བསིལ་བའི་ཚལ་དུ་འོངས་ཏེ། རང་གི་འོད་ཀྱིས་སྣང་བར་བྱས་ནས་ལུས་ངན་དང་། ཡུལ་འཁོར་སྲུང་དང་། མིག་མི་བཟང་དང་། འཕགས་སྐྱེས་པོ་རྣམས་ང་ག་ལ་བ་དེར་འོངས་ཏེ་ལྷགས་ནས། ངའི་རྐང་པ་གཉིས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །</p>
<p>ཕྱོགས་གཅིག་ཏུ་འཁོད་ནས། རྒྱལ་པོ་ཆེན་པོ་བཞིས་ངའི་ཐད་དུ་བསིལ་བའི་ཚལ་གྱི་མདོ་ཆེན་པོ་འདི་བརྗོད་ནས་དོང་ངོ་། །</p>
<p>ཁྱོད་ཀྱིས་དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་ངས་བཤད་དོ། །</p>
<p>བཙུན་པ་དེ་ལྟར་འཚལ་ལོ་ཞེས་གསོལ་ཏེ། དགེ་སློང་རྣམས་ཀྱིས་བཅོམ་ལྡན་འདས་ཀྱིས་བཀའ་སྩལ་པ་མཉན་ནས། བཅོམ་ལྡན་འདས་ཀྱིས་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་རྣམས་ལ་བསིལ་བའི་ཚལ་གྱི་མདོ་ཆེན་པོ་འདི་རྒྱས་པར་བཤད་དོ། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་དེ་དག་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །</p>
<p>།འདིའི་ཆོ་ག་ནི་ཟས་དཀར་གསུམ་ཟ་བ་དང་། ལེགས་པར་ཁྲུས་བྱས་པ་དང་། སྨྱུང་བ་བྱས་པ་དང་། ཚུལ་ཁྲིམས་དང་། ལྡན་པ་དང་། བསམ་པ་རྒྱ་ཆེན་པོ་དང་ལྡན་པས་རྒྱལ་པོ་ཆེན་པོ་བཞིའི་གཟུགས་ལྡོང་རོས་སམ་བཙག་གིས་བྲིས་ལ། སྤོས་ཐམས་ཅད་དང་ལྡན་པའི་དཀྱིལ་འཁོར་གྲུ་བཞི་པ་བྱས་ནས་སངས་རྒྱས་ཀྱི་སྤྱན་སྔར་དུས་གསུམ་དུ་བརྗོད་པར་བྱའོ། །</p>
<p>བསིལ་བའི་ཚལ་གྱི་མདོ་ཆེན་པོ་རྫོགས་སོ།། །</p>
<p>།པཎྜི་ཏ་ཤཱི་ལེནྡྲ་བོ་དྷི་དང་། ཛྙཱ་ན་སིདྡྷི་དང་། ཤཱཀྱ་པྲ་བྷ་དང་། ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་ཞུས་ཏེ་སྐད་གསར་ཆད་ཀྱིས་ཀྱང་བཅོས་ཏེ་གཏན་ལ་ཕབ་པ།། །</p>
<p>།ཕྱིས་འགོས་གཞོན་ནུ་དཔལ་གྱིས་ཆག་ལོ་ཙཱ་བའི་ཕྱག་དཔེ་ལས་ཞུས་སོ།།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>