<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d195' lang='xct'>
<header>
<ul>
<li class='division'>སྡེ་དགེ 195</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། ཨཱརྱ་ཨ་བ་ལོ་ཀི་ནཱི་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་སྤྱན་རས་གཟིགས་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་ཅིག་ཏུ་བཞུགས་ཏེ། དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་བློ་གྲོས་རྣམ་པར་དག་པ་ལ་བཀའ་སྩལ་པ། བློ་གྲོས་རྣམ་པར་དག་པ་ཚུལ་ཁྲིམས་ཡོངས་སུ་དག་པས། དེ་བཞིན་གཤེགས་པ་ཡོངས་སུ་དག་གོ། །</p>
<p>བློ་གྲོས་རྣམ་པར་དག་པ་ཏིང་ངེ་འཛིན་ཡོངས་སུ་དག་པ་དང་། བཟོད་པ་ཡོངས་སུ་དག་པ་དང་། ཕན་པའི་དངོས་པོ་ཡོངས་སུ་དག་པས་དེ་བཞིན་གཤེགས་པ་ཡོངས་སུ་དག་གོ། །</p>
<p>བློ་གྲོས་རྣམ་པར་དག་པ་བྱམས་པ་ཡོངས་སུ་དག་པས་དེ་བཞིན་གཤེགས་པ་ཡོངས་སུ་དག་གོ། །</p>
<p>བློ་གྲོས་རྣམ་པར་དག་པ་སྙིང་རྗེ་ཡོངས་སུ་དག་པས་དེ་བཞིན་གཤེགས་པ་ཡོངས་སུ་དག་གོ། །</p>
<p>བློ་གྲོས་རྣམ་པར་དག་པ་དགའ་བ་ཡོངས་སུ་དག་པ་དང་། བཏང་སྙོམས་ཡོངས་སུ་དག་པས་དེ་བཞིན་གཤེགས་པ་ཡོངས་སུ་དག་གོ། །</p>
<p>བློ་གྲོས་རྣམ་པར་དག་པ་རྣམ་པར་གྲོལ་བ་ཡོངས་སུ་དག་པ་དང་། རྣམ་པར་གྲོལ་བའི་ཡེ་ཤེས་ཡོངས་སུ་དག་པས་དེ་བཞིན་གཤེགས་པ་ཡོངས་སུ་དག་གོ། །</p>
<p>བློ་གྲོས་རྣམ་པར་དག་པ་སྟོབས་ཡོངས་སུ་དག་པས་དེ་བཞིན་གཤེགས་པ་ཡོངས་སུ་དག་གོ། །</p>
<p>བློ་གྲོས་རྣམ་པར་དག་པ་མི་འཇིགས་པ་ཡོངས་སུ་དག་པ་དང་། སངས་རྒྱས་ཀྱི་ཆོས་ཡོངས་སུ་དག་པ་དང་། རྣམ་པ་ཐམས་ཅད་མཁྱེན་པའི་ཡེ་ཤེས་ཡོངས་སུ་དག་པས་དེ་བཞིན་གཤེགས་པ་ཡོངས་སུ་དག་གོ། །</p>
<p>བློ་གྲོས་རྣམ་པར་དག་པ་དེ་ལྟར་དེ་བཞིན་གཤེགས་པ་ཡོངས་སུ་དག་པ་ལ་སུ་ཞིག་མེ་ཏོག་དང་། ཕྲེང་བ་དང་། སྤོས་དང་། གདུགས་དང་། རྒྱལ་མཚན་དང་། བ་དན་དང་། རོལ་མོའི་སྒྲ་དང་། བྱུག་པ་རྣམས་ཀྱིས་བསྟི་སྟང་བྱེད་པ་དེའི་བསོད་ནམས་ཀྱི་ཕུང་པོའི་མཐའ་རྟོགས་པར་མི་ནུས་ཏེ། དེའི་མཐའ་ནི་ཐེག་པ་གསུམ་པོ་ལས་ཐེག་པ་གང་ཡང་རུང་བས་མྱ་ངན་ལས་འདས་པའི་མཐར་ཐུག་པ་མ་གཏོགས་པར་བསོད་ནམས་ཀྱི་ཕུང་པོ་དེ་ཕྱི་མའི་མཐར་ཡང་ཟད་པར་མི་ནུས་སོ། །</p>
<p>དེ་ཅིའི་ཕྱིར་ཞེ་ན། བློ་གྲོས་རྣམ་པར་དག་པ་ཇི་ལྟར་དེ་བཞིན་གཤེགས་པ་སངས་རྒྱས་ཀྱི་ཆོས་ཐམས་ཅད་ཀྱིས་ཚད་མེད་པ་དེ་བཞིན་དུ་དེ་བཞིན་གཤེགས་པ་ལ་ཡོན་ཕུལ་བ་ཡང་ཚད་མེད་དོ། །</p>
<p>མཐའ་ཡས་སོ། །</p>
<p>བསམ་གྱིས་མི་ཁྱབ་བོ། །</p>
<p>མཚུངས་པ་མེད་དོ། །</p>
<p>དཔག་ཏུ་མེད་དོ། །</p>
<p>གྲངས་མེད་དོ། །</p>
<p>དཔག་གིས་མི་ལང་ངོ་། །</p>
<p>བརྗོད་དུ་མེད་དོ། །</p>
<p>བློ་གྲོས་རྣམ་པར་དག་པ་སུ་ཞིག་དེ་བཞིན་གཤེགས་པ་ད་ལྟར་བཞུགས་ཏེ། འཚོ་ཞིང་གཞེས་པ་ལ་བསྟི་སྟང་བྱེད་པ་དང་། བླ་མར་བྱེད་པ་དང་། རི་མོར་བྱེད་པ་དང་། མཆོད་པ་དང་། རྗེད་པ་དང་། ཕྱི་མའི་ཚེ་ཕྱི་མའི་དུས་ལྔ་བརྒྱ་ཐ་མ་ལ་སུ་ཞིག་དེ་བཞིན་གཤེགས་པ་ཡོངས་སུ་མྱ་ངན་ལས་འདའ་བའི་རིང་བསྲེལ་ཡུངས་འབྲུ་ཙམ་ལ་བསྟི་སྟང་བྱེད་པ་དང་། བླ་མར་བྱེད་པ་དང་། རི་མོར་བྱེད་པ་དང་། མཆོད་པ་དང་། རྗེད་པ་དང་། ཡང་དག་པར་སེམས་ཉེ་བར་གཞག་སྟེ་བྱང་ཆུབ་ཏུ་གཞོལ་བའི་སེམས་བསྐྱེད་པས་ཕྱག་འཚལ་བ་དང་། ཕྱག་བྱེད་པ་དང་། བསྟི་སྟང་བྱེད་པ་དང་། བླ་མར་བྱེད་པ་དང་། རི་མོར་བྱེད་པ་དང་། མཆོད་པ་དང་། རྗེད་པ་དང་། གསོལ་བ་དང་། བསྔགས་པ་དང་། སྐོར་བ་བྱེད་པ་དེས་ཕན་ཡོན་ལྔ་ཡོངས་སུ་གཟུང་བར་འགྱུར་ཏེ། ལྔ་གང་ཞེ་ན། དྲན་པ་དང་ལྡན་པར་འགྱུར་བ་དང་། རྟོགས་པ་དང་ལྡན་པར་འགྱུར་བ་དང་། ངོ་ཚ་ཤེས་ཤིང་ཁྲེལ་ཡོད་པ་དང་ལྡན་པར་འགྱུར་བ་དང་། མྱུར་དུ་སངས་རྒྱས་བཅོམ་ལྡན་འདས་མཐོང་བར་འགྱུར་བ་དང་། མཐོང་ནས་ཀྱང་དད་པ་སྐྱེད་པར་འགྱུར་བ་སྟེ་ཕན་ཡོན་ལྔ་པོ་དེ་དག་ཡོངས་སུ་གཟུང་བར་འགྱུར་རོ། །</p>
<p>དེ་ཆོས་བཞི་དང་ལྡན་པར་འགྱུར་ཏེ། བཞི་གང་ཞེ་ན། དེ་བཞིན་གཤེགས་པའི་བསྟན་པ་འཛིན་པ་དང་། དེ་ཡང་ཇི་སྐད་བསྟན་པ་བཞིན་དུ་བསྒྲུབ་པ་དང་། བསྒྲུབས་ནས་ཀྱང་སངས་རྒྱས་བཅོམ་ལྡན་འདས་རྣམས་དང་ཉེ་བར་འགྱུར་བ་དང་། མྱུར་དུ་སངས་རྒྱས་ཀྱི་ཞིང་ཡོངས་སུ་དག་པར་སྐྱེ་བར་འགྱུར་བ་སྟེ། ཆོས་བཞི་པོ་དེ་དག་གོ། །</p>
<p>བློ་གྲོས་རྣམ་པར་དག་པ་བྱང་ཆུབ་སེམས་དཔའ་ཆོས་བཞི་དང་ལྡན་ན་བདུད་དམ་བདུད་ཀྱི་རིས་ཀྱི་ལྷའི་བུ་རྣམས་ཀྱིས་མི་རྫི་བར་འགྱུར་ཏེ། བཞི་གང་ཞེ་ན། རིགས་མཐོ་ཞིང་རིགས་ཆེ་བ་དང་། བཙས་མ་ཐག་ཏུ་སངས་རྒྱས་བཅོམ་ལྡན་འདས་རྣམས་ཡིད་ལ་བྱེད་པ་དང་། ཕྱི་མའི་དུས་ན་དམ་པའི་ཆོས་འཛིན་པ་དང་། རྟག་ཏུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་བྱིན་གྱིས་བརླབ་པར་འགྱུར་བ་སྟེ། བློ་གྲོས་རྣམ་པར་དག་པ་བྱང་ཆུབ་སེམས་དཔའ་ཆོས་བཞི་པོ་དེ་དག་དང་ལྡན་ན་བདུད་དམ་བདུད་ཀྱི་རིས་ཀྱི་ལྷའི་བུ་རྣམས་ཀྱིས་མི་རྫི་བར་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>སྲོག་ཆགས་ཀུན་ལ་ཕན་པའི་ཕྱིར། །</p>
<p>བྱང་ཆུབ་ཏུ་ནི་སེམས་བསྐྱེད་ནས། །</p>
<p>འཇིག་རྟེན་མགོན་གྱི་མཆོད་རྟེན་ལ། །</p>
<p>སུ་ཞིག་སྐོར་བ་བྱེད་པ་ནི། །</p>
<p>ཚེ་རབས་དག་ནི་ཐམས་ཅད་དུ། །</p>
<p>བྱང་ཆུབ་སྤྱད་པ་སྤྱོད་པའི་ཚེ། །</p>
<p>དྲན་དང་ལྡན་ཞིང་བློ་གྲོས་ལྡན། །</p>
<p>བསོད་ནམས་ལྡན་ཞིང་འཇིགས་མེད་འགྱུར། །</p>
<p>མཆོད་རྟེན་བསྐོར་བ་བྱས་ན་ནི། །</p>
<p>ཚེ་རབས་དག་ནི་ཐམས་ཅད་དུ། །</p>
<p>ལྷ་དང་ཀླུ་དང་གནོད་སྦྱིན་དང་། །</p>
<p>སྲིན་པོ་རྣམས་ཀྱིས་མཆོད་པར་འགྱུར། །</p>
<p>ངས་ནི་གང་དག་བསྟན་པ་ཡི། །</p>
<p>མི་ཁོམ་བརྒྱད་པོ་དེ་དག་སྤོང་། །</p>
<p>སངས་རྒྱས་འབྱུང་བ་རབ་མཛེས་པ། །</p>
<p>མཉེས་པར་བྱེད་འདི་དལ་བ་གཅིག །མདོག་ལྡན་གཟུགས་ནི་ཕུན་སུམ་ཚོགས། །</p>
<p>མཚན་གྱིས་ལེགས་པར་བརྒྱན་པ་དང་། །</p>
<p>མཐུ་དང་སྟོབས་དང་ལྡན་པར་འགྱུར། །</p>
<p>ལེ་ལོ་ཅན་དུ་དེ་མི་འགྱུར། །</p>
<p>དེ་ནི་ཕྱུག་ཅིང་ནོར་ཆེར་འགྱུར། །</p>
<p>བསོད་ནམས་ལྡན་ཞིང་རྫི་བ་མེད། །</p>
<p>འཇིག་རྟེན་སྒྲོན་མ་མཉེས་བྱས་ནས། །</p>
<p>ཡང་དང་ཡང་དུ་བསྟི་སྟང་བྱེད། །</p>
<p>བདག་མེད་སྟོང་པའི་ཆོས་ཐོས་ནས། །</p>
<p>དེ་ནི་ཆོས་ལ་རྨོངས་མི་འགྱུར། །</p>
<p>མྱུར་དུ་དད་པ་འཐོབ་འགྱུར་ཞིང་། །</p>
<p>ཆོས་དོན་ཇི་བཞིན་མཁས་པར་འགྱུར། །</p>
<p>ཚོང་དཔོན་ཁྱིམ་དང་རྒྱས་པ་དང་། །</p>
<p>ཕྱུག་པོ་རྣམས་སུ་སྐྱེ་བར་འགྱུར། །</p>
<p>དཔའ་ཞིང་སྦྱིན་པའི་བདག་པོར་འགྱུར། །</p>
<p>གཏོང་བ་བཏང་ཞིང་སེར་སྣ་མེད། །</p>
<p>འཛམ་བུའི་གླིང་ན་གང་ཡང་རུང་། །</p>
<p>ཁྱད་པར་ཅན་གྱི་རིགས་མཛེས་པ། །</p>
<p>དེར་ནི་བརྟན་པ་དེ་སྐྱེ་སྟེ། །</p>
<p>དམའ་བ་དག་ནི་རྣམ་པར་སྤངས། །</p>
<p>མཆོད་རྟེན་བསྐོར་བ་བྱས་ན་ནི། །</p>
<p>སྐྱེ་བ་ཐམས་ཅད་ཀུན་ཏུ་ཡང་། །</p>
<p>དབང་ཆེར་གྲགས་པའི་ཁྱིམ་བདག་དང་། །</p>
<p>དཔལ་དང་གཟི་བརྗིད་ལྡན་པར་འགྱུར། །</p>
<p>བྲམ་ཟེ་སཱ་ལ་ཆེ་འདྲ་དང་། །</p>
<p>ཚུལ་ཁྲིམས་ལྡན་ཞིང་མང་ཐོས་དང་། །</p>
<p>རྒྱལ་རིགས་སཱ་ལ་ཆེ་འདྲ་དང་། །</p>
<p>ཕྱུག་ཅིང་ནོར་ཆེན་ལྡན་པར་འགྱུར། །</p>
<p>རིས་བསྐོར་རྒྱ་མཚོ་ཚུན་ཆད་ཀྱི། །</p>
<p>ས་ཀུན་ལ་ནི་གང་སྨོན་པ། །</p>
<p>གླིང་བཞི་དག་གི་དབང་ཕྱུག་བླ། །</p>
<p>རྒྱལ་པོ་ཆོས་དང་ལྡན་པར་འགྱུར། །</p>
<p>འཁོར་ལོས་སྒྱུར་བ་རྫུ་འཕྲུལ་ཆེ། །</p>
<p>རིན་ཆེན་བདུན་དང་ལྡན་པར་འགྱུར། །</p>
<p>རྒྱལ་སྲིད་གནས་ནས་སངས་རྒྱས་ལ། །</p>
<p>ཡང་དང་ཡང་དུ་བསྟི་སྟང་བྱེད། །</p>
<p>འདི་ནས་ཤི་འཕོས་མཐོ་རིས་སུ། །</p>
<p>སོང་ནས་སངས་རྒྱས་བསྟན་ལ་དད། །</p>
<p>ལྷུན་པོའི་ཟོམ་གྱི་དབང་ཕྱུག་པོ། །</p>
<p>ལྷ་ཡི་དབང་པོ་བརྒྱ་བྱིན་འགྱུར། །</p>
<p>ལྷ་དབང་ཤིན་ཏུ་འཐབ་བྲལ་དང་། །</p>
<p>དེ་བཞིན་དུ་ནི་དགའ་ལྡན་དང་། །</p>
<p>ལྷ་དབང་ཤིན་ཏུ་འཕྲུལ་དགའ་དང་། །</p>
<p>དབང་སྒྱུར་འཇིགས་པ་མེད་པར་འགྱུར། །</p>
<p>མཆོད་རྟེན་བསྐོར་བ་བྱས་ན་ནི། །</p>
<p>དེ་ནི་ཚངས་པའི་འཇིག་རྟེན་དུ། །</p>
<p>ཚངས་པའི་དབང་ཕྱུག་མཁས་འགྱུར་ཞིང་། །</p>
<p>ལྷ་རྣམས་བྱེ་བས་མཆོད་པར་འགྱུར། །</p>
<p>འཇིག་རྟེན་མགོན་གྱི་མཆོད་རྟེན་ལ། །</p>
<p>མི་གང་སྐོར་བ་བྱེད་པ་ཡི། །</p>
<p>བསྔགས་པ་བསྐལ་པ་བྱེ་བར་ཡང་། །</p>
<p>བརྗོད་པས་ཟད་པར་བྱ་མི་ནུས། །</p>
<p>སུ་ཞིག་བྱང་ཆུབ་སེམས་བསྐྱེད་ནས། །</p>
<p>སྟོན་པའི་མཆོད་རྟེན་ཕྱག་འཚལ་བ། །</p>
<p>དེ་ནི་བསྐལ་པ་བྱེ་བར་ཡང་། །</p>
<p>ནམས་ཀྱང་ལོང་ཞིང་འཐེང་མི་འགྱུར། །</p>
<p>འཇིག་རྟེན་མགོན་གྱི་མཆོད་རྟེན་ལ། །</p>
<p>མངོན་དུ་སྐོར་བ་བྱེད་པ་ནི། །</p>
<p>བུང་བ་སྔོན་པོ་མཛེས་འདྲ་ཡི། །</p>
<p>རྣམ་པར་དག་པའི་མིག་འཐོབ་འགྱུར། །</p>
<p>མཆོད་རྟེན་བསྐོར་བ་བྱས་ན་ནི། །</p>
<p>དེ་ནི་ངེས་པར་རྟག་ཏུ་ཡང་། །</p>
<p>འཐུན་པའི་དོན་ཀུན་འཐོབ་འགྱུར་ཞིང་། །</p>
<p>དོན་མིན་རྣམས་ནི་སྤང་བར་འགྱུར། །</p>
<p>མཆོད་རྟེན་བསྐོར་བ་བྱས་ན་ནི། །</p>
<p>མཐུ་དང་སྟོབས་དང་ལྡན་པར་འགྱུར། །</p>
<p>དེ་ནི་ལེ་ལོ་མེད་འགྱུར་ཞིང་། །</p>
<p>རྟག་ཏུ་བག་ཡོད་ལྡན་པར་འགྱུར། །</p>
<p>མཆོད་རྟེན་བསྐོར་བར་བྱས་ན་ནི། །</p>
<p>བརྩོན་འགྲུས་བརྟན་ཞིང་མཐུ་བརྟན་ལ། །</p>
<p>བརྟན་ཞིང་རྣམ་པར་གནོན་བརྟན་དང་། །</p>
<p>དེ་ནི་མྱུར་དུ་མཁས་པར་འགྱུར། །</p>
<p>མེ་དང་དུག་དང་མཚོན་གྱིས་དེ། །</p>
<p>ནམས་ཀྱང་འཆི་དུས་བྱེད་མི་འགྱུར། མཁས་པ་ཚེ་ནི་རྫོགས་རྫོགས་སུ། །</p>
<p>ཟད་པར་བྱས་ནས་འཆི་དུས་བྱེད། །</p>
<p>མཆོད་རྟེན་བསྐོར་བ་བྱས་ན་ནི། །</p>
<p>ཕོ་བྲང་འཁོར་དང་ཡུལ་འཁོར་དང་། །</p>
<p>གྲོང་རྡལ་རྣམས་སུ་ལོངས་སྤྱོད་དང་། །</p>
<p>གཟུགས་ཀྱིས་ཁྱད་པར་འཕགས་པར་འགྱུར། །</p>
<p>བྱང་ཆུབ་སྤྱད་པ་སྤྱོད་པའི་ཚེ། །</p>
<p>དེ་ནི་འདོད་པ་མི་སྟེན་ཅིང་། །</p>
<p>ལུས་ཀྱང་གཙང་ལ་གོས་གཙང་ཞིང་། །</p>
<p>གཙང་མའི་ཆོས་ལ་གནས་པར་འགྱུར། །</p>
<p>བློ་གྲོས་རྣམ་པར་དག་པ་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པ་གང་དག་གིས་དེ་བཞིན་གཤེགས་པའི་མཆོད་རྟེན་མཐོང་ནས་དད་པ་སྐྱེད་དེ། པུས་མོ་གཉི་གའི་ལྷ་ང་ས་ལ་བཙུགས་ནས་ཕྱག་འཚལ་ཞིང་ཕྱག་བྱེད་དེ། དེ་བཞིན་གཤེགས་པ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་སྐུ་ལེགས་པར་བརྒྱན་པ་དེ་ཅི་འདྲ་བར་བདག་གི་ལུས་ཀྱང་དེ་འདྲ་བར་གྱུར་ཅིག་ཅེས་དེ་ལ་མོས་པ་སྐྱེད་ན། བློ་གྲོས་རྣམ་པར་དག་པ་བསོད་ནམས་ཀྱི་ཕུང་པོ་དེའི་མཐའ་བརྗོད་པར་མི་ནུས་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་གནས་པའི་ཕྱིར་རོ། །</p>
<p>བསོད་ནམས་ཀྱི་ཕུང་པོ་དེ་ནི་རྒྱལ་པོ་ཉིད་དམ། བརྒྱ་བྱིན་ཉིད་དམ། ཚངས་པ་ཉིད་དམ། རང་སངས་རྒྱས་ཉིད་དམ། ཡང་དག་པར་རྫོགས་པའི་སངས་རྒྱས་ཀྱི་ཐེག་པ་བླ་ན་མེད་པས་ཀྱང་ཟད་པར་བྱ་བར་མི་ནུས་སོ། །</p>
<p>དེ་ཅིའི་ཕྱིར་ཞེ་ན། བློ་གྲོས་རྣམ་པར་དག་པ་རིགས་ཀྱི་བུ་དེས་བསོད་ནམས་ཀྱི་ཕུང་པོ་བསམ་གྱིས་མི་ཁྱབ་པ་ཡོངས་སུ་བཟུང་བའི་ཕྱིར་ཏེ། བློ་གྲོས་རྣམ་པར་དག་པ་འདི་ལྟ་སྟེ། དཔེར་ན་དེ་བཞིན་གཤེགས་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་གྲོང་ཁྱེར་རམ། གཙུག་ལག་ཁང་ངམ། གྲོང་དུ་འཇུག་ཀྱང་རུང་། འཆག་ཀྱང་རུང་། འགྲེང་ཡང་རུང་། འདུག་ཀྱང་རུང་། ཆོས་སྟོན་ཀྱང་རུང་། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་སེམས་ཅན་ལྷའམ། ཀླུའམ། གནོད་སྦྱིན་ནམ། དྲི་ཟའམ། ལྷ་མ་ཡིན་ནམ། ནམ་མཁའ་ལྡིང་ངམ། མིའམ་ཅིའམ། ལྟོ་འཕྱེ་ཆེན་པོའམ། མིའམ། མི་མ་ཡིན་པའམ། སེམས་ཅན་གྱི་གྲངས་སུ་མ་གཏོགས་པ་ཤིང་ངམ། རིའམ། ཁུང་བུའམ། བུ་གའམ། བྱ་སྐྱིབས་ཀྱང་རུང་སྟེ། དེ་བཞིན་གཤེགས་པ་ག་ལ་བ་དེ་ལོགས་སུ་འདུད་པ་དང་རབ་ཏུ་འདུད་པ་དང་། ཀུན་ཏུ་འདུད་པ་མི་ཕྱེད་པ་དེ་གང་ཡང་མེད་དེ། ཇི་ལྟར་དེ་བཞིན་གཤེགས་པ་དགེ་བའི་རྩ་བ་ཐམས་ཅད་དང་ལྡན་པ་ལ་བྱེད་པ་དེ་བཞིན་དུ། རིགས་ཀྱི་བུ་དེ་དག་གྲོང་ངམ། གྲོང་ཁྱེར་རམ། གྲོང་རྡལ་ལམ། ཡུལ་འཁོར་རམ། ཕོ་བྲང་འཁོར་ན་རྒྱུ་བ་ལ་སེམས་ཅན་རྣམས་འདུད། རབ་ཏུ་འདུད། ཀུན་ཏུ་འདུད་པར་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>འཇིག་རྟེན་སངས་རྒྱས་ཇི་ལྟར་འགྱུར་ཞེས་མོས་སྐྱེད་དེ། སངས་རྒྱས་མཆོད་རྟེན་ལ་ནི་པུས་མོ་གཉིས་འཛུགས་དང་། །</p>
<p>སུ་ཞིག་བྱང་ཆུབ་གཞོལ་ནས་ཕྱོགས་རྣམས་ཀུན་འགྲོ་བ། །</p>
<p>དེ་འགྲོ་ཚེ་ན་འཇིག་རྟེན་གསུམ་པོ་འདུད་པ་བྱེད། །</p>
<p>མི་རྣམས་གཙོ་བོ་རང་བྱུང་གང་དུ་འགྲོ་བྱེད་པ། །</p>
<p>དེ་ལོགས་སུ་ནི་རྩྭ་དང་ཤིང་དང་སྡོང་དུམ་དང་། །</p>
<p>སྨན་དང་ཤིང་ལོ་རྣམས་དང་འབྲས་བུ་འདབ་མ་དང་། །</p>
<p>ཡིད་འོང་དྲི་ལྡན་མེ་ཏོག་རྣམས་ནི་འདུད་པར་འགྱུར། །</p>
<p>བཅོམ་ལྡན་མཆོད་རྟེན་རྣམས་ལ་པུས་མོ་བཙུགས་པ་ནི། །</p>
<p>དེ་ལ་མི་ཡི་དབང་པོ་ཀུན་ཀྱང་འདུད་པར་འགྱུར། །</p>
<p>གནོད་སྦྱིན་དབང་དང་ཀླུ་དང་ལྷ་ཡི་རྒྱལ་པོ་དང་། །</p>
<p>ཚངས་པའི་དབང་པོ་ཐམས་ཅད་རྐང་པར་གཏུགས་པར་བྱེད། །</p>
<p>བཅོམ་ལྡན་མཆོད་རྟེན་རྣམས་ལ་པུས་བཙུགས་ཕྱག་བྱས་ན། །</p>
<p>དཔའ་ཞིང་སྟོབས་དང་ལྡན་པའི་འཁོར་ལོས་སྒྱུར་བར་འགྱུར། །</p>
<p>གསེར་གྱི་མདོག་ལྡན་མཚན་རྣམས་ཀྱིས་ནི་གོ་ཆར་འགྱུར། །</p>
<p>མཐུ་ཆེ་བླ་མར་བྱ་ཞིང་ཐུབ་པར་དཀའ་བར་འགྱུར། །</p>
<p>དེ་ཡི་ཡུལ་ན་སེམས་ཅན་གང་དག་གནས་གྱུར་པ། །</p>
<p>དེ་དག་ཐམས་ཅད་བྱམས་པའི་སེམས་དང་དགའ་བར་འགྱུར། །</p>
<p>དེ་ལ་སེམས་ཅན་གང་ཡང་སྡིག་པ་མི་སྐྱེད་དེ། །</p>
<p>སྐྱེ་བོ་ཚོགས་ཆེན་དགའ་ཞིང་ཡིད་དུ་འོང་བར་འགྱུར། །</p>
<p>བཅོམ་ལྡན་མཆོད་རྟེན་དག་ལ་པུས་བཙུགས་ཕྱག་འཚལ་བ། །</p>
<p>དེ་ལ་འཇིག་རྟེན་ཀུན་གྱི་རྒྱལ་པོ་རབ་ཏུ་འདུད། །</p>
<p>ལྷ་དང་ཀླུ་དང་མི་དང་ལྟོ་འཕྱེ་ཆེན་པོ་འདུད། །</p>
<p>བསྐལ་པ་མཐའ་ཡས་རྣམས་སུ་དབུགས་ཕྱིན་ཐོབ་པར་འགྱུར། །</p>
<p>བཅོམ་ལྡན་མཆོད་རྟེན་དག་ལ་པུས་བཙུགས་ཕྱག་འཚལ་བ། །</p>
<p>གང་ཚེ་རྒྱལ་བ་དམ་པ་བྱུང་བར་གྱུར་པའི་ཚེ། །</p>
<p>དེ་བཞིན་གཤེགས་པ་རྣམས་དང་ཉེ་བར་འགྱུར་བ་འཐོབ། །</p>
<p>འདྲེན་པ་གཞལ་ཡས་རྣམས་ལ་མཆོད་པ་བྱེད་པར་འགྱུར། །</p>
<p>འཇིག་རྟེན་སངས་རྒྱས་གྱུར་ཅེས་མོས་པ་བསྐྱེད་ནས་ནི། །</p>
<p>བཅོམ་ལྡན་མཆོད་རྟེན་རྣམས་ལ་པུས་བཙུགས་ཕྱག་འཚལ་བ། །</p>
<p>བསྐལ་པ་བྱེ་བ་ཁྲག་ཁྲིག་བརྒྱ་བགྲངས་ཟད་འགྱུར་ན། །</p>
<p>དེ་ནི་རིང་པོར་མི་ཐོགས་བྱང་ཆུབ་མཚུངས་མེད་འཐོབ། །</p>
<p>གང་ཞིག་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ལ། །</p>
<p>བསྐལ་པ་བྱེ་བ་གཞལ་ཡས་བསྟི་སྟང་བྱེད་པ་བས། །</p>
<p>གང་ཞིག་ཕྱི་དུས་མི་བཟད་བསྐལ་པ་འདི་ལ་ནི། །</p>
<p>མཆོད་རྟེན་ཕྱག་འཚལ་དེ་ཡི་བསོད་ནམས་ཆེས་མང་ངོ་། །</p>
<p>སངས་རྒྱས་དམ་པ་སྦྱིན་གནས་མཚུངས་པ་མེད་གྱུར་པ། །</p>
<p>སྤྱོད་པ་དམ་པ་སྤྱད་ནས་ཁྱད་པར་བརྙེས་གྱུར་པ། །</p>
<p>མི་ཡི་ཁྱུ་མཆོག་དེ་ལ་འདིར་ནི་མཆོད་བྱས་ན། །</p>
<p>རྣམ་པར་སྨིན་པ་དམ་པ་མཚུངས་མེད་རང་བཞིན་འགྱུར། །</p>
<p>བྱང་ཆུབ་ཏུ་ནི་སེམས་བསྔོས་ཏེ། །</p>
<p>མེ་ཏོག་ཕྲེང་བ་བྱས་ནས་སུ། །</p>
<p>མཆོད་རྟེན་དག་ལ་སུ་འབུལ་བ། །</p>
<p>དེ་ནི་ནམས་ཀྱང་ཕོངས་མི་འགྱུར། །</p>
<p>མི་ཡི་ནང་ནས་ཤི་འཕོས་ནས། །</p>
<p>སུམ་ཅུ་རྩ་གསུམ་འགྲོ་བར་འགྱུར། །</p>
<p>དེར་ནི་རིན་ཆེན་སྣ་ཚོགས་ཀྱི། །</p>
<p>གཞལ་མེད་ཁང་པ་འཐོབ་པར་འགྱུར། །</p>
<p>མཆོད་རྟེན་ཕྲེང་བ་འདིར་ཕུལ་ན། །</p>
<p>ཁང་བཟངས་དག་དང་ཁང་བརྩེགས་པ། །</p>
<p>ལྷ་ཡི་བུ་མོས་བསྟེན་པ་རྣམས། །</p>
<p>སུམ་ཅུ་གསུམ་དུ་སྤྱོད་པར་འགྱུར། །</p>
<p>ཡན་ལག་བརྒྱད་ལྡན་ཆུས་གང་ཞིང་། །</p>
<p>གསེར་གྱི་བྱེ་མ་བདལ་གྱུར་པ། །</p>
<p>བཻ་དཱུརྱ་དང་ཤེལ་དག་གི། །</p>
<p>ལྷ་ཡི་རྫིང་བུ་འཐོབ་པར་འགྱུར། །</p>
<p>དེར་ནི་ལྷ་ཡི་དགའ་སྤྱད་ནས། །</p>
<p>མཁས་པ་ཚེ་ཚད་རྫོགས་པར་འགྱུར། །</p>
<p>ལྷ་ཡི་འཇིག་རྟེན་ཤི་འཕོས་ནས། །</p>
<p>མི་ནང་ལོངས་སྤྱོད་ལྡན་པར་འགྱུར། །</p>
<p>དགེ་བའི་རྩ་བ་དེ་ཉིད་ཀྱིས། །</p>
<p>མཁས་པ་བག་ཡོད་གྱུར་ནས་ནི། །</p>
<p>དེ་བཞིན་གཤེགས་པ་མཉེས་བྱས་ཏེ། །</p>
<p>རྐང་གཉིས་མཆོག་ལ་མཆོད་པ་བྱེད། །</p>
<p>མཆོད་རྟེན་ཕྲེང་བ་འབུལ་བྱེད་པ། །</p>
<p>དེ་ནི་འདོད་ཆགས་མི་འཕྲོགས་ཤིང་། །</p>
<p>ཞེ་སྡང་གིས་ཀྱང་འཕྲོགས་མི་འགྱུར། །</p>
<p>དེ་ནི་ནམས་ཀྱང་རྨོངས་མི་འགྱུར། །</p>
<p>རྐང་གཉིས་མཆོག་ལ་མཆོད་བྱས་ན། །</p>
<p>དེ་ནི་ཚེ་རབས་ཐམས་ཅད་དུ། །</p>
<p>ཆགས་པ་མེད་ཅིང་ཞེ་སྡང་མེད། །</p>
<p>བརྐམ་པ་མེད་ཅིང་དབང་པོ་བསྡམས། །</p>
<p>མཆོད་རྟེན་ཕྲེང་བ་འབུལ་བྱེད་པ། །</p>
<p>ཚེ་རབས་བྱེ་བ་སྟོང་རྣམས་དང་། །</p>
<p>ཁྲག་ཁྲིག་དག་ནི་བརྒྱ་བགྲངས་པ། །</p>
<p>ཀུན་ཏུ་བཀུར་སྟི་བྱས་པར་འགྱུར། །</p>
<p>མཆོད་རྟེན་ཕྲེང་བ་འབུལ་བྱེད་པ། །</p>
<p>དེ་ནི་འཁོར་ལོས་སྒྱུར་བར་འགྱུར། །</p>
<p>བརྒྱ་བྱིན་ལྷ་ཡི་དབང་ཕྱུག་འགྱུར། །</p>
<p>ཚངས་པའི་འཇིག་རྟེན་ཚངས་པར་འགྱུར། །</p>
<p>འཇིག་རྟེན་མགོན་པོ་སྐྱོབ་པ་ལ། །</p>
<p>དར་གྱི་དབུལ་བ་ཕུལ་བྱས་ནས། །</p>
<p>ལྷ་ཡི་དག་དང་མི་རྣམས་ཀྱི། །</p>
<p>དོན་རྣམས་ཐམས་ཅད་འགྲུབ་པར་འགྱུར། །</p>
<p>དམའ་བའི་རིགས་ནི་རྣམ་སྤངས་ཏེ། །</p>
<p>དེར་ནི་དེ་སྐྱེ་འགྱུར་མ་ཡིན། །</p>
<p>ཕྱུག་ཅིང་ནོར་ཆེན་ལྡན་པ་དང་། །</p>
<p>འཇིག་རྟེན་དབང་ཕྱུག་དེ་འགྱུར་རོ། །</p>
<p>དེ་བཞིན་གཤེགས་ལ་མཆོད་བྱས་ན། །</p>
<p>གཟུགས་དང་དོན་དང་ལོངས་སྤྱོད་དང་། །</p>
<p>ཁ་དོག་དང་ནི་འབྱོར་པ་དང་། །</p>
<p>ཀུན་ཏུ་གྲགས་དང་ལྡན་པར་འགྱུར། །</p>
<p>དེ་ནི་ཚེ་རབས་དྲན་འགྱུར་ཞིང་། །</p>
<p>འདོད་ཆགས་ཀྱིས་ཀྱང་འཕྲོགས་མི་འགྱུར། །</p>
<p>འདོད་པ་རྣམས་ཀྱི་སྐྱོན་ཤེས་ཤིང་། །</p>
<p>ཚངས་པར་སྤྱད་པ་སྤྱོད་པར་འགྱུར། །</p>
<p>དེ་བཞིན་གཤེགས་པ་མཆོད་བྱས་ན། །</p>
<p>གཟུགས་རྣམས་དང་ནི་སྒྲ་དག་དང་། །</p>
<p>རོ་རྣམས་ཀྱིས་ཀྱང་མི་ཚུགས་ཤིང་། །</p>
<p>སྡིག་པའི་ལས་ནི་བྱེད་མི་འགྱུར། །</p>
<p>རྣམ་པར་འདྲེན་པ་མཆོད་བྱེད་ན། །</p>
<p>དེ་ནི་སྤོས་དང་མེ་ཏོག་གིས། །</p>
<p>ནམས་ཀྱང་ཕོངས་པར་མི་འགྱུར་ཞིང་། །</p>
<p>དྲན་ལྡན་ཤེས་རབ་ལྡན་པར་འགྱུར། །</p>
<p>དེ་བཞིན་གཤེགས་ལ་སུ་མཆོད་པ། །</p>
<p>དེ་ཡི་ནོར་གྱི་ཕུང་པོ་ལ། །</p>
<p>རྒྱལ་པོ་དང་ནི་ཆོམ་རྐུན་དང་། །</p>
<p>མེ་དང་ཆུས་ཀྱང་རེག་མི་འགྱུར། །</p>
<p>འཇིག་རྟེན་མགོན་པོའི་མཆོད་རྟེན་ལ། །</p>
<p>དར་གྱི་དབུལ་བ་སུ་འབུལ་བ། །</p>
<p>དེ་ནི་སྐམ་དང་མྱ་ངན་དང་། །</p>
<p>ནད་བུ་ཅན་དུ་གཞར་མི་འགྱུར། །</p>
<p>འཇིག་རྟེན་སྒྲོན་མ་མཆོད་བྱེད་པ། །</p>
<p>ཚེ་རབས་དག་ནི་ཐམས་ཅད་དུ། །</p>
<p>མྱ་ངན་མེད་ཅིང་གནོད་མེད་དང་། །</p>
<p>འཁོར་ལོས་སྒྱུར་བ་འབྱོར་ཆེན་འགྱུར། །</p>
<p>འདྲེན་ལ་མཆོད་པ་བྱས་ན་ནི། །</p>
<p>རྐང་པ་ལག་པ་མཉེན་འགྱུར་ཞིང་། །</p>
<p>ཡན་ལག་རྣམ་པར་དགའ་གྱུར་ལ། །</p>
<p>གཟུགས་དང་ཁ་དོག་ལྡན་པར་འགྱུར། །</p>
<p>སྡིག་པའི་ལས་ནི་རྣམ་སྤངས་ཏེ། །</p>
<p>བྱང་ཆུབ་སྤྱད་པ་སྤྱོད་པར་བྱེད། །</p>
<p>གང་དག་འཇིག་རྟེན་རབ་དཀོན་པ། །</p>
<p>རྐང་གཉིས་མཆོག་རྣམས་མཐོང་བར་འགྱུར། །</p>
<p>བསྐལ་པ་བྱེ་བ་སྟོང་རྣམས་དང་། །</p>
<p>ཁྲག་ཁྲིག་དག་ནི་བརྒྱ་བགྲངས་པར། །</p>
<p>མཆོད་ཅིང་བདེ་ལ་ཤེས་རབ་ལྡན། །</p>
<p>བྱང་ཆུབ་དམ་པ་འཚང་ཡང་རྒྱ། །</p>
<p>འཇིག་རྟེན་མགོན་པོ་སྐྱོབ་པ་ལ། །</p>
<p>ཕྲེང་བའི་ཁང་པ་བྱས་ན་ནི། །</p>
<p>དེ་ནི་གཡོག་འཁོར་མི་ཕྱེད་ཅིང་། །</p>
<p>རྒྱལ་པོ་འབྱོར་པ་ཆེན་པོར་འགྱུར། །</p>
<p>འཕགས་པ་རྣམས་ཀྱིས་གང་སྤངས་པ། །</p>
<p>སྡིག་པའི་ལས་ནི་སྤོང་བར་བྱེད། །</p>
<p>རྫོགས་སངས་རྒྱས་ཀྱིས་བཤད་པ་ཡི། །</p>
<p>དགེ་བའི་ལས་ལ་སྟེན་པར་བྱེད། །</p>
<p>ལྷ་འམ་འོན་ཏེ་ཀླུ་རྣམས་སམ། །</p>
<p>འཇིག་རྟེན་དག་ན་གང་མཁས་པ། །</p>
<p>དེ་དག་དགའ་ཞིང་མགུ་བ་དང་། །</p>
<p>བསྟི་སྟང་བྱས་ཤིང་བསྔགས་པར་འགྱུར། །</p>
<p>བརྟན་པ་དེ་ནི་གར་སྐྱེས་པ། །</p>
<p>བསོད་ནམས་གཟི་བརྗིད་རབ་ཏུ་བརྗིད། །</p>
<p>ཡུལ་འཁོར་དག་དང་གྲོང་ཁྱེར་དང་། །</p>
<p>རིགས་དེར་བསྟི་སྟང་བྱེད་པར་འགྱུར། །</p>
<p>སངས་རྒྱས་གཞན་གྱིས་མི་ཐུབ་པ། །</p>
<p>རྐང་གཉིས་མཆོག་ལ་སུ་མཆོད་པ། །</p>
<p>དེ་དག་མཐུ་སྟོབས་ཆེ་བ་དང་། །</p>
<p>གཡོག་འཁོར་ཆེན་པོས་མཛེས་པར་འགྱུར། །</p>
<p>བྱང་ཆུབ་ཏུ་ནི་ཡོངས་བསྔོས་ཏེ། །</p>
<p>ཕྲེང་བའི་གཙུག་ལག་ཁང་བྱས་ན། །</p>
<p>སངས་རྒྱས་རྣམས་ཀྱིས་གང་བསྔགས་པའི། །</p>
<p>འབྱོར་པ་དག་ནི་དེས་འཐོབ་བོ། །</p>
<p>དེ་ནི་འཐེང་དང་ཞར་བ་དང་། །</p>
<p>དམན་དང་མ་རུངས་མི་འགྱུར་གནས། །</p>
<p>གང་དང་གང་དུ་སྐྱེས་པར་ཡང་། །</p>
<p>མཚན་རྣམས་ཀྱིས་ནི་བརྒྱན་པར་འགྱུར། །</p>
<p>སེམས་ཅན་དབུལ་པོ་རྣམས་མཐོང་ན། །</p>
<p>དེ་ནི་ནོར་གྱིས་སྡུད་པར་བྱེད། །</p>
<p>དེ་ནི་ནོར་དང་ལྡན་འགྱུར་ཞིང་། །</p>
<p>དེ་ནི་བྱང་ཆུབ་སྤྱད་པ་སྤྱོད། །</p>
<p>བློ་གྲོས་ཆེན་པོས་ས་འདི་ཀུན། །</p>
<p>ཡོངས་སུ་བཏང་བ་བྱས་ནས་ཀྱང་། །</p>
<p>དམན་པའི་སེམས་སུ་མི་འགྱུར་ཞིང་། །</p>
<p>དེ་ནི་ནམས་ཀྱང་ཕོངས་མི་འགྱུར། །</p>
<p>གང་དག་བྱང་ཆུབ་མངོན་ཞུགས་པ། །</p>
<p>དེ་དག་བུ་དང་བུ་མོ་དང་། །</p>
<p>ཆུང་མ་དགེ་ཞིང་བཟང་མོ་དག །བཏང་ནས་མྱ་ངན་བྱེད་མི་འགྱུར། །</p>
<p>དེ་ནི་སྔོན་དུ་འགྲོ་འགྱུར་ཞིང་། །</p>
<p>བཀྲི་བ་མེད་ལ་མཐོང་ན་དགའ། །</p>
<p>ཕྲག་དོག་དང་ནི་ང་རྒྱལ་གྱིས། །</p>
<p>ནམས་ཀྱང་དེ་ལ་གནོད་མི་འགྱུར། །</p>
<p>གང་དག་བྱང་ཆུབ་རབ་ཞུགས་པ། །</p>
<p>དེ་དག་ཕྲག་དོག་མེད་ཅིང་དེས། །</p>
<p>བཟོད་པའི་ཕ་རོལ་ཕྱིན་པར་འགྱུར། །</p>
<p>ཕན་པ་འདོད་ཅིང་ཡོན་ཏན་ལྡན། །</p>
<p>གང་དག་བྱང་ཆུབ་མངོན་ཞུགས་པ། །</p>
<p>འཇིག་རྟེན་ཀུན་ན་དེ་རིན་ཆེན། །</p>
<p>དེ་དག་འབྱུང་བ་ཤིན་ཏུ་དཀོན། །</p>
<p>དམད་པ་མེད་པའི་སྦྱིན་གནས་འགྱུར། །</p>
<p>ས་འདི་དག་ནི་རིམ་གྱིས་སུ། །</p>
<p>བགྲང་བར་བྱ་ཞིང་དཔག་པར་ནུས། །</p>
<p>དེ་དག་རྣམས་ཀྱི་ཡོན་ཏན་མཐའ། །</p>
<p>ཚིག་གིས་བསྟན་པར་མི་ནུས་སོ། །</p>
<p>སེམས་ཅན་དག་ནི་ཐམས་ཅད་ཀྱི། །</p>
<p>དུས་གསུམ་སེམས་ནི་ཤེས་པར་ནུས། །</p>
<p>དེ་དག་རྣམས་ཀྱི་ཡོན་ཏན་མཐའ། །</p>
<p>ཚིག་གིས་བསྟན་པར་མི་ནུས་སོ། །</p>
<p>རྒྱ་མཚོ་ཆེན་པོ་བཞི་པོ་དག །སྐྲ་ནི་བྱེ་བ་སྟོང་གཤེགས་པའི། །</p>
<p>སྐྲ་ཡིས་ཟད་པར་བྱ་བར་ནུས། །</p>
<p>དེ་དག་ཡོན་ཏན་ཟད་མི་ནུས། །</p>
<p>ས་རྣམས་ཐམས་ཅད་ཕྱེར་བརླགས་པ། །</p>
<p>རབ་ཏུ་ཕྲ་རྡུལ་ཤེས་པར་ནུས། །</p>
<p>སངས་རྒྱས་སྲས་པོ་དེ་དག་གི། །</p>
<p>ཡོན་ཏན་མཐའ་ནི་བརྗོད་མི་ནུས། །</p>
<p>ཆུ་ཀླུང་ཐམས་ཅད་རབ་འབབ་པ། །</p>
<p>རྒྱུན་ལས་ལྡོག་སྟེ་འགྲོ་ཡང་སྲིད། །</p>
<p>སངས་རྒྱས་སྲས་པོ་དེ་དག་གི། །</p>
<p>ཡོན་ཏན་མཐའ་བརྗོད་དེ་ལྟ་མིན། །</p>
<p>སེམས་ཅན་དག་ནི་ཐམས་ཅད་ཀྱི། །</p>
<p>སྔོན་གྱི་ལུས་རྣམས་ཇི་སྙེད་པ། །</p>
<p>བགྲང་བར་བྱ་ཞིང་དཔག་པར་ནུས། །</p>
<p>དེ་དག་ཡོན་ཏན་ཟད་མི་འགྱུར། །</p>
<p>སྔོན་གྱི་ལུས་རྣམས་ཐམས་ཅད་ལ། །</p>
<p>སྤུ་ཕྲེང་ཇི་སྙེད་ཡོད་པ་རྣམས། །</p>
<p>བགྲང་བར་བྱ་ཞིང་དཔག་པར་ནུས། །</p>
<p>དེ་དག་ཡོན་ཏན་ཟད་མི་འགྱུར། །</p>
<p>འགྲོ་བ་ལྔ་པོར་འཁོར་བ་ཡི། །</p>
<p>སེམས་ཅན་ཀུན་གྱི་སྤུ་རྣམས་ནི། །</p>
<p>བགྲང་བར་བྱ་ཞིང་དཔག་པར་ནུས། །</p>
<p>དེ་དག་ཡོན་ཏན་ཟད་མི་འགྱུར། །</p>
<p>ས་འདི་ཇི་སྙེད་ཐམས་ཅད་པ། །</p>
<p>ཆུ་ཡི་ཕུང་པོར་གནས་གྱུར་ཀྱང་། །</p>
<p>དེ་ནི་བགྲང་ཞིང་དཔག་པར་ནུས། །</p>
<p>དེ་དག་ཡོན་ཏན་བརྗོད་མི་ནུས། །</p>
<p>མར་མེ་མཛད་ནས་བཟུང་ནས་ནི། །</p>
<p>མ་འོངས་བསྐལ་པ་ཇི་སྙེད་པ། །</p>
<p>དེ་ཡི་བར་དུ་ཤིང་ལྗོན་རྣམས། །</p>
<p>ཇི་སྙེད་མ་འོངས་འབྱུང་འགྱུར་བ། །</p>
<p>དེ་དག་འབྲས་བུ་མེ་ཏོག་རྣམས། །</p>
<p>དེ་དག་ཟད་པར་ཤེས་པར་ནུས། །</p>
<p>བསྐལ་པ་བྱེ་བ་སྟོང་རྣམས་དང་། །</p>
<p>ཁྲག་ཁྲིག་དག་ནི་བརྒྱ་བགྲངས་པར། །</p>
<p>བརྩོན་པ་ཞིག་གིས་དེ་དག་གིས། །</p>
<p>བསྔགས་ཕྲེང་ཡིད་དུ་འོང་བརྗོད་ཀྱང་། །</p>
<p>སངས་རྒྱས་སྲས་པོ་དེ་དག་གི། །</p>
<p>ཡོན་ཏན་མཐའ་ནི་བརྗོད་མི་ནུས། །</p>
<p>སངས་རྒྱས་སྲས་པོ་དེ་དག་ལ། །</p>
<p>མི་གང་མི་དགའ་བྱེད་པ་དེ། །</p>
<p>ལྷ་དང་མི་ནི་སྤངས་ནས་སུ། །</p>
<p>དེ་དག་དམྱལ་བ་སྤྱོད་ཡུལ་འགྱུར། །</p>
<p>བྱང་ཆུབ་སེམས་དཔའ་རྣམས་ལ་ནི། །</p>
<p>མི་གང་ལ་ལ་གནོད་བྱེད་པ། །</p>
<p>མིག་མེད་པའམ་ལོང་བ་དང་། །</p>
<p>སྡུག་བསྔལ་དཔུང་གཉེན་མེད་པར་འགྱུར། །</p>
<p>ཤི་འཕོས་ནས་ནི་མནར་མེད་འགྲོ། །</p>
<p>དེ་ནི་འབར་ཞིང་འཇིགས་སྐྲག་འགྱུར། །</p>
<p>ལུས་ནི་ཆེན་པོར་གྱུར་ནས་ཀྱང་། །</p>
<p>སྡུག་བསྔལ་ཚོར་བ་མྱོང་བར་འགྱུར། །</p>
<p>ཚེ་རབས་དེ་དང་དེ་དག་ཏུ། །</p>
<p>དེ་ལུས་དཔག་ཚད་ཙམ་འགྱུར་ཏེ། །</p>
<p>དེ་ལྟར་ཕྲུམ་ལྟར་ཟླུམ་གྱུར་ལ། །</p>
<p>ཀུན་ནས་ཡོངས་སུ་བཟའ་བར་འགྱུར། །</p>
<p>དེ་ཚེ་ལུས་ལ་མགོ་བོ་ནི། །</p>
<p>ལྔ་སྟོང་ཡོད་པར་འབྱུང་འགྱུར་ཞིང་། །</p>
<p>མགོ་བོ་དེ་དག་རེ་རེ་ལའང་། །</p>
<p>ལྕེ་ནི་ལྔ་བརྒྱ་ཐམ་པ་ཡོད། །</p>
<p>གཅིག་ལའང་ཐོང་གཤོལ་བརྒྱ་དག་གིས། །</p>
<p>ལྕེ་ནི་རབ་ཏུ་རྨོ་བར་འགྱུར། །</p>
<p>སྡིག་པའི་ལས་ཀྱི་རྣམ་སྨིན་གྱིས། །</p>
<p>མི་བཟད་ཆེན་པོར་གཤེགས་པར་འགྱུར། །</p>
<p>མནར་མེད་དེ་ནས་ཤི་འཕོས་ནས། །</p>
<p>དེ་ནི་ཚ་དང་རབ་ཚ་བར། །</p>
<p>བློ་གྲོས་ངན་པ་ཚོར་བ་མྱོང་། །</p>
<p>དེ་སྔོན་ཉེས་བྱས་འབྲས་བུ་ཡིན། བྱང་ཆུབ་སེམས་དཔའ་རྣམས་ལ་ནི། །</p>
<p>མ་བསྡམས་གང་ཞིག་གནོད་བྱེད་པ། །</p>
<p>དེ་ལ་དུད་འགྲོའི་སྐྱེ་གནས་དང་། །</p>
<p>དམྱལ་བའི་ས་ནི་དཀོན་མ་ཡིན། །</p>
<p>ཚེ་རབས་བྱེ་བ་སྟོང་རྣམས་དང་། །</p>
<p>ཁྲག་ཁྲིག་དག་ནི་བརྒྱ་བགྲངས་པར། །</p>
<p>སྡུག་བསྔལ་ཚོར་བ་མྱོང་འགྱུར་ཞིང་། །</p>
<p>དེ་ནི་བཟང་པོ་རྣམས་མི་མཐོང་། །</p>
<p>སངས་རྒྱས་སྲས་པོ་སྐྱོབས་རྣམས་ལ། །</p>
<p>གནོད་པ་དག་ནི་བྱས་གྱུར་ན། །</p>
<p>ཨ་ལ་གར་རྟ་འཇིགས་པ་ཡི། །</p>
<p>ཤིན་ཏུ་གདུག་པའི་སྦྲུལ་དུ་སྐྱེ། །</p>
<p>དེ་ནི་བཀྲེས་དང་སྐོམ་པས་ཉེན། །</p>
<p>སྡིག་པའི་ལས་རྣམས་བྱེད་པར་འགྱུར། །</p>
<p>དེ་ནི་ཟས་ཀྱང་མི་རྙེད་དེ། །</p>
<p>ནམས་ཀྱང་འགྲངས་པར་ཟ་མི་མྱོང་། །</p>
<p>ཤི་འཕོས་གཤིན་རྗེའི་འཇིག་རྟེན་དུ། །</p>
<p>དེ་ནི་རྟག་པར་གཏུན་དུ་བརྡུང་། །</p>
<p>དགེ་སློང་དག་ལ་གནོད་བྱས་པས། །</p>
<p>ནམས་ཀྱང་སྐབས་ནི་རྙེད་མི་འགྱུར། །</p>
<p>དེ་ནས་ཤི་འཕོས་དུས་བྱས་ཏེ། །</p>
<p>མི་ཡི་ལུས་ནི་ཐོབ་གྱུར་ན། །</p>
<p>བློ་ངན་དེ་ནི་དམུས་ལོང་འགྱུར། །</p>
<p>གནོད་སེམས་ལྡན་ཞིང་སྡོམ་པ་མེད། །</p>
<p>དེ་ནི་ཉེས་པར་སྨྲས་བྱས་ཏེ། །</p>
<p>འཕགས་པ་རྣམས་ལ་སྐུར་བཏབ་པས། །</p>
<p>མི་ཡི་ནང་ནས་ཤི་འཕོས་ནས། །</p>
<p>ངན་སོང་དག་ཏུ་མྱུར་དུ་འགྲོ། །</p>
<p>བྱང་ཆུབ་སེམས་དཔའ་རྣམས་ལ་ནི། །</p>
<p>མ་བསྡམས་གང་ཞིག་གནོད་བྱེད་པ། །</p>
<p>བསྐལ་པ་བྱེ་བ་སྟོང་དག་ཏུ། །</p>
<p>ནམས་ཀྱང་སངས་རྒྱས་མཐོང་མི་འགྱུར། །</p>
<p>རྫོགས་སངས་རྒྱས་ཀྱི་སྲས་རྣམས་ལ། །</p>
<p>གང་ཞིག་ཆོས་བཞིན་སྲུང་བྱེད་པ། །</p>
<p>དེས་ནི་ངན་འགྲོ་ཀུན་སྤངས་ཏེ། །</p>
<p>མྱུར་དུ་བཟང་འགྲོར་འགྲོ་བར་འགྱུར། །</p>
<p>ཕྱུག་ཅིང་ནོར་ཆེན་ལྡན་པ་དང་། །</p>
<p>སྟོབས་དང་ལྡན་ཞིང་འཇིགས་པ་མེད། །</p>
<p>དྲན་དང་ལྡན་ཞིང་ཤེས་རབ་ལྡན། །</p>
<p>བདེ་ཞིང་ངོ་ཚ་ཁྲེལ་ལྟས་ལྡན། །</p>
<p>གང་དུ་འཇིག་རྟེན་རྣམས་ཀྱི་སྒྲོན། །</p>
<p>ཡོངས་སུ་མྱ་ངན་འདས་གྱུར་པ། །</p>
<p>སངས་རྒྱས་མཆོད་རྟེན་མཐོང་ནས་ནི། །</p>
<p>ཡང་དང་ཡང་དུ་བསྟི་སྟང་བྱེད། །</p>
<p>རྫོགས་སངས་རྒྱས་ཀྱིས་གསུངས་པ་ཡི། །</p>
<p>འདི་འདྲའི་ཆོས་འདི་ཐོས་གྱུར་ནས། །</p>
<p>སངས་རྒྱས་སྲས་པོ་རྣམས་ལ་ནི། །</p>
<p>སུ་ཞིག་ཕྱི་ཕྱིར་དད་མི་བྱེད། །</p>
<p>གང་གིས་སངས་རྒྱས་སྟོང་རྣམས་དང་། །</p>
<p>བརྒྱ་དང་བྱེ་བ་བགྲང་དག་ལ། །</p>
<p>བསྐལ་པ་གང་གཱའི་བྱེ་མ་སྙེད། །</p>
<p>དེ་སྙེད་བསྐལ་པར་བཀུར་བ་བས། །</p>
<p>འཇིག་རྟེན་མགོན་གྱིས་གསུངས་པ་ཡི། །</p>
<p>དམ་ཆོས་འཇིག་ཚེ་གང་ཞིག་གིས། །</p>
<p>ཉིན་དང་མཚན་དུ་འཛིན་བྱེད་པ། །</p>
<p>དེ་ནི་བསོད་ནམས་ཁྱད་པར་འཕགས། །</p>
<p>ཆོས་འཇིག་དུས་ན་ཆོས་འཛིན་པ། །</p>
<p>སྔོན་གྱི་སངས་རྒྱས་ཐམས་ཅད་དང་། །</p>
<p>སངས་རྒྱས་ཡེ་ཤེས་རབ་གནས་པ། །</p>
<p>ང་ལ་དེས་ནི་མཆོད་པ་བྱེད། །</p>
<p>དམ་པའི་ཆོས་ནི་འཇིག་པའི་ཚེ། །</p>
<p>སྟོན་པའི་བསྟན་པ་སྲུང་བྱེད་པ། །</p>
<p>བསྐལ་པ་བྱེ་བ་སྟོང་རྣམས་སུ། །</p>
<p>དེ་ནི་ནམས་ཀྱང་རྒུད་མི་འགྱུར། །</p>
<p>ལུས་ཀྱིས་བདེ་བ་མྱོང་འགྱུར་ཞིང་། །</p>
<p>དེ་ནི་ནད་ཀྱིས་བཏབ་མི་འགྱུར། །</p>
<p>དེ་ནི་ཡིད་དུ་མི་འོང་བས། །</p>
<p>ནམས་ཀྱང་འཕྲོགས་པར་མི་འགྱུར་རོ། །</p>
<p>སྟོན་པའི་བསྟན་པ་བསྲུང་བྱས་ན། །</p>
<p>བཟོད་པ་ཕུན་སུམ་ཚོགས་པ་དང་། །</p>
<p>དེས་དང་གསལ་དང་མཉེན་པ་དང་། །</p>
<p>སེམས་ཅན་རྣམས་ལ་བྱམས་སེམས་འགྱུར། །</p>
<p>འཇིག་ཚེ་རྒྱལ་བ་མཆོག་གི་ཆོས་བཟུང་བས། །</p>
<p>བདེ་དང་དགའ་འཐོབ་མཛོད་ནི་མང་པོར་འགྱུར། །</p>
<p>སྔོན་གྱི་རིམ་གྲོ་བྱ་བ་འཐོབ་འགྱུར་ཞིང་། །</p>
<p>མི་ཁོམ་བརྒྱད་པོ་མ་ལུས་ཟད་པར་སྤོང་། །</p>
<p>འཇིག་ཚེ་རྒྱལ་བ་མཆོག་གི་ཆོས་བཟུང་བས། །</p>
<p>དཔེར་ན་ནམ་མཁའ་སྐར་མས་ཡོངས་གང་ལྟར། །</p>
<p>རྟག་ཏུ་མཚན་གྱིས་གོ་ཆར་བྱས་པ་དང་། །</p>
<p>རབ་ཏུ་ཚིག་སྙན་ཡིད་འོང་དབྱངས་ལྡན་འགྱུར། །</p>
<p>འཇིག་ཚེ་རྒྱལ་བ་མཆོག་གི་ཆོས་བཟུང་བས། །</p>
<p>གང་ན་ཡིད་བདེ་མེད་ཅིང་རབ་སྡུག་པ། །</p>
<p>རིགས་དམན་དེ་ནི་དེ་ཡིས་སྤངས་པར་འགྱུར། །</p>
<p>ཕྱུག་ཅིང་ཤིན་ཏུ་བདེ་ལ་ལོངས་སྤྱོད་ལྡན། །</p>
<p>འཇིག་ཚེ་རྒྱལ་བ་མཆོག་གི་ཆོས་བཟུང་བས། །</p>
<p>མཐུ་དང་སྟོབས་དང་ལྡན་ཞིང་བརྩོན་འགྲུས་ལྡན། །</p>
<p>མི་དམན་པ་རྣམས་ཀུན་ཏུ་རྣམ་པར་རྒྱུ། །</p>
<p>སངས་རྒྱས་བརྒྱ་སྟོང་དག་ལ་བསྙེན་བཀུར་བྱེད། །</p>
<p>འཇིག་ཚེ་རྒྱལ་བ་མཆོག་གི་ཆོས་བཟུང་བས། །</p>
<p>མཆོག་ཏུ་རབ་མཛེས་གཟུགས་ལྡན་ཤེས་རབ་ལྡན། །</p>
<p>མི་ཡི་འཇིག་རྟེན་མཆོག་ཏུ་བསྙེན་བཀུར་འགྱུར། །</p>
<p>རྒྱལ་པོ་མཁས་པ་མཛངས་པ་རྣམས་ཀྱིས་བསྔགས། །</p>
<p>འཇིག་ཚེ་རྒྱལ་བ་མཆོག་གི་ཆོས་བཟུང་བས། །</p>
<p>མཆོག་ཏུ་གཟུགས་མཛེས་བལྟ་ན་སྡུག་པ་དང་། །</p>
<p>སྐྱེས་པ་བུད་མེད་ལྷ་རྣམས་དགའ་བ་དང་། །</p>
<p>བདེ་ཞིང་མཁས་པས་བསྔགས་ཤིང་ཤེས་རབ་ལྡན། །</p>
<p>སྟོན་པ་སྟོབས་བཅུ་མངའ་བ་ལྷ་ཡི་ལྷས། །</p>
<p>གང་གི་མདུན་དུ་མདོ་འདི་རབ་བཤད་པ། །</p>
<p>མི་དེ་ལག་ཏུ་མདོ་སྡེ་འདི་འདྲ་འདི། །</p>
<p>ཕྱི་མའི་དུས་ཀྱི་ཚེ་ན་ཐོབ་པར་འགྱུར། །</p>
<p>གང་ཞིག་སྟོན་པ་མི་མཆོག་གཟུགས་བྱེད་པ། །</p>
<p>རས་འདྲི་རྩིག་ངོས་འདྲི་འམ་གསེར་ལས་བྱས། །</p>
<p>དེ་ཡི་ཆོས་ཀྱི་ཁྱད་པར་གང་ཡིན་པ། །</p>
<p>དེ་དག་མ་ལུས་རབ་ཏུ་བསྟན་གྱིས་ཉོན། །</p>
<p>དེ་ནི་བལྟ་མིན་ལོང་བར་གཞར་མི་འགྱུར། །</p>
<p>སྒུར་པོར་མི་འགྱུར་ཡན་ལག་མི་སྡུག་མིན། །</p>
<p>དེ་ནི་གཟུགས་དང་ལྡན་ཞིང་ཁ་དོག་ལྡན། །</p>
<p>སུམ་ཅུ་རྩ་གཉིས་མཚན་གྱིས་གོ་ཆར་འགྱུར། །</p>
<p>ལུས་ནི་རྣམ་པར་དག་ཅིང་ཁྱད་པར་འཐོབ། །</p>
<p>སྤོབས་པ་འཐོབ་ཅིང་སྒྲ་སྙན་ཡིད་དུ་འོང་། །</p>
<p>ཤེས་བཞིན་ལྡན་ཞིང་འཇིག་རྟེན་ཀུན་གྱི་གཙོ། །</p>
<p>དེ་མཐོང་སེམས་ཅན་བདེ་ཞིང་དགའ་བར་འགྱུར། །</p>
<p>སྡིག་བྱེད་མི་འགྱུར་ཞེ་སྡང་མེད་སེམས་ལྡན། །</p>
<p>གཡོ་མེད་མི་རྐུ་རྒྱལ་པོ་འཁྲུག་མི་བྱེད། །</p>
<p>མཐུ་དང་ལྡན་ཞིང་དབང་ཆེར་གྲག་པར་འགྱུར། །</p>
<p>བྱམས་ལ་གནས་ཤིང་མི་དམན་སེམས་དང་ལྡན། །</p>
<p>འདྲེན་པའི་སྐུ་གཟུགས་རབ་ཏུ་མཛེས་བྱས་ན། །</p>
<p>དེ་ནི་མཆོག་འགྱུར་སྐྱེ་བོ་མང་མཆོད་འོས། །</p>
<p>བློ་ལྡན་ཕྱུག་ཅིང་དེ་ཉིད་རྒྱ་ཆེར་ལྡན། །</p>
<p>དབང་ལྡན་འཁོར་ལོས་སྒྱུར་བའི་རྒྱལ་པོར་འགྱུར། །</p>
<p>འདྲེན་པའི་སྐུ་གཟུགས་རབ་ཏུ་མཛེས་བྱས་ན། །</p>
<p>ལྷ་ཡི་དབང་པོ་དབང་ཕྱུག་དབང་ཐོབ་པ། །</p>
<p>ལྷུན་པོའི་ཟོམ་ན་དབང་ཐོབ་བརྒྱ་བྱིན་འགྱུར། །</p>
<p>བདག་པོ་ལྷུན་པོའི་ཟོམ་ན་རྒྱལ་སྲིད་སྟོན། །</p>
<p>དེ་ནི་དྲན་དང་བློ་གྲོས་མི་ལྡན་མིན། །</p>
<p>དེ་ནི་རྟོགས་མོས་ཤེས་རབ་ཚང་བར་འགྱུར། །</p>
<p>འཇིག་རྟེན་ཀུན་ན་དབུགས་ཕྱིན་ཐོབ་འགྱུར་ཏེ། །</p>
<p>འདི་ནི་ཡེ་ཤེས་ལྡན་ཞིང་དམྱལ་བ་སྤངས། །</p>
<p>སེམས་ཅན་སྙིང་པོ་མཚུངས་མེད་མཆོད་བྱས་ན། །</p>
<p>དུད་འགྲོའི་སྐྱེ་གནས་གཤིན་རྗེའི་ཡུལ་མི་འགྲོ། །</p>
<p>ངན་འགྲོ་གསུམ་པོ་དེས་ནི་རྣམ་སྤངས་ཏེ། །</p>
<p>བདག་དེར་ཕྱིས་མི་སྐྱེ་བར་ཤེས་པར་འགྱུར། །</p>
<p>འདྲེན་པའི་སྐུ་གཟུགས་རབ་ཏུ་མཛེས་བྱས་ན། །</p>
<p>དབང་ལྡན་དབང་ཕྱུག་ཉིད་ཀྱི་ལྷར་འགྱུར་ཏེ། །</p>
<p>མི་དམན་དགའ་བའི་སེམས་ཀྱིས་སངས་རྒྱས་མཆོད། །</p>
<p>རྒྱལ་བ་མཆོག་གི་བསྟན་ལ་དད་པར་འགྱུར། །</p>
<p>ཚངས་པའི་འཇིག་རྟེན་དབང་ཐོབ་ཚངས་པར་འགྱུར། །</p>
<p>ཡིད་འོང་ཤིན་ཏུ་མཛེས་པའི་སྤོས་ངད་ལྡན། །</p>
<p>འཛམ་བུའི་ཀླུང་གསེར་འོད་བྱེད་དགའ་འགྱུར་བའི། །</p>
<p>གཞལ་མེད་ཁང་མཆོག་བལྟ་སྡུག་ཐོབ་པར་འགྱུར། །</p>
<p>དེ་ནི་དེད་དཔོན་སྟོབས་བཅུ་ལྡན་པ་པོ། །</p>
<p>སེམས་ཅན་སྙིང་པོ་མཚུངས་འདྲ་མེད་པ་འཐོབ། །</p>
<p>ཁ་དོག་མཐའ་ཡས་འཇིག་རྟེན་ཀུན་ན་གསལ། །</p>
<p>གསེར་སྟེང་རིན་ཆེན་བཻ་དཱུརྱ་དང་མཚུངས། །</p>
<p>སུ་ཞིག་དགའ་བའི་ཡིད་ཀྱིས་མེ་ཏོག་བླངས། །</p>
<p>དད་སྐྱེས་འཇིག་རྟེན་མགོན་ལ་ཆར་དུ་གཏོར། །</p>
<p>དེ་ནི་མི་ཡི་འཇིག་རྟེན་བསོད་ནམས་ལྡན། །</p>
<p>རྒྱལ་སྲིད་གནས་ནས་རྒྱལ་བ་མཆོག་བཀུར་འགྱུར། །</p>
<p>མྱ་ངན་བསྐམས་ཤིང་ཐ་བ་དྲིར་ལྡན་ལུས། །</p>
<p>ཡན་ལག་ལེགས་གནས་མཚུངས་མེད་ཐོབ་པར་འགྱུར། །</p>
<p>སྐྱེ་བོ་མང་པོས་བལྟ་བའི་འོས་ཡིན་ཏེ། །</p>
<p>དམྱལ་བ་དགྲ་རྩ་འདོད་པ་སྤོང་བར་འགྱུར། །</p>
<p>སྤྱད་པ་རྣམ་པར་སྤྱོད་ཚེ་འདོད་པ་ལ། །</p>
<p>ངན་སྐྱུགས་ཁུང་ལྟར་སྨད་པར་ཤེས་པར་འགྱུར། །</p>
<p>ཚངས་སྤྱོད་དགེ་བ་ཁྱད་པར་འཕགས་ལ་སྤྱོད། །</p>
<p>དགའ་བའི་སེམས་ཀྱིས་རྟག་ཏུ་སྤྱོད་པར་འགྱུར། །</p>
<p>བསྐལ་པ་མཐའ་ཡས་མང་དུ་དེ་ཁ་ནས། །</p>
<p>རབ་མཛེས་ཨུད་པལ་བསུང་ནི་འབྱུང་བར་འགྱུར། །</p>
<p>དེ་ཡི་ལུས་ནི་གསེར་གྱི་མདོག་འདྲ་ཞིང་། །</p>
<p>ཙན་དན་ལྟ་བུར་དྲི་ཞིམ་ངད་ཀྱང་འབྱུང་། །</p>
<p>སྤྱད་པ་རྣམ་པར་སྤྱོད་ཚེ་ཁྲོ་བ་དང་། །</p>
<p>ཐ་བ་དྲི་སྐྱོན་གཏི་མུག་གནོད་མི་བྱེད། །</p>
<p>དམན་པ་མེད་པའི་སེམས་ཀྱིས་དབུགས་ཕྱིན་རྙེད། །</p>
<p>བག་ཡོད་ལྷ་ཡི་ནང་ན་རྒྱལ་པོ་འཐོབ། །</p>
<p>གང་ཚེ་རྒྱལ་བ་མྱ་ངན་འདས་པ་ན། །</p>
<p>དེ་ནི་གུས་པས་དེ་དག་ཆོས་ཀྱང་འཛིན། །</p>
<p>མི་དམན་དགའ་བའི་སེམས་ཀྱིས་སྦྱིན་པ་སྦྱིན། །</p>
<p>བཅོམ་ལྡན་མྱ་ངན་འདས་པའི་རིང་བསྲེལ་མཆོད། །</p>
<p>རྒྱལ་བ་མཆོག་གི་བསྟན་པ་འཇིག་དུས་ཚེ། །</p>
<p>རབ་ཏུ་དགའ་བས་སྟོན་པའི་ཆོས་ཚུལ་འཛིན། །</p>
<p>དེས་ནི་ཆོས་མཆོག་མཛད་པ་དེ་སྤྱད་པས། །</p>
<p>གནོད་པས་འཆི་བའི་དུས་བྱེད་གཞར་མི་འགྱུར། །</p>
<p>གལ་ཏེ་སེམས་ཅན་ཐམས་ཅད་སངས་རྒྱས་ཤིང་། །</p>
<p>ཉོན་མོངས་མེད་པ་གསེར་མདོག་སྟོབས་བཅུར་གྱུར། །</p>
<p>དེ་དག་བསྐལ་བྱེ་ཁྲག་ཁྲིག་བརྒྱ་སྟོང་དུ། །</p>
<p>རྒྱལ་བ་མཆོག་ལ་མཆོད་པའི་བསྔགས་བརྗོད་ནུས། །</p>
<p>འཇིག་རྟེན་ཀུན་ཏུ་སྡིག་པའི་ལས་སྤངས་ཏེ། །</p>
<p>དགའ་བའི་སེམས་ཀྱིས་མཆོག་གི་ལས་བྱས་ཤིང་། །</p>
<p>རླབས་ཆེན་སྤྱོད་ཚེ་དོན་ནི་ལེགས་བྱས་ནས། །</p>
<p>འཇིག་རྟེན་མཐུ་ཆེན་རྫོགས་པའི་སངས་རྒྱས་འགྱུར། །</p>
<p>གང་གིས་སྤོས་ཆུ་ཡུངས་འབྲུ་ཙམ་བླངས་ཏེ། །</p>
<p>བཅོམ་ལྡན་མཆོད་རྟེན་རྣམས་ལ་བདུག་བྱེད་པ། །</p>
<p>དེ་ཡི་ཕན་ཡོན་བརྗོད་ཀྱིས་སེམས་དང་ཞིང་། །</p>
<p>རྡུལ་དང་དྲི་མ་སྤོངས་ལ་མཉན་པར་གྱིས། །</p>
<p>དེ་ནི་བསོད་ནམས་ལྡན་ཞིང་ཕྱོགས་ཀུན་རྒྱུ། །</p>
<p>ནད་མེད་གྱུར་ཅིང་བློ་བརྟན་བག་ཡོད་ལ། །</p>
<p>སྤྱད་པ་རྣམ་པར་སྤྱོད་ཚེ་མྱ་ངན་འདུལ། །</p>
<p>སྐྱེ་བོ་མང་པོ་དགའ་ཞིང་ཡིད་དུ་འོང་། །</p>
<p>རྒྱལ་པོ་ཐོབ་ནས་རྒྱལ་བ་མཆོག་བཀུར་འགྱུར། །</p>
<p>མཐུ་ཆེན་རབ་མཁས་འཁོར་ལོས་སྒྱུར་འགྱུར་ཏེ། །</p>
<p>གསེར་གྱི་མདོག་ལྡན་མཚན་གྱི་གོ་ཆ་ཅན། །</p>
<p>འཇིག་རྟེན་ཀུན་ན་ཡིད་འོང་དྲི་ལྡན་འཐོབ། །</p>
<p>དེ་ལ་ཡིད་མི་བདེ་དང་སྡུག་བསྔལ་མེད། །</p>
<p>སྤྱད་པ་སྤྱོད་ཚེ་ལོངས་སྤྱོད་ཉམས་མི་འགྱུར། །</p>
<p>ཕྱུག་ཅིང་ནོར་ལྡན་མཛོད་ནི་རབ་ཏུ་མང་། །</p>
<p>མྱ་ངན་མེད་འགྱུར་འཇིག་རྟེན་ཀུན་ཏུ་རྒྱུ། །</p>
<p>སྐྱེ་བོ་མང་པོ་ལྷགས་ཏེ་དེ་ལ་འདྲི། །</p>
<p>རྒྱལ་བ་མཆོག་གི་བསྟན་པ་ཁྱད་འཕགས་ཆོས། །</p>
<p>ཚིག་རབ་རྗོད་ཅིང་ཐེ་ཙོམ་སེལ་བར་བྱེད། །</p>
<p>ཆོས་ཐོས་ཡིད་བདེ་སླར་ཡང་སྨྲ་བར་བྱེད། །</p>
<p>སྡིག་པའི་ལས་མེད་བློ་རྒྱ་ཆེ་དང་ལྡན། །</p>
<p>རྒྱལ་བས་གསུངས་པའི་ཆོས་མཆོག་ཁྱད་འཕགས་པ། །</p>
<p>དགའ་བར་འགྱུར་ལ་རྟག་ཏུ་མཁས་བྱས་ཏེ། །</p>
<p>མིག་ཀྱང་སྦྱོང་ཞིང་མུན་པ་སེལ་བར་བྱེད། །</p>
<p>འདོད་ཆགས་མི་ཆེ་ཞེ་སྡང་ཆེ་མ་ཡིན། །</p>
<p>མི་ཡི་འཇིག་རྟེན་གཏི་མུག་ཆེ་མ་ཡིན། །</p>
<p>དེ་ནི་ཚངས་སྤྱོད་དག་པ་མཆོག་འདི་སྤྱོད། །</p>
<p>མི་ཡི་དོན་ནི་དཔག་ཏུ་མེད་པ་བྱེད། །</p>
<p>བཅོམ་ལྡན་མཆོད་རྟེན་རྣམས་ལ་སྤོས་བདུགས་ན། །</p>
<p>དེ་ལ་གནོད་པར་སེམས་པ་སུ་ཡང་མེད། །</p>
<p>དེ་ནི་ནམས་ཀྱང་ལོངས་སྤྱོད་ཉམས་མི་འགྱུར། །</p>
<p>བལྟ་བར་འོས་ཤིང་ནོར་ཆེན་ལྡན་པར་འགྱུར། །</p>
<p>བསྐལ་པ་བྱེ་བ་ཁྲག་ཁྲིག་བརྒྱ་རྣམས་སུ། །</p>
<p>སེམས་ནི་རྣམ་དག་སྡིག་པ་རྣམ་དག་ཅིང་། །</p>
<p>ཞི་ཞིང་རབ་ཞི་ཞི་དུལ་ལྡན་གྱུར་ནས། །</p>
<p>མི་དམན་སེམས་ཀྱིས་བྱང་ཆུབ་མཚུངས་མེད་འཐོབ། །</p>
<p>སེམས་ཅན་བྱེ་བ་ཁྲག་ཁྲིག་བརྒྱ་མཐའ་ཡས། །</p>
<p>མྱ་ངན་མེད་བདེ་ཞི་བ་མཆོག་བཀོད་ཅིང་། །</p>
<p>འཁོར་ལོ་མཚུངས་མེད་འཇིག་རྟེན་ཀུན་བསྐོར་ནས། །</p>
<p>ཕྱི་ནས་ཉོན་མོངས་རྡུལ་མེད་མྱ་ངན་འདས། །</p>
<p>སུ་ཞིག་དགའ་མགུ་སེམས་ཀྱི་གོས་ཀྱིས་ནི། །</p>
<p>བཅོམ་ལྡན་མཆོད་རྟེན་རྣམས་ལ་མཆོད་བྱས་པ། །</p>
<p>དེ་ནི་གོས་མཛེས་བྱེ་བ་སྟོང་རྣམས་དང་། །</p>
<p>ཁྲག་ཁྲིག་བརྒྱ་བགྲངས་མཐའ་ཡས་རྟག་ཏུ་རྙེད། །</p>
<p>བཅོམ་ལྡན་མཆོད་རྟེན་གོས་ཀྱིས་དཀྲིས་བྱས་ན། །</p>
<p>དེ་ནི་བཙས་མ་ཐག་ཏུ་གོས་མཆོག་འཐོབ། །</p>
<p>ལྷ་ཡི་ཁྱད་འཕགས་དར་གོས་རབ་བཟང་རྙེད། །</p>
<p>བཙས་མ་ཐག་ཏུ་དེ་ལུས་ཤིན་ཏུ་བདེ། །</p>
<p>གང་ཞིག་གོས་ཀྱིས་བཅོམ་ལྡན་མཆོད་རྟེན་དང་། །</p>
<p>འདྲེན་པ་མཚུངས་མེད་རྣམས་ལ་མཆོད་བྱེད་པ། །</p>
<p>དེ་འདིར་མཚུངས་པ་མེད་པའི་ལུས་ཐོབ་སྟེ། །</p>
<p>སུམ་ཅུ་རྩ་གཉིས་མཚན་གྱི་མེ་ཏོག་རྒྱས། །</p>
<p>བཅོམ་ལྡན་མཆོད་རྟེན་གོས་ཀྱིས་དཀྲིས་བྱས་ན། །</p>
<p>ལག་མཐིལ་ནས་ནི་མུ་ཏིག་ཕྲེང་མཛེས་པ། །</p>
<p>སྣ་ཚོགས་དག་དང་སེང་གེའི་ཕྲེང་བ་དང་། །</p>
<p>གསེར་སྐུད་རབ་མཛེས་བསྐལ་པ་མཐའ་ཡས་འབྱུང་། །</p>
<p>བཅོམ་ལྡན་མཆོད་རྟེན་གོས་ཀྱིས་དཀྲིས་བྱས་ན། །</p>
<p>ལྷ་འམ་ཀླུ་འམ་མིའམ་ལྟོ་འཕྱེ་ཆེ། །</p>
<p>སུ་ཡང་དེ་ལ་མ་དད་སྐྱེད་མི་བྱེད། །</p>
<p>རྟག་ཏུ་ཚངས་པར་སྤྱོད་པ་མཆོག་འདི་སྤྱོད། །</p>
<p>བཅོམ་ལྡན་མཆོད་རྟེན་གོས་ཀྱིས་དཀྲིས་བྱས་ན། །</p>
<p>སྟོང་གི་འཇིག་རྟེན་ཁམས་ཀུན་ཟིལ་གནོན་ཏེ། །</p>
<p>འཛམ་ཀླུང་གསེར་གྱིས་གསེར་ནི་ཟིལ་མནན་བཞིན། །</p>
<p>སྐྱེ་དགུ་དོན་ནི་དཔག་ཏུ་མེད་པ་བྱེད། །</p>
<p>གལ་ཏེ་རིན་ཆེན་རབ་མཆོག་སྣ་བདུན་གྱིས། །</p>
<p>སྟོང་གི་ཞིང་ཀུན་རབ་ཏུ་བཀང་བ་ཡི། །</p>
<p>དེ་འདྲའི་དཔལ་འདི་ཟད་པར་བྱ་ནུས་ཀྱི། །</p>
<p>རྒྱལ་བའི་མཆོད་རྟེན་གོས་གཅིག་ཕུལ་བའི་མིན། །</p>
<p>ནོར་བུ་རིན་ཆེན་ཟླ་བའི་འོད་རྣམས་ཀྱིས། །</p>
<p>བྱེ་བ་ཁྲག་ཁྲིག་བརྒྱ་སྟོང་ཞིང་བཀང་བ། །</p>
<p>དེ་འདྲའི་དཔལ་འདི་ཟད་པར་བྱ་ནུས་ཀྱི། །</p>
<p>རྒྱལ་བའི་མཆོད་རྟེན་གོས་གཅིག་ཕུལ་བའི་མིན། །</p>
<p>འཇིག་རྟེན་སངས་རྒྱས་འགྱུར་ཞེས་མོས་བསྐྱེད་དེ། །</p>
<p>བཅོམ་ལྡན་མཆོད་རྟེན་བ་དན་ཕུལ་བྱས་ན། །</p>
<p>དེ་ནི་སྐྱེ་བོ་མང་པོའི་མཆོད་འོས་འགྱུར། །</p>
<p>བྱང་ཆུབ་མཆོག་སྤྱད་དམ་པ་ཞི་བ་སྤྱོད། །</p>
<p>བཅོམ་ལྡན་མཆོད་རྟེན་བ་དན་ཕུལ་བྱས་ན། །</p>
<p>དག་ཅིང་མཆོག་གི་ལུས་ནི་འཐོབ་འགྱུར་ཏེ། །</p>
<p>དཔེར་ན་གསེར་ལྟར་ཤིན་ཏུ་དགར་འགྱུར་ཞིང་། །</p>
<p>ལྷ་ཡིས་བསྔགས་ལ་མཆོད་ཅིང་བླ་མར་བྱེད། །</p>
<p>དེ་ཡི་ལུས་ནི་གསེར་གྱི་མདོག་འདྲར་འགྱུར། །</p>
<p>རས་ཀྱི་གོས་དང་ལ་བ་བཟང་རབ་དང་། །</p>
<p>དུ་གུ་ལ་དང་ཀ་ཤི་ཀ་རྣམས་དང་། །</p>
<p>ཤིན་ཏུ་མཛེས་པའི་གོས་ཀྱང་རྙེད་པར་འགྱུར། །</p>
<p>འཛམ་བུའི་གླིང་ན་རིགས་མཆོག་དམ་པ་གང་། །</p>
<p>ཕྱུག་ཅིང་ཆེ་ཉིད་བདག་དབང་ནོར་མང་བ། །</p>
<p>དེ་དག་ཏུ་ནི་རྟག་ཏུ་དེ་སྐྱེ་སྟེ། །</p>
<p>དམན་ཞིང་མཆོག་ཏུ་དབུལ་བ་རྣམ་པར་སྤངས། །</p>
<p>དེ་ལ་སེམས་ཅན་སུ་ཡང་ཕྲག་དོག་མེད། །</p>
<p>སེམས་ཅན་གནོད་པར་སེམས་པ་གཞར་མི་འབྱུང་། །</p>
<p>གཞན་གྱི་སྡིག་པའི་ལས་ལ་དེ་སྨོད་དེ། །</p>
<p>རྟག་ཏུ་བག་ཡོད་ཚུལ་ཁྲིམས་རྣམ་དག་འགྱུར། །</p>
<p>འཛིན་པ་མེད་ཅིང་སེར་སྣ་མེད་པར་འོང་། །</p>
<p>གཏོང་བ་རབ་བཏང་མྱ་ངན་མེད་པ་འཐོབ། །</p>
<p>དེ་ནི་སྲོག་ཕྱིར་གཞན་ལ་སྦྱིན་མི་བྱེད། །</p>
<p>ཕོངས་པ་མེད་བྱེད་རྟག་ཏུ་བག་ཡོད་འགྱུར། །</p>
<p>སངས་རྒྱས་སྟོབས་བཅུ་དེད་དཔོན་མཐོང་ནས་ནི། །</p>
<p>དགའ་བའི་སེམས་ཀྱིས་གདུགས་དང་བ་དན་དང་། །</p>
<p>མར་མེ་རྣམས་ཀྱིས་བཅོམ་ལྡན་འདས་ལ་མཆོད། །</p>
<p>བྱང་ཆུབ་སྤྱོད་མཆོག་འདི་ནི་རྟག་པར་སྤྱོད། །</p>
<p>མི་ཡི་འཇིག་རྟེན་བླ་མར་བསྙེན་བཀུར་བྱེད། །</p>
<p>ལྷ་ནང་ལྷ་ཡི་དག་དང་མི་ཡི་གཙོ། །</p>
<p>ཡིད་འོང་སྤོས་མཛེས་བལྟ་ན་སྡུག་པ་དང་། །</p>
<p>ནོར་བུ་ཤེལ་འདྲ་སྣ་ཚོགས་ལྡན་པ་འཐོབ། །</p>
<p>རི་རབ་རྩེ་མོར་ལྷ་ནང་རབ་ཏུ་གསལ། །</p>
<p>ལྷ་ཀུན་སློབ་མར་གྱུར་ནས་མངོན་དུ་འདུད། །</p>
<p>ཆོས་ཀྱིས་དེ་དག་ཡིད་བདེ་སྐྱེད་པར་བྱེད། །</p>
<p>དེ་ལ་དད་མཆོག་གཞའ་གསང་འཐོབ་པར་འགྱུར། །</p>
<p>དེ་ནས་ཤི་འཕོས་མི་ཡི་འཇིག་རྟེན་དུ། །</p>
<p>རྒྱལ་པོ་དམ་པ་སྟོབས་ལྡན་འཁོར་ལོས་སྒྱུར། །</p>
<p>དེ་ལ་སེམས་ཅན་སུ་ཡང་སྡིག་མི་སྐྱེད། །</p>
<p>སྐྱེ་བོ་མང་པོ་དགའ་ཞིང་ཡིད་འོང་འགྱུར། །</p>
<p>རྡུལ་བསལ་སེམས་ཅན་མཆོག་ལ་རྒྱལ་མཚན་ཕུལ། །</p>
<p>རིང་པོར་མི་ཐོགས་ནོར་མང་རྙེད་པར་འགྱུར། །</p>
<p>ཤེས་རབ་མཐའ་ཡས་མཛོད་ནི་མང་ལྡན་འོང་། །</p>
<p>སེམས་ཆུང་མི་འགྱུར་དམན་པའི་སེམས་མི་འགྱུར། །</p>
<p>ལོངས་སྤྱོད་རྙེད་ནས་བགེད་ཅིང་བདག་ཀྱང་སྤྱོད། །</p>
<p>དེ་ནི་འཇིགས་མེད་ཡིད་མི་བདེ་བ་མེད། །</p>
<p>རྒྱལ་པོ་དགའ་ནས་གྲོང་དང་ཡུལ་འཁོར་བགེད། །</p>
<p>དེ་ལ་སེམས་ཅན་སུ་ཡང་སྡིག་མི་སྐྱེད། །</p>
<p>གཙོ་བོ་ཁྱད་པར་འཕགས་པ་མཛོད་མང་ཞིང་། །</p>
<p>ཁྱིམ་བདག་རིན་ཆེན་སྣ་ཚོགས་ལུས་བརྒྱན་འགྱུར། །</p>
<p>རྒྱལ་པོའི་བུ་འམ་དེ་བཞིན་བློན་པོར་འོང་། །</p>
<p>རྒྱལ་པོར་གྱུར་ནས་སྟོབས་ལྡན་རྫི་བ་མེད། །</p>
<p>བརྙས་པའི་རིགས་དམའ་ཐམས་ཅད་ཡོངས་སུ་སྤོང་། །</p>
<p>ལོངས་སྤྱོད་ཁྱད་འཕགས་རིགས་མཆོག་རྙེད་ནས་ནི། །</p>
<p>རྟག་ཏུ་བག་ཡོད་སེམས་ནི་ཞུམ་མི་འགྱུར། །</p>
<p>འདོད་པ་རྣམས་ནི་ངན་སྐྱུགས་ཁུང་ལྟར་སྤོང་། །</p>
<p>ཁྱད་འཕགས་གཟུགས་དང་མཚན་རྣམས་རབ་ཏུ་འཐོབ། །</p>
<p>ཁྱད་འཕགས་རིགས་དང་དེ་བཞིན་དབང་ཕྱུག་ཉིད། །</p>
<p>དེ་ཡི་གཡོག་འཁོར་རྟག་ཏུ་མི་ཕྱེད་འགྱུར། །</p>
<p>སྐྱེ་བོ་མང་པོས་མདུན་དུ་བདར་བར་འོང་། །</p>
<p>དེ་ནི་གཞན་ལ་གནོད་པའི་སེམས་མི་སྐྱེད། །</p>
<p>སེམས་ནི་རབ་དང་རྟག་ཏུ་བག་ཡོད་ལྡན། །</p>
<p>དེ་ལ་མེ་དང་དུག་དང་མཚོན་མི་ཚུགས། །</p>
<p>སྐྱེ་བོ་ཚོགས་ཆེན་གྱིས་ནི་བལྟ་བར་འགྱུར། །</p>
<p>རབ་ཏུ་དགའ་ཞིང་ཐུབ་པའི་ཆོས་ལ་སྤྱོད། །</p>
<p>ཤེས་བཞིན་ལྡན་ནས་ཡིད་བདེ་སྐྱེད་པར་བྱེད། །</p>
<p>འཛིན་པ་མེད་ཅིང་ཆགས་མེད་སེམས་དང་ལྡན། །</p>
<p>ཆགས་མེད་གྱུར་ནས་དེ་ལ་མི་འཐུན་མེད། །</p>
<p>དེ་ཡི་ལུས་གཙང་ཀུན་ནས་ཉོན་མོངས་མེད། །</p>
<p>རྣམ་དག་སེམས་ལྡན་དེ་ནི་བདེན་པར་སྨྲ། །</p>
<p>འཇིགས་པས་ཉེན་པ་རྣམས་ལ་ཡིད་བདེ་སྐྱེད། །</p>
<p>སེམས་ཅན་རྣམས་ཀྱི་སྐྱབས་དང་དཔུང་གཉེན་འགྱུར། །</p>
<p>དེ་ནི་བདག་དོན་རྒྱ་ཆེན་བྱས་ནས་སུ། །</p>
<p>གཞན་ཡང་སངས་རྒྱས་ཡེ་ཤེས་རྫོགས་ལ་འགོད། །</p>
<p>ཤིང་དབང་ཤིང་མཆོག་དམ་པའི་དྲུང་སོང་ནས། །</p>
<p>མཚུངས་མེད་མཆོག་ཞི་བྱང་ཆུབ་འཚང་ཡང་རྒྱ། །</p>
<p>སངས་རྒྱས་མཆོད་རྟེན་མར་མེ་གཅིག་ཕུལ་ན། །</p>
<p>འདི་ནས་བཟུང་སྟེ་སྲིད་པའི་རྩེ་མོའི་བར། །</p>
<p>སངས་རྒྱས་ཞིང་ནི་འཛམ་ཀླུང་གསེར་གྱིས་གང་། །</p>
<p>དེ་འདྲའི་དཔལ་དེ་ཟད་པར་བྱ་མི་ནུས། །</p>
<p>བཅོམ་ལྡན་མཆོད་རྟེན་མར་མེ་ཕུལ་བྱས་ན། །</p>
<p>དེ་ཡི་ལུས་ནི་མདོག་ངན་ཡོང་མི་འགྱུར། །</p>
<p>གཟུགས་མཆོག་སྲ་ཞིང་ལག་པ་གཟུ་བ་འདྲ། །</p>
<p>སྣང་བ་ཐོབ་ནས་འཇིག་རྟེན་ཀུན་ཏུ་རྒྱུ། །</p>
<p>གལ་ཏེ་རྒྱལ་བ་དམ་པ་བྱུང་གྱུར་ན། །</p>
<p>དེ་བཞིན་གཤེགས་པ་རྣམས་དང་ཉེ་བར་འགྱུར། །</p>
<p>ཉེ་དུར་འགྱུར་རམ་ཡང་ན་བུར་ཡང་འགྱུར། །</p>
<p>དེ་ནི་ཡེ་ཤེས་ཕུང་པོ་མྱུར་དུ་འཐོབ། །</p>
<p>གལ་ཏེ་ཁྲག་ཁྲིག་བརྒྱ་སྟོང་སངས་རྒྱས་ཞིང་། །</p>
<p>ཡུངས་འབྲུ་དག་གིས་བྱུར་བུར་གང་གྱུར་པ། །</p>
<p>བགྲང་བ་དང་ནི་གཞལ་ཞིང་བརྗོད་པར་ནུས། །</p>
<p>བདེ་གཤེགས་མར་མེ་གཅིག་ཕུལ་དེ་ལྟ་མིན། །</p>
<p>སངས་རྒྱས་དམ་པ་མཚུངས་མེད་སྦྱིན་པའི་གནས། །</p>
<p>སྤྱོད་པ་མཆོག་སྤྱད་ཁྱད་པར་བརྙེས་གྱུར་པ། །</p>
<p>མི་མཆོག་དེ་ལ་མཆོད་པ་འདིར་བྱས་པ། །</p>
<p>རྣམ་པར་སྨིན་པ་དམ་པ་གཞལ་ཡས་འགྱུར། །</p>
<p>གལ་ཏེ་མི་མཇེད་འཇིག་རྟེན་ཁམས་འདི་ཀུན། །</p>
<p>ནོར་བུ་རིན་ཆེན་བཻ་དཱུརྱས་གང་བ། །</p>
<p>ཟད་པར་བྱ་ནུས་སངས་རྒྱས་མཆོད་རྟེན་ལ། །</p>
<p>མར་མེ་གཅིག་ཕུལ་དཔལ་དེ་ཟད་མི་འགྱུར། །</p>
<p>ཀཱར་ཥཱ་པ་ཎས་མི་མཇེད་འཇིག་རྟེན་ཁམས། །</p>
<p>འོག་ནས་སྲིད་པའི་རྩེ་མོའི་བར་གང་བ། །</p>
<p>ཟད་པར་བྱ་ནུས་སངས་རྒྱས་མཆོད་རྟེན་ལ། །</p>
<p>མར་མེ་གཅིག་ཕུལ་དཔལ་དེ་ཟད་མི་འགྱུར། །</p>
<p>སངས་རྒྱས་ཞིང་སྟོང་དེ་དག་ཙན་དན་གྱིས། །</p>
<p>འོག་ནས་སྲིད་པའི་རྩེ་མོའི་བར་གང་བ། །</p>
<p>ཟད་པར་བྱ་ནུས་སངས་རྒྱས་མཆོད་རྟེན་ལ། །</p>
<p>མར་མེ་གཅིག་ཕུལ་དཔལ་དེ་ཟད་མི་འགྱུར། །</p>
<p>ཚངས་པའི་འཇིག་རྟེན་ཡོད་པའི་ལྷ་རིས་ཀྱི། །</p>
<p>གོས་ཀྱིས་སངས་རྒྱས་ཞིང་སྟོང་གང་གྱུར་པ། །</p>
<p>ཟད་པར་བྱ་ནུས་སངས་རྒྱས་མཆོད་རྟེན་ལ། །</p>
<p>མར་མེ་གཅིག་ཕུལ་དཔལ་དེ་ཟད་མི་འགྱུར། །</p>
<p>ཀླུ་དང་ལྷ་མིན་མི་དང་ལྟོ་འཕྱེ་ཆེ། །</p>
<p>ལྷ་ཡི་ལྷ་རྫས་ནོར་བུ་རིན་ཆེན་མང་། །</p>
<p>ཟད་པར་བྱ་ནུས་སངས་རྒྱས་མཆོད་རྟེན་ལ། །</p>
<p>མར་མེ་གཅིག་ཕུལ་དཔལ་དེ་ཟད་མི་འགྱུར། །</p>
<p>ལྷ་ཡི་འཇིག་རྟེན་ཡོད་པའི་ལྷ་ཡི་སྤོས། །</p>
<p>དེ་དག་མི་མཇེད་འདི་ཀུན་གང་གྱུར་པ། །</p>
<p>ཟད་པར་བྱ་ནུས་སངས་རྒྱས་མཆོད་རྟེན་ལ། །</p>
<p>མར་མེ་གཅིག་ཕུལ་དཔལ་དེ་ཟད་མི་འགྱུར། །</p>
<p>ཕྱོགས་དང་ཕྱོགས་མཚམས་ཚད་ནི་ཤེས་པར་ནུས། །</p>
<p>ནམ་མཁའི་ཁམས་འདིའི་ཚད་ཀྱང་ཤེས་པར་ནུས། །</p>
<p>སངས་རྒྱས་མཆོད་རྟེན་མར་མེ་གཅིག་ཕུལ་བའི། །</p>
<p>དེ་འདྲའི་དཔལ་དེ་ཟད་པར་བྱ་མི་ནུས། །</p>
<p>སངས་རྒྱས་དམ་པ་མི་མཆོག་བཞུད་པའི་ཚེ། །</p>
<p>འདྲེན་པ་མཚུངས་པ་མེད་ལ་དད་བྱས་ཏེ། །</p>
<p>སྟོན་པའི་སྐུ་ལ་ཉི་ཟེར་མི་འབབ་པར། །</p>
<p>མེ་ཏོག་མ་ལི་ཀ་གདུགས་བཅོམ་ལྡན་ཕུལ། །</p>
<p>དེ་ནི་ལས་མཛེས་དམ་པ་གུས་བྱས་པས། །</p>
<p>ལྷ་དབང་བརྒྱ་བྱིན་དུ་ནི་ལན་འབུམ་གྱུར། །</p>
<p>འཇིག་རྟེན་ཀུན་ཏུ་ཚངས་པའི་བདག་པོར་གྱུར། །</p>
<p>རྒྱལ་བའི་མཆོད་རྟེན་ལ་ནི་འབུམ་ཕུལ་ནས། །</p>
<p>འཁོར་ལོས་སྒྱུར་བའི་རྒྱལ་པོ་སྟོབས་ལྡན་གྱུར། །</p>
<p>སྟོང་ཕྲག་བཅུ་ལ་དབང་བར་ང་གྱུར་ཏེ། །</p>
<p>ནོར་ཆེན་རབ་ཏུ་མཛོད་མང་ཚོང་དཔོན་གྱུར། །</p>
<p>ཁྱིམ་བདག་བློ་ལྡན་བསོད་ནམས་ལྡན་པར་གྱུར། །</p>
<p>བདེ་གཤེགས་མི་མཆོག་བྱེ་བ་ཉི་ཤུ་དག །ངས་ནི་མཉེས་བྱས་གཟིམས་ཆ་ན་བཟའ་ཡིས། །</p>
<p>མི་མཆོག་དག་ལ་བླ་མར་བསྟི་སྟང་བྱས། །</p>
<p>དེ་དག་གཙུག་ལག་ཁང་ལ་སྤོས་ཀྱིས་བསྐུས། །</p>
<p>ང་ཡི་ཁ་དོག་ངན་པ་ཀུན་མེད་འགྱུར། །</p>
<p>ངས་ནི་ཚ་དང་གྲང་དང་ངལ་བ་སྤོང་། །</p>
<p>སངས་རྒྱས་སྤྱན་སྔར་དམན་མེད་སེམས་གྱུར་ཅིང་། །</p>
<p>དེ་དག་མཆོད་པ་དམ་པ་མཆོག་གིས་མཆོད། །</p>
<p>རྒྱན་གྱིས་བརྒྱན་པའི་གདུགས་མཛེས་བལྟ་སྡུག་པ། །</p>
<p>སུ་ཞིག་བཅོམ་ལྡན་མཆོད་རྟེན་འབུལ་བྱེད་པ། །</p>
<p>དེ་འདིར་ལུས་ནི་མཚུངས་པ་མེད་འགྱུར་ཏེ། །</p>
<p>སུམ་ཅུ་རྩ་གཉིས་མཚན་གྱིས་གོ་ཆར་འགྱུར། །</p>
<p>གང་གིས་རྒྱལ་བའི་སྐུ་ནི་རབ་འབར་ཞིང་། །</p>
<p>ཁྱད་པར་འཕགས་པའི་གཟུགས་དང་སེམས་འདྲ་དང་། །</p>
<p>འཛམ་ཀླུང་གསེར་ལྟར་རབ་མཛེས་བལྟ་ན་སྡུག །མཚན་གྱི་མེ་ཏོག་རྒྱས་པས་མངོན་དུ་གང་། །</p>
<p>མངོན་པར་ཤེས་པ་འཐོབ་ཅིང་དབང་ཆེར་གྲགས། །</p>
<p>བྱང་ཆུབ་སྤྱོད་མཆོག་དམ་པ་ཞི་བ་སྤྱོད། །</p>
<p>དེ་ནི་ནམས་ཀྱང་ལོངས་སྤྱོད་འགྲིབ་མི་འགྱུར། །</p>
<p>ལྷས་ཀྱང་བསྟི་སྟང་བྱ་ཞིང་མཆོད་པར་འོང་། །</p>
<p>བརྟན་པ་འདོད་པའི་ལོངས་སྤྱོད་གཞར་མི་དཀའ། །</p>
<p>ཚུལ་ཁྲིམས་རྣམ་དག་རབ་མཁས་ཚངས་པར་སྤྱོད། །</p>
<p>ཡི་དམ་བཅས་ནས་ནགས་དང་ནགས་འདབ་སོང་། །</p>
<p>མངོན་ཤེས་འཐོབ་ཅིང་ཁྱད་པར་འཐོབ་པར་འགྱུར། །</p>
<p>བཅོམ་ལྡན་མཆོད་རྟེན་རྣམས་ལ་གདུགས་འབུལ་བ། །</p>
<p>ཇི་ལྟ་བུ་ཡང་བྱང་ཆུབ་སེམས་མི་འདོར། །</p>
<p>བྱམས་ལ་གནས་ཤིང་མི་དམན་སེམས་སུ་འགྱུར། །</p>
<p>དེ་ཡི་ཤེས་པ་ནམས་ཀྱང་ཉམས་པ་མེད། །</p>
<p>རོལ་མོའི་སྒྲ་ཡིས་མི་མཆོག་མཆོད་བྱས་ན། །</p>
<p>མྱ་ངན་མེད་ཅིང་དབང་ལྡན་རྒྱལ་པོར་འོང་། །</p>
<p>མི་ཡི་འཇིག་རྟེན་ཡིད་འོང་སྒྲ་ལྡན་འགྱུར། །</p>
<p>དེ་སྒྲ་ཡན་ལག་ཚང་ཞིང་དག་པར་འོང་། །</p>
<p>བཅོམ་ལྡན་མཆོད་རྟེན་རོལ་མོའི་སྒྲ་བྱས་ན། །</p>
<p>ཤེས་བཞིན་ལྡན་ཞིང་མིག་ནི་རྣམ་དག་འགྱུར། །</p>
<p>རྣ་བ་རྣམ་པར་དག་ཅིང་སེམས་ཀྱང་དགའ། །</p>
<p>སྣ་ཡི་དབང་པོ་མཆོག་དང་ལྡན་པར་འགྱུར། །</p>
<p>དེ་ཡི་ལྕེ་ནི་རབ་མཛེས་བལྟ་ན་སྡུག །ཐོག་མར་རབ་མཉེན་མཛེས་ཤིང་སྒྲ་ཡིད་འོང་། །</p>
<p>དཔེར་ན་ལྷ་ཡི་རིན་ཆེན་བྱེ་རུ་འདྲ། །</p>
<p>སྒྲ་སྐད་ཡན་ལག་བྱེ་བ་དཔག་མེད་འབྱིན། །</p>
<p>བཅོམ་ལྡན་མཆོད་རྟེན་རོལ་མོའི་སྒྲ་བྱས་ན། །</p>
<p>ནམས་ཀྱང་སྦྲུལ་དུ་མི་འགྱུར་ལྕེ་མེད་མིན། །</p>
<p>ཞར་བ་སྒུར་པོ་ཡ་ཡོ་ཅན་མི་འགྱུར། །</p>
<p>ལུས་ནི་ཁྱད་པར་འཕགས་ཤིང་ཤིན་ཏུ་མཛེས། །</p>
<p>བཅོམ་ལྡན་མཆོད་རྟེན་རོལ་མོའི་སྒྲ་བྱས་ན། །</p>
<p>ལྷ་འམ་ཀླུ་འམ་མི་འམ་ལྟོ་འཕྱེ་ཆེ། །</p>
<p>སུ་ཡང་དེ་ལ་མ་དད་སྐྱེད་མི་འགྱུར། །</p>
<p>དབུགས་ཕྱིན་ཐོབ་ནས་འཇིག་རྟེན་ཀུན་ཏུ་རྒྱུ། །</p>
<p>བཅོམ་ལྡན་མཆོད་རྟེན་རོལ་མོའི་སྒྲ་བྱས་ན། །</p>
<p>དེ་ནི་མ་ནིང་ཟ་མར་གཞར་མི་འགྱུར། །</p>
<p>ནམས་ཀྱང་མཛེ་དང་ཤ་བཀྲ་མི་འབྱུང་ཞིང་། །</p>
<p>བསྔགས་པར་འོས་པའི་ལུས་ནི་ཐོབ་པར་འགྱུར། །</p>
<p>བཅོམ་ལྡན་མཆོད་རྟེན་རོལ་མོའི་སྒྲ་བྱས་ན། །</p>
<p>ལྕེ་རིང་འགྱུར་ཞིང་ལུས་ཀྱང་ཆེ་བར་འགྱུར། །</p>
<p>གསེར་གྱི་གཟུགས་ལྟར་ཁ་དོག་འབར་བར་འོང་། །</p>
<p>ཏིང་འཛིན་བརྟན་ཞིང་ཤིན་ཏུ་རྟོགས་པར་འགྱུར། །</p>
<p>བཅོམ་ལྡན་མཆོད་རྟེན་རོལ་མོའི་སྒྲ་བྱས་ན། །</p>
<p>ལྷ་ནང་བདག་པོར་འགྱུར་ཞིང་དབང་ཕྱུག་འགྱུར། །</p>
<p>མི་ཡི་འཇིག་རྟེན་སྐྱེས་ན་དགའ་བར་འོང་། །</p>
<p>བརྩོན་འགྲུས་ལྡན་ཞིང་བག་ཡོད་འབར་བར་འགྱུར། །</p>
<p>བཅོམ་ལྡན་མཆོད་རྟེན་རོལ་མོའི་སྒྲ་བྱས་ན། །</p>
<p>དེ་ལ་སུ་ཡང་ཡིད་མི་བདེ་མི་སྐྱེད། །</p>
<p>དེ་ལ་སུ་ཡང་ཚིག་རྩུབ་སྨྲ་བ་མེད། །</p>
<p>ཕྲ་མ་ཐམས་ཅད་སྤངས་ཤིང་ཡང་དག་སྨྲ། །</p>
<p>བསོད་ནམས་འདོད་པ་སུ་ཞིག་ཕྱགས་ཐོགས་ཏེ། །</p>
<p>བཅོམ་ལྡན་མཆོད་རྟེན་གུས་པར་འཕྱག་བྱེད་པ། །</p>
<p>དེ་ནི་སྨད་ཅིང་མི་གཙང་ལུས་མི་འགྱུར། །</p>
<p>བ་སྤུ་ཁུང་ནས་ཙན་དན་དྲི་ངད་འབྱུང་། །</p>
<p>བཅོམ་ལྡན་མྱ་ངན་འདས་པའི་མཆོད་རྟེན་ཕྱགས། །</p>
<p>བསྐལ་པ་བྱེ་བ་ཁྲག་ཁྲིག་བརྒྱ་སྟོང་དུ། །</p>
<p>ཡན་ལག་མ་སྨད་ཁྱད་འཕགས་ལུས་འཐོབ་ཅིང་། །</p>
<p>མཛེས་ལ་མཚན་གྱིས་གོ་ཆར་བྱས་པར་འགྱུར། །</p>
<p>བཅོམ་ལྡན་མྱ་ངན་འདས་པའི་མཆོད་རྟེན་ཕྱགས། །</p>
<p>ལྷ་ཡི་ཙན་དན་ཁྱད་འཕགས་རབ་མཛེས་པའི། །</p>
<p>གཞལ་མེད་ཁང་མཆོག་ཡིད་འོང་དྲི་ལྡན་འཐོབ། །</p>
<p>དེ་ནི་དེ་ལ་གཞར་ཡང་སྲེད་མི་སྐྱེད། །</p>
<p>བཅོམ་ལྡན་མྱ་ངན་འདས་པའི་མཆོད་རྟེན་ཕྱགས། །</p>
<p>ཡིད་འོང་དྲི་ལྡན་མཆོག་ཏུ་བལྟ་སྡུག་པའི། །</p>
<p>ལྷ་ཡི་བུ་མོ་བྱེ་བ་སྟོང་འཐོབ་ཅིང་། །</p>
<p>དེ་ནི་དེ་ལ་ནམས་ཀྱང་ཆགས་མི་སྐྱེད། །</p>
<p>བཅོམ་ལྡན་མྱ་ངན་འདས་པའི་མཆོད་རྟེན་ཕྱགས། །</p>
<p>སྐྱེད་མོས་ཚལ་མཆོག་ཡོད་པའི་རྫིང་བུ་ནི། །</p>
<p>ཡན་ལག་བརྒྱན་ལྡན་ཆུ་གཙང་མཛེས་གྱུར་པ། །</p>
<p>མེ་ཏོག་ཨུད་པལ་ལས་ནི་རྒྱས་པ་འཐོབ། །</p>
<p>བཅོམ་ལྡན་མྱ་ངན་འདས་པའི་མཆོད་རྟེན་ཕྱགས། །</p>
<p>དེ་ཡི་གཡོག་འཁོར་རྟག་ཏུ་འཐུན་འགྱུར་ཞིང་། །</p>
<p>མི་དམན་སེམས་ཅན་ལྷ་ཡི་སྒྲ་ཡང་ཐོས། །</p>
<p>ལྷ་མོ་རྣམས་ཀྱི་གླུ་དབྱངས་སྙན་སྒྲ་ཐོས། །</p>
<p>བཅོམ་ལྡན་མྱ་ངན་འདས་པའི་མཆོད་རྟེན་ཕྱགས། །</p>
<p>འཇིག་རྟེན་ཀུན་ཏུ་སྐྱེས་ཚེ་བདག་ཉིད་ཀྱིས། །</p>
<p>འདི་ནས་ཤི་འཕོས་ངན་འགྲོར་མི་འགྲོ་ཞིང་། །</p>
<p>མི་ཡི་འཇིག་རྟེན་སངས་རྒྱས་མཐོང་བར་ཤེས། །</p>
<p>བཅོམ་ལྡན་མྱ་ངན་འདས་པའི་མཆོད་རྟེན་ཕྱགས། །</p>
<p>དེ་ནི་ལྷ་ལ་སྙན་པའི་གཏམ་བྱས་ཏེ། །</p>
<p>སངས་རྒྱས་ཡེ་ཤེས་རྫོགས་ལ་ལྷ་བཀོད་ནས། །</p>
<p>ཤི་བའི་དུས་བྱས་འཛམ་བུའི་གླིང་དུ་སྐྱེ། །</p>
<p>བཅོམ་ལྡན་མྱ་ངན་འདས་པའི་མཆོད་རྟེན་ཕྱགས། །</p>
<p>བཙས་མ་ཐག་ཏུ་བསྐལ་པ་མཐའ་ཡས་དྲན། །</p>
<p>སྔོན་གྱི་སངས་རྒྱས་གཙོ་རྣམས་བཀུར་བ་དང་། །</p>
<p>དེ་དག་མཚན་དང་ཡོན་ཏན་ཆོས་ཀྱང་དྲན། །</p>
<p>འཇིག་རྟེན་སངས་རྒྱས་ཇི་ལྟར་འགྱུར་ཞེས་ཏེ། །</p>
<p>མོས་པ་བསྐྱེད་ནས་མཆོད་རྟེན་རྩྭ་སྐྱེས་སེལ། །</p>
<p>དེ་ཡི་ཕན་ཡོན་དེ་དག་ངས་བཤད་ཀྱིས། །</p>
<p>ཐ་བ་དྲི་སོལ་དང་བའི་སེམས་ཀྱིས་ཉོན། །</p>
<p>མཐུ་ཆེན་སྐྱེས་བུ་དམ་པ་ཁྱད་འཕགས་པ། །</p>
<p>རྒྱལ་བ་དམ་པ་མ་འོངས་དུས་ན་མཐོང་། །</p>
<p>དེ་དག་མཆོད་པ་དམ་པ་མཆོག་གིས་མཆོད། །</p>
<p>དེ་ནི་གཞར་ཡང་དད་པ་དམ་པ་འཐོབ། །</p>
<p>སངས་རྒྱས་སྟོབས་བཅུ་དེད་དཔོན་དེས་མཐོང་ནས། །</p>
<p>འདྲེན་པ་མཚུངས་པ་མེད་ལ་མཆོད་པ་བྱས། །</p>
<p>མཚན་གྱིས་གོ་ཆར་བྱས་པའི་སངས་རྒྱས་སུ། །</p>
<p>འགྱུར་ཞེས་ཐུགས་དགྱེས་དེ་དག་ལུང་ཡང་སྟོན། །</p>
<p>གྲོང་ཁྱེར་ཡངས་པ་ཉམས་དགའ་མཆོག་གནས་ཤིང་། །</p>
<p>ང་ནི་ཆོས་སྟོན་གང་གིས་མཐོང་གྱུར་པ། །</p>
<p>དེ་དག་ཕྱི་དུས་རབ་ཏུ་འཇིག་པའི་ཚེ། །</p>
<p>རྒྱལ་མཆོག་མྱ་ངན་འདས་པའི་ཆོས་འཛིན་འགྱུར། །</p>
<p>མཆོད་རྟེན་རྩྭ་སྐྱེས་སེལ་བར་བྱེད་པ་ནི། །</p>
<p>རྒྱལ་བ་དམ་པ་མི་ཐུལ་མཐོང་འདོད་པའི། །</p>
<p>རྒྱུ་དང་ས་བོན་འགྱུར་བ་འདི་ཡིན་ནོ། །</p>
<p>འདོད་དང་དམྱལ་དང་དུད་འགྲོའི་སྐྱེ་གནས་སྤོང་། །</p>
<p>བྱང་ཆུབ་སེམས་དཔའ་གང་གིས་མདོ་མཆོག་འདི། །</p>
<p>ཕྱི་མ་རབ་འཇིག་དུས་ན་འཛིན་བྱེད་པ། །</p>
<p>དེ་ནི་འཇིག་རྟེན་སངས་རྒྱས་ལྷ་ཡི་ལྷ། །</p>
<p>བསོད་ནམས་ཁྱད་འཕགས་མཚུངས་མེད་ཞིང་དུ་འགྱུར། །</p>
<p>འདི་བཤད་ཚེ་ན་གང་དག་འདིར་མཆོད་དང་། །</p>
<p>ཚུལ་འདི་བཤད་པ་གང་དག་ཐོས་པ་དང་། །</p>
<p>གང་དག་མདོ་མཆོག་འདི་ནི་འདིར་བཟུང་བ། །</p>
<p>དེ་དག་ཕྱི་མའི་དུས་ན་འདིར་འདི་འཛིན། །</p>
<p>གང་དག་ཕྱིན་ཆད་མདོ་མཆོག་འདི་འཛིན་པ། །</p>
<p>དེ་དག་རྟག་ཏུ་ང་དང་འཐུན་པའི་སྲས། །</p>
<p>སངས་རྒྱས་བྱེ་བས་དེ་དག་བསྔགས་བརྗོད་ཀྱང་། །</p>
<p>དེ་དག་བསྔགས་པ་མཐར་ནི་ཕྱིན་མི་འགྱུར། །</p>
<p>གང་དག་ཕྱི་དུས་རྒྱལ་བའི་ཆོས་འཛིན་པ། །</p>
<p>སངས་རྒྱས་བྱེ་བ་ཁྲག་ཁྲིག་བརྒྱ་མཐའ་ཡས། །</p>
<p>བསྐལ་པ་བྱེ་བར་བཞུགས་ཏེ་དེ་དག་གི། །</p>
<p>བསྔགས་པ་བརྗོད་ཀྱང་མཐའ་མར་ཕྱིན་མི་ནུས། །</p>
<p>དྲི་ཞིམ་ཡིད་འོང་སྤོས་ཀྱི་ཆོ་ག་བཞིན། །</p>
<p>སངས་རྒྱས་མཆོད་རྟེན་ལ་ནི་སུ་སྐུད་པ། །</p>
<p>དེ་ནི་ཐོབ་རྙེད་འཇིག་རྟེན་ཀུན་ཏུ་རྒྱུ། །</p>
<p>དེ་ནི་ས་འདིར་སྙིང་པོ་བླངས་པར་འགྱུར། །</p>
<p>རྒྱལ་བའི་མཆོད་རྟེན་སྤོས་བྱུག་ཕུལ་བྱས་ན། །</p>
<p>བཅོམ་ལྡན་འདས་ཀྱི་བསྟན་པ་འཇིག་འགྱུར་ཚེ། །</p>
<p>འཛམ་བུའི་གླིང་དུ་སྐྱེ་བར་མི་འགྱུར་ཞིང་། །</p>
<p>དེ་ནི་དེ་ཚེ་མཐོ་རིས་བདག་པོར་འགྱུར། །</p>
<p>རྒྱལ་བའི་མཆོད་རྟེན་སྤོས་བྱུག་ཕུལ་བྱས་ན། །</p>
<p>དྲི་མི་ཞིམ་དང་མི་གཙང་སྨད་པ་རྣམས། །</p>
<p>རྟག་ཏུ་སྤོང་ཞིང་ཚུལ་ཁྲིམས་ཕུང་པོར་གནས། །</p>
<p>དེ་ནི་རྟག་ཏུ་ཚངས་སྤྱོད་མཆོག་འདིར་སྤྱོད། །</p>
<p>རྒྱལ་བའི་མཆོད་རྟེན་སྤོས་བྱུག་ཕུལ་བྱས་ན། །</p>
<p>འདི་ནས་ཤི་འཕོས་མཐོ་རིས་ལྷ་དབང་འགྱུར། །</p>
<p>རིང་པོར་མི་ཐོགས་དོན་སྟོང་རྣམས་ལ་རྟོག །ལྷ་རྣམས་ལ་ནི་རྒྱ་ཆེན་དོན་ཀྱང་བྱེད། །</p>
<p>རྒྱལ་བའི་མཆོད་རྟེན་སྤོས་བྱུག་ཕུལ་བྱས་ན། །</p>
<p>གང་གི་ཚེ་ན་མི་ཡི་འཇིག་རྟེན་ན། །</p>
<p>ཞེ་སྡང་མེད་སེམས་འཇམ་ཞིང་མཉེན་གྱུར་པ། །</p>
<p>དེ་ཚེ་དེ་ན་འཛམ་བུའི་གླིང་དུ་གནས། །</p>
<p>རྒྱལ་བའི་མཆོད་རྟེན་སྤོས་བྱུག་ཕུལ་བྱས་ན། །</p>
<p>ཁྱད་འཕགས་ཚིག་ལྡན་སྒྲ་དབྱངས་ཡིད་འོང་འགྱུར། །</p>
<p>སྐྱེ་བོ་མང་པོ་ཡིད་འོང་དགའ་ཞིང་བཀུར། །</p>
<p>དེ་ཡི་ཁ་བཞིན་རྟག་ཏུ་གསལ་བར་འགྱུར། །</p>
<p>རྒྱལ་བའི་མཆོད་རྟེན་སྤོས་བྱུག་ཕུལ་བྱས་ན། །</p>
<p>དེ་ནི་ངན་སོང་ས་རྣམས་མ་ལུས་སྤོང་། །</p>
<p>དེ་བཞིན་གཤེགས་དང་ཉེ་བ་ཐོབ་པར་འགྱུར། །</p>
<p>དད་པ་ཐོབ་ཅིང་རྟག་ཏུ་བདེ་ལ་དགའ། །</p>
<p>རྒྱལ་བའི་མཆོད་རྟེན་སྤོས་བྱུག་ཕུལ་བྱས་ན། །</p>
<p>རྒྱལ་པོ་སྟོབས་ལྡན་འཁོར་ལོས་སྒྱུར་བར་འགྱུར། །</p>
<p>བློན་པོ་ཚོང་དཔོན་ཁྱིམ་བདག་བསོད་ནམས་ལྡན། །</p>
<p>ཆོས་རྗེ་འོད་མཛད་སངས་རྒྱས་སུ་ཡང་འགྱུར། །</p>
<p>དགའ་བའི་སེམས་ཀྱིས་མགུ་བའི་ཤུགས་སྐྱེད་དེ། །</p>
<p>བཅོམ་ལྡན་མཆོད་རྟེན་ནོར་བུའི་དྲ་བ་འབུལ། །</p>
<p>དེ་ནི་རྒྱལ་པོ་མཚན་གྱི་གོ་ཆ་ཅན། །</p>
<p>མཐུ་ཆེན་བླ་མ་འཁོར་ལོས་སྒྱུར་བར་འགྱུར། །</p>
<p>བལྟ་འོས་མཚན་གྱི་གོ་ཆ་ལྡན་གྱུར་ནས། །</p>
<p>གཞལ་མེད་ཁང་ཆེན་རབ་མཛེས་བལྟ་སྡུག་པ། །</p>
<p>ཁ་དོག་སྣ་ཚོགས་དཔག་མེད་ལྡན་པ་དང་། །</p>
<p>རིན་ཆེན་ཁང་བཟངས་ཆེ་འོས་དག་པ་འཐོབ། །</p>
<p>རྒྱལ་པོའི་ཕོ་བྲང་ཁྱད་པར་འཕགས་གྱུར་པ། །</p>
<p>སྐྱེས་པ་བུད་མེད་དག་གིས་གང་བ་དང་། །</p>
<p>མཉམ་ཞིང་ལེགས་བྱས་རབ་མཛེས་བལྟ་སྡུག་པ། །</p>
<p>དྲ་བ་སྣ་ཚོགས་བདེ་བྱེད་བདེ་འཇུག་འཐོབ། །</p>
<p>རྒྱལ་མཚན་བ་དན་གསལ་བར་མཛེས་བྱས་ཤིང་། །</p>
<p>གདུགས་བྲེས་ཤིན་ཏུ་མཛེས་ལ་བལྟ་སྡུག་དང་། །</p>
<p>མུ་ཏིག་དྲ་བ་ཕྲེང་བ་དེ་འདྲ་བའི། །</p>
<p>རྒྱལ་སྲིད་ཡོན་ཏན་ཁྱད་འཕགས་གཞན་ཡང་འཐོབ། །</p>
<p>དེ་ཡི་ཡུལ་ན་གཞན་ནོར་འཇིག་བྱེད་པ། །</p>
<p>ཆོམ་རྐུན་གཡོ་ལྡན་གཡོན་ཅན་གནས་མི་འགྱུར། །</p>
<p>སེམས་ཅན་རྒྱ་ཆེན་བློ་མཆོག་ལྡན་པ་དང་། །</p>
<p>ཕན་བྱེད་བྱམས་སེམས་ལྡན་པ་དེ་ན་གནས། །</p>
<p>ཤི་འཕོས་བག་ཡོད་དེ་ནི་ལྷར་འགྲོ་སྟེ། །</p>
<p>དཀར་གནག་གང་ཡིན་བདག་ཅག་ཇི་ལྟར་གནས། །</p>
<p>འདི་ནས་ཤི་འཕོས་ཇི་ལྟར་མིར་སྐྱེ་ཞེས། །</p>
<p>བློ་ལྡན་དེ་ནི་མཐོ་རིས་འདི་གནས་འགྱུར། །</p>
<p>སངས་རྒྱས་སྦྱིན་གནས་མྱུར་དུ་མཐོང་འགྱུར་ཏེ། །</p>
<p>མཐོང་ནས་མཆོད་ཅིང་མཚུངས་མེད་བསྟི་སྟང་བྱེད། །</p>
<p>སངས་རྒྱས་མཐོང་ནས་བྱང་ཆུབ་མོས་སྐྱེད་ཅིང་། །</p>
<p>རྡུལ་བྲལ་རྣམས་ལ་ཕྱིར་ཞིང་བསྟི་སྟང་བྱེད། །</p>
<p>ཡེ་ཤེས་མཐའ་ཡས་ལྡན་དང་མཐུ་ཆེན་འགྱུར། །</p>
<p>ཁྱད་པར་ས་གནས་འཕགས་པའི་སེམས་ཅན་འགྱུར། །</p>
<p>བཅོམ་ལྡན་འདས་ལ་དད་པའི་སེམས་བསྐྱེད་ནས། །</p>
<p>འདི་འདྲའི་དཔལ་འདི་ཕྱིར་ཞིང་མྱོང་བར་འགྱུར། །</p>
<p>ང་ཡི་བྱ་བ་འདི་ནི་བརྗོད་པར་བྱ། །</p>
<p>ངས་བརྗོད་འདི་ལ་ཐེ་ཙོམ་མ་སྐྱེད་ཅིག །སངས་རྒྱས་བཀའ་སྤངས་མནར་མེད་འགྲོར་འགྱུར་ཞིང་། །</p>
<p>ཕྱིན་ཆད་སྡུག་བསྔལ་ཉོན་མོངས་གྱུར་ཏ་རེ། །</p>
<p>འཇིག་རྟེན་སྒྲོན་མ་མཚུངས་མེད་བསོད་ནམས་ཞིང་། །</p>
<p>དེ་ཡི་མཆོད་རྟེན་བ་རྒྱ་སུ་སེལ་བ། །</p>
<p>བག་ཡོད་གྱུར་ནས་དེ་ནི་བདུད་རྒྱ་འདྲལ། །</p>
<p>དུས་རྣམས་ཀུན་ཏུ་ངན་སོང་ས་ཡང་སྤོང་། །</p>
<p>རྟག་ཏུ་སངས་རྒྱས་རྡུལ་བྲལ་བསྟི་སྟང་བྱེད། །</p>
<p>རྟག་ཏུ་སྟོབས་ལྡན་འཁོར་ལོས་སྒྱུར་བར་འགྱུར། །</p>
<p>མི་ཡི་འཇིག་རྟེན་སྐྱེས་ནས་བསོད་ནམས་ལྡན། །</p>
<p>རྒྱལ་པོ་ཀུན་གྱིས་མཆོད་པའི་གནས་སུ་འགྱུར། །</p>
<p>ལྷ་ནང་ལྷ་ཡི་དབང་པོ་མཆོད་གནས་འགྱུར། །</p>
<p>དེར་ནི་མྱུར་དུ་ལྷ་ཡི་ཚེ་ཡང་འཐོབ། །</p>
<p>དཔལ་ལྡན་གསེར་གྱི་གཞལ་མེད་ཁང་པ་རྙེད། །</p>
<p>ལྷ་ཡི་བདེ་བ་མཚུངས་མེད་དབང་ཕྱུག་ཉིད། །</p>
<p>གཟུགས་དང་སྒྲ་དང་དྲི་རབ་རོ་མཆོག་དང་། །</p>
<p>རེག་བྱ་དཔལ་ལྡན་ལྷ་ཡི་འཇིག་རྟེན་འཐོབ། །</p>
<p>མཐུ་ཆེན་ལྡན་ཞིང་བལྟ་བའི་འོས་སུ་འགྱུར། །</p>
<p>ལྷ་མོ་རྣམས་ལ་འདོད་པའི་སྲེད་མི་སྐྱེད། །</p>
<p>བཅོམ་ལྡན་མཆོད་རྟེན་བ་རྒྱ་བསལ་བྱས་ན། །</p>
<p>འདི་ནས་ཤི་འཕོས་མི་ཡི་འཇིག་རྟེན་འགྲོ། །</p>
<p>ཡན་ལག་ལེགས་གནས་ཁྱད་པར་འགྲོ་བར་འགྱུར། །</p>
<p>ནམ་ཡང་བསྟན་བཅོས་མི་ཉུང་མང་པོ་འཐོབ། །</p>
<p>བཅོམ་ལྡན་མཆོད་རྟེན་བ་རྒྱ་བསལ་བྱས་ན། །</p>
<p>དེ་ནི་མི་ཁོམ་བརྒྱད་པོ་ཀུན་སྤོང་ཞིང་། །</p>
<p>དེ་ནི་དལ་འགྱུར་དེ་བཞིན་ཁྱད་པར་འཕགས། །</p>
<p>དེ་ནི་སངས་རྒྱས་མཚུངས་མེད་མཆོད་པ་བྱེད། །</p>
<p>བཅོམ་ལྡན་མཆོད་རྟེན་བ་རྒྱ་བསལ་བྱས་ན། །</p>
<p>བག་ཡོད་བློ་གྲོས་བརྟན་ལ་དཔའ་བོར་འགྱུར། །</p>
<p>འདོད་པའི་ཡོན་ཏན་དག་ལ་དགའ་མི་སྐྱེད། །</p>
<p>མི་དམན་སེམས་ཀྱིས་མངོན་པར་འབྱུང་བར་འགྱུར། །</p>
<p>བཅོམ་ལྡན་མཆོད་རྟེན་བ་རྒྱ་བསལ་བྱས་ན། །</p>
<p>དེ་ནི་ནམས་ཀྱང་བྱང་ཆུབ་སེམས་མི་འདོར། །</p>
<p>ཚུལ་ཁྲིམས་སྐྱོན་མེད་ཤིན་ཏུ་བསྡམས་པར་འགྱུར། །</p>
<p>རྣམ་དག་འདོད་ཆགས་བྲལ་བའི་ཆོས་ཀྱང་འཐོབ། །</p>
<p>བཅོམ་ལྡན་མཆོད་རྟེན་བ་རྒྱ་བསལ་བྱས་ན། །</p>
<p>དེ་ཡི་མདོག་ངན་ལུས་རྣམས་ཀུན་ཏུ་སྤོང་། །</p>
<p>འཆལ་པའི་ཤེས་རབ་མ་ལུས་རྣམ་པར་སྤོང་། །</p>
<p>ཤེས་རབ་རྒྱ་ཆེན་གྱུར་ནས་སྤྱོད་ལ་གནས། །</p>
<p>བཅོམ་ལྡན་མཆོད་རྟེན་བ་རྒྱ་བསལ་བྱས་ན། །</p>
<p>ཁ་ཟས་གཙང་མ་དག་ཀྱང་རྙེད་འགྱུར་ལ། །</p>
<p>ཁྱད་འཕགས་ཁ་དོག་ལྡན་ཞིང་བལྟ་སྡུག་ལ། །</p>
<p>རེག་དང་ལྡན་ཞིང་རབ་མཛེས་གོས་རྣམས་འཐོབ། །</p>
<p>དད་པའི་ཤུགས་བསྐྱེད་བཅོམ་ལྡན་མཆོད་རྟེན་ལ། །</p>
<p>མེ་ཏོག་སྐམ་པོ་ཉལ་ཉིལ་ཕྱགས་བྱས་ན། །</p>
<p>འདོད་པ་སྨད་པ་སྡུག་བསྔལ་བྱེད་པ་སྤོང་། །</p>
<p>སྟོབས་བཅུ་མངའ་བའི་དེད་དཔོན་མཉེས་པར་བྱེད། །</p>
<p>མཆོད་རྟེན་མེ་ཏོག་རྙིས་པ་སུ་འཕྱག་པ། །</p>
<p>དེ་ནི་མཛེས་ཤིང་རྣམ་དག་ལུས་སུ་འགྱུར། །</p>
<p>སྐྱེ་བོ་མང་པོས་མཆོད་འོས་བལྟ་འོས་འགྱུར། །</p>
<p>དེ་ལ་རྒྱལ་པོ་གནོད་པར་སེམས་མི་འགྱུར། །</p>
<p>བཅོམ་ལྡན་མཆོད་རྟེན་དག་ལ་སྔ་རབས་མིས། །</p>
<p>མེ་ཏོག་ཕུལ་བ་སྐམ་པོ་ཕྱགས་བྱས་ན། །</p>
<p>ངན་སོང་ས་ཡི་ལམ་ངན་ཐམས་ཅད་གཅོད། །</p>
<p>བྱང་ཆུབ་སེམས་དཔའ་ཚུལ་ཁྲིམས་ཕུང་པོར་གནས། །</p>
<p>མཆོད་རྟེན་མེ་ཏོག་རྙིས་པ་སུ་འཕྱག་པ། །</p>
<p>བག་ཡོད་མྱ་ངན་རྣམས་དང་སྐྱོན་རྣམས་སྤོང་། །</p>
<p>ནད་རྣམས་དུ་མ་མ་ལུས་རྣམ་པར་སྤོང་། །</p>
<p>བསྐལ་པ་མཐའ་ཡས་རྣམས་སུ་དབུགས་ཕྱིན་ཐོབ། །</p>
<p>མཆོད་རྟེན་མེ་ཏོག་རྙིས་པ་སུ་འཕྱག་པ། །</p>
<p>སྦྱིན་གནས་མཚུངས་མེད་སངས་རྒྱས་ཐོབ་པར་འོང་། །</p>
<p>མཚུངས་མེད་ཐོབ་ཅིང་ལྷ་མིས་མཆོད་འོས་འགྱུར། །</p>
<p>རྣམ་དག་ལུས་ལྡན་རྒྱན་གྱིས་བརྒྱན་པར་འགྱུར། །</p>
<p>ལྷ་ཡི་མེ་ཏོག་རབ་མཛེས་མན་དཱ་ར། །</p>
<p>མཚུངས་མེད་པ་ཏ་ལ་ཡང་སུ་འབུལ་དང་། །</p>
<p>མཆོད་རྟེན་མེ་ཏོག་ཉལ་ཉིལ་སུ་འཕྱག་པ། །</p>
<p>དེ་དག་རྣམ་སྨིན་འདྲ་སྟེ་མཆོག་ཏུ་འགྱུར། །</p>
<p>མཆོད་རྟེན་མེ་ཏོག་རྙིས་པ་སུ་འཕྱག་པ། །</p>
<p>དེ་ལུས་དུག་གིས་མི་ཚུགས་མཚོན་མི་ཚུགས། །</p>
<p>མེ་འབར་འོད་འཕྲོ་ཕུང་པོ་ཆེས་མི་ཚུགས། །</p>
<p>ནོར་གྱི་ཕུང་པོ་རྐུན་པོས་བརྐུ་མི་འགྱུར། །</p>
<p>མགུ་ཞིང་རབ་ཏུ་དགའ་བའི་ཤུགས་སྐྱེད་དེ། །</p>
<p>བཅོམ་ལྡན་མཆོད་རྟེན་མེ་ཏོག་སྐམ་འཕྱག་ན། །</p>
<p>དེ་ཡི་བསོད་ནམས་བཟུང་བར་གང་གྱུར་པ། །</p>
<p>གྲངས་སམ་ཆ་ཡང་བརྗོད་པར་སླ་མ་ཡིན། །</p>
<p>མཆོད་རྟེན་མེ་ཏོག་རྙིས་པ་སུ་འཕྱག་པ། །</p>
<p>སུམ་ཅུ་རྩ་གཉིས་མཚན་གྱིས་གོ་ཆར་འགྱུར། །</p>
<p>མི་ཡི་འཇིག་རྟེན་ན་ནི་རྟག་ཏུ་དགའ། །</p>
<p>མཐུ་དང་ལྡན་ཞིང་ཡིད་འོང་སྒྲ་སྐད་འབྱུང་། །</p>
<p>མཆོད་རྟེན་མེ་ཏོག་རྙིས་པ་སུ་འཕྱག་པ། །</p>
<p>ཆོས་མཆོག་རབ་མཛེས་ཡང་དག་སྦྱོར་བྱེད་ཅིང་། །</p>
<p>དེ་ལུས་རྣམ་པར་དག་ལ་ཆེན་པོར་འོང་། །</p>
<p>རིང་པོར་མི་ཐོགས་འཇིག་རྟེན་སངས་རྒྱས་འགྱུར། །</p>
<p>འཇིག་རྟེན་སངས་རྒྱས་འགྱུར་བྱར་མོས་སྐྱེད་དེ། །</p>
<p>སྟོན་པའི་མཆོད་རྟེན་ཐལ་སྦྱར་ཕྱག་འཚལ་བ། །</p>
<p>འཇིག་རྟེན་དག་ན་བླ་མར་བཀུར་སྟི་བྱ། །</p>
<p>དེ་ནི་མཛེས་ཤིང་བལྟ་ན་སྡུག་པར་འགྱུར། །</p>
<p>དེ་འདིས་རྒྱལ་སྲིད་ཐོབ་ནས་ལྷ་ཀླུ་མི། །</p>
<p>ལྟོ་འཕྱེ་ཆེ་དང་འཇིག་རྟེན་ཐམས་ཅད་འདུད། སྟོང་གི་འཇིག་རྟེན་ཁམས་ཀུན་རྒྱས་པར་འགྱུར། །</p>
<p>དབང་ཕྱུག་ཉིད་དུ་དབང་ཐོབ་རྒྱལ་སྲིད་སྟོན། །</p>
<p>དེ་ཡི་ཡུལ་ན་སེམས་ཅན་གང་གནས་པ། །</p>
<p>དེ་ཀུན་སངས་རྒྱས་ཡེ་ཤེས་རྫོགས་ལ་འགོད། །</p>
<p>དེས་ནི་ངན་སོང་ས་ཡང་རྣམ་པར་སྤོང་། །</p>
<p>དེ་དག་རྣམས་ཀྱི་དོན་མཆོག་དམ་པ་བྱེད། །</p>
<p>བསོད་ནམས་བློ་གྲོས་དྲན་ལྡན་མཆོད་འོས་འགྱུར། །</p>
<p>དབུགས་ཕྱིན་ཐོབ་ནས་འཇིག་རྟེན་ཀུན་ཏུ་རྒྱུ། །</p>
<p>དེ་ཡི་གཡོག་འཁོར་ཡིད་འོང་སྒྲ་སྐད་ལྡན། །</p>
<p>བསམ་པ་ཇི་བཞིན་དེ་དག་དགའ་བ་སྐྱེད། །</p>
<p>སེམས་ཅན་རྣམས་ལ་མི་ལྷོད་ཞི་ཚིག་སྟོན། །</p>
<p>དེ་ལ་སུ་ཡང་དབང་ཕྱུག་མེད་མི་བྱེད། །</p>
<p>སྐྱེ་བོ་ཚོགས་ཆེན་དག་གིས་བལྟ་འོས་འགྱུར། །</p>
<p>དེ་ཡི་གཡོག་ཀྱང་སྒྲ་དབྱངས་ཡན་ལག་དག །སངས་རྒྱས་མཆོད་རྟེན་ཐལ་སྦྱར་ཕྱག་འཚལ་བ། །</p>
<p>སྦྱིན་དང་སྙན་པར་སྨྲ་དང་དོན་སྤྱོད་དང་། །</p>
<p>དོན་འཐུན་པ་དག་སྐྱེ་བོ་མང་ལ་བྱེད། །</p>
<p>སྤྱོས་ཤིང་བརྒྱད་ཀྱང་ཁྲོ་བའི་དངོས་མི་སྐྱེད། །</p>
<p>སངས་རྒྱས་མཆོད་རྟེན་ཐལ་སྦྱར་ཕྱག་འཚལ་བ། །</p>
<p>མཐོ་རིས་འཇིག་རྟེན་གནས་ཤིང་ལྷ་དབང་འགྱུར། །</p>
<p>མིར་གྱུར་ན་ཡང་མི་ཡི་རྒྱལ་པོར་འོང་། །</p>
<p>དེ་ནི་གཞར་ཡང་ཡོངས་སུ་ཉམས་མི་འགྱུར། །</p>
<p>སངས་རྒྱས་མཆོད་རྟེན་ཐལ་སྦྱར་ཕྱག་འཚལ་བ། །</p>
<p>དེ་ནི་གཞར་ཡང་ངན་སོང་ཕྱིས་མི་ལྟུང་། །</p>
<p>འཇིག་རྟེན་འདིར་དེ་རྟག་ཏུ་འདོད་པ་སྤོང་། །</p>
<p>ནོར་ཅན་ནང་ན་ཕྱུག་ཅིང་མཛོད་མང་འགྱུར། །</p>
<p>ཡོན་ཏན་ལྡན་ལ་ཚིག་གཅིག་སུ་སྨྲ་བ། །</p>
<p>དེ་ནི་མི་རིགས་སྔགས་ལ་གཞར་མི་སྤྱོད། །</p>
<p>མི་ཡི་འཇིག་རྟེན་གནས་མིན་སྤྱོད་མི་འགྱུར། །</p>
<p>དེ་ལ་སེམས་ཅན་མི་ངོམས་དགའ་བར་འགྱུར། །</p>
<p>ཡིད་འོང་དབྱངས་ལྡན་ཕོ་བྲང་འཁོར་གཤེགས་ཤིང་། །</p>
<p>འཇིག་རྟེན་མགོན་པོ་སྒོ་གཏན་བཞུགས་པའི་ཚེ། །</p>
<p>སུ་ཞིག་ཤུགས་བསྐྱེད་མེ་ཏོག་བླངས་ཏེ་གཏོར། །</p>
<p>དེ་ནི་བརྒྱན་ནས་རྒྱལ་བ་དམ་པ་མཐོང་། །</p>
<p>རང་གི་ཁྱིམ་དུ་སྟོབས་བཅུ་བསྙེན་བཀུར་བྱེད། །</p>
<p>དེ་ཡི་བཤོས་གསོལ་ཆོས་བཟང་སྟོན་པ་མཛད། །</p>
<p>དད་པ་སྐྱེས་ནས་མི་མཆོག་བསྙེན་བཀུར་བྱེད། །</p>
<p>གོས་ཀྱང་ཐོགས་ཏེ་རྣམ་པར་འདྲེན་ལ་འབུལ། །</p>
<p>སངས་རྒྱས་བྱང་ཆུབ་མཚུངས་མེད་མཆོག་ཐོབ་ནས། །</p>
<p>སྟོབས་བཅུ་ལྡན་ཞིང་གཡོ་བ་མེད་གྱུར་ལ། །</p>
<p>བྱང་ཆུབ་སངས་རྒྱས་སྡུག་བསྔལ་སྐྱེ་བོ་འགྲོལ། །</p>
<p>འཇིག་རྟེན་ཀུན་ཏུ་མཚུངས་མེད་སངས་རྒྱས་ཤོག །དེ་ཡི་སྨོན་ལམ་འདི་འདྲ་འདི་དང་ནི། །</p>
<p>སངས་རྒྱས་ཡེ་ཤེས་དེ་སེམས་དགའ་མཁྱེན་ནས། །</p>
<p>སྟོབས་བཅུ་འཛུམ་མཛད་འཇིག་རྟེན་ཐམས་ཅད་དུ། །</p>
<p>མཚུངས་མེད་སངས་རྒྱས་འགྱུར་ཞེས་ལུང་སྟོན་ཏོ། །</p>
<p>སྐྱེས་བུ་དམ་པ་མཆོག་གི་གསུང་ཐོས་ནས། །</p>
<p>བདེ་གཤེགས་མཆོག་གསུང་གཞན་དུ་མི་འགྱུར་ཏེ། །</p>
<p>བདག་ནི་རྒྱལ་བ་མཆོག་འགྱུར་དོགས་མེད་ཅེས། །</p>
<p>དགའ་ཞིང་མགུ་ནས་བར་སྣང་ཀུན་ཏུ་རྒྱུ། །</p>
<p>འཇིག་རྟེན་ལྷ་ཡི་ལྷར་གྱུར་སངས་རྒྱས་སུ། །</p>
<p>ཁྱད་འཕགས་མཚུངས་མེད་སྦྱིན་གནས་འགྱུར་བ་དང་། །</p>
<p>དེ་སེམས་སྤྱོད་དང་དགའ་བར་གནས་མཁྱེན་ནས། །</p>
<p>དེ་ལ་སྟོབས་བཅུ་མངའ་བས་བཞེས་པར་འགྱུར། །</p>
<p>བདེ་གཤེགས་མཆོག་གིས་གོས་ནི་བཞེས་རིག་ནས། །</p>
<p>དེ་ནི་ཤུགས་སྐྱེས་རབ་དགའ་སེམས་མགུ་སྟེ། །</p>
<p>མཚུངས་མེད་འཇིག་རྟེན་མགོན་ལ་བལྟས་ནས་ནི། །</p>
<p>འཇིག་རྟེན་སངས་རྒྱས་བདག་འགྱུར་མོས་པ་བསྐྱེད། །</p>
<p>སྐྱེ་ཤི་ཕ་རོལ་སེམས་ཅན་བསྒྲལ་བར་བྱ། །</p>
<p>གྲོལ་ནས་སྐྱེ་བོ་མང་པོ་འདུས་བྱས་དགྲོལ། །</p>
<p>འཇིག་རྟེན་ཀུན་ན་ལོང་བའི་མིག་བདག་འགྱུར། །</p>
<p>སྣང་བ་ཐོབ་ནས་མུན་པ་རབ་རིབ་བསལ། །</p>
<p>དེ་ལྟས་ཕན་ཡོན་དམ་པ་འདི་ཐོས་ནས། །</p>
<p>མེ་ཏོག་ཕྲེང་བ་རྒྱལ་མཚན་གོས་མཆོག་དང་། །</p>
<p>རོལ་མོ་སྒྲ་དང་གདུགས་དང་བྱུག་བདུག་གིས། །</p>
<p>མགོན་པོ་མཆོད་ལ་སངས་རྒྱས་འགྱུར་བར་གྱིས། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་དང་། བློ་གྲོས་རྣམ་པར་དག་པ་ལ་སོགས་པ་བྱང་ཆུབ་སེམས་དཔའ་དེ་དག་དང་ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །</p>
<p>།འཕགས་པ་སྤྱན་རས་གཟིགས་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །</p>
<p>།རྒྱ་གར་གྱི་མཁན་པོ་ཛི་ན་མི་ཏྲ་དང་། དཱ་ན་ཤཱི་ལ་དང་། ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་སྐད་གསར་ཆད་ཀྱིས་ཀྱང་བཅོས་ནས་གཏན་ལ་ཕབ་པ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>