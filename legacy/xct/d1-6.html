<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d1-6' lang='xct'>
<header>
<ul>
<li class='division'>སྡེ་དགེ 1-6</li>
</ul>
</header>
<p>སྨན་གྱི་གཞིའི་བསྡུས་པའི་སྡོམ་ལ། སྨན་དག་དང་ནི་བདེ་ཆེན་དང་། །</p>
<p>རྒྱལ་པོའི་ཁབ་དང་འོད་མའི་ཚལ། །</p>
<p>ཤིང་མཁན་ཡིད་ཙ་ནང་ག་ལ། །</p>
<p>ཀམ་བི་ལ་དང་སྔོན་རྒྱལ་པོའོ། །</p>
<p>གཞོན་ནུ་འཕེལ་དང་ནད་པ་དང་། །</p>
<p>གཏམ་དུ་གྱུར་དང་སྡེར་བསྡུས་སོ། །</p>
<p>སྡོམ་ལ། སྨན་ནི་རྗེས་སུ་གནང་བ་དང་། །</p>
<p>ཚིལ་དང་གཡན་པ་མིག་སྨན་དང་། །</p>
<p>སྨྱོན་པ་དང་ནི་བི་ལིན་ད། །</p>
<p>ནམ་གྲུ་དང་ནི་སྐྱུར་ཁུའོ། །</p>
<p>སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</p>
<p>དེའི་ཚེ་དགེ་སློང་རྣམས་སྟོན་ཀའི་ནད་ཀྱིས་ཐེབས་ཏེ། དེ་རྣམས་སྟོན་ཀའི་ནད་ཀྱིས་བཏབ་པས་སྐྱ་བོ་བསེང་བསེང་པོར་གྱུར་ཅིང་རིད་པ་དང་། ཉམ་ཆུང་བ་དང་། ན་བས་ཉམ་དམས་པར་གྱུར་ཏོ། །</p>
<p>སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་དུ་རྨེད་པ་སྟེ། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་རྨས་པ། ཀུན་དགའ་བོ་ཅིའི་ཕྱིར་ད་ལྟར་དགེ་སློང་འདི་རྣམས་སྐྱ་བོ་བསེང་བསེང་པོར་གྱུར་ཅིང་རིད་པ་དང་། ཉམ་ཆུང་བ་དང་། ན་བས་ཉམ་དམས་པར་གྱུར་ཚེ་དང་ལྡན་པ་ཀུན་དགའ་བོས་གསོལ་པ། བཙུན་པ་དགེ་སློང་འདི་རྣམས་སྟོན་ཀའི་བྲོ་ནད་ཀྱིས་བཏབ་སྟེ། འདི་རྣམས་སྟོན་ཀའི་བྲོ་ནད་ཀྱིས་བཏབ་པས་སྐྱ་བོ་བསེང་བསེང་པོར་གྱུར་ཅིང་རིད་པ་དང་། ཉམ་ཆུང་བ་དང་། བྲོ་འཚལ་བས་ཉམ་དམས་པར་གྱུར་ཏོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དེ་ལྟ་བས་ན་རྗེས་སུ་གནང་སྟེ། དགེ་སློང་གིས་སྨན་སོ་སོར་བསྟེན་པར་བྱའོ། །</p>
<p>བཅོམ་ལྡན་འདས་ཀྱིས་དགེ་སློང་གིས་སྨན་སོ་སོར་བསྟེན་པར་བྱའོ། །</p>
<p>ཞེས་གསུངས་པ་དང་། དེ་རྣམས་དུས་སུ་ཟ་བ་ཡིན་པས་དུས་སུ་སྟེན་པར་བྱེད་ཀྱིས། དུས་ལས་ཡོལ་བར་སྟེན་པར་མི་བྱེད་པས་དེ་རྣམས་སྐྱེ་བོ་བསེང་བསེང་པོར་གྱུར་ཅིང་རིད་པ་དང་། ཉམ་ཆུང་བ་དང་། ན་བས་ཉམ་དམས་པར་གྱུར་ཏོ། །</p>
<p>སངས་རྒྱས་བཅོམ་ལྡན་འདས་ནི་མཁྱེན་བཞིན་དུ་རྨེད་པ་ཡིན་པས། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་རྨས་པ། ཀུན་དགའ་བོ་ངས་དགེ་སློང་གིས་སྨན་སོ་སོར་བསྟེན་པར་བྱའོ་ཞེས་བཀའ་སྩལ་ན། འོན་ཀྱང་ད་ལྟར་དགེ་སློང་འདི་རྣམས་སྐྱ་བོ་བསེང་བསེང་པོར་གྱུར་ཅིང་རིད་པ་དང་། ཉམ་ཆུང་བ་དང་། ན་བས་ཉམ་དམས་པར་གྱུར་ཏམ། ཚེ་དང་ལྡན་པ་ཀུན་དགའ་བོས་གསོལ་པ། བཅོམ་ལྡན་འདས་ཀྱིས་དགེ་སློང་གིས་སྨན་སོ་སོར་བསྟེན་པར་བྱའོ་ཞེས་གསུངས་པ་འདི་དག་དུས་སུ་འཚལ་བ་ལགས་པས་དུས་སུ་སྟེན་པར་བགྱིད་ཀྱི་དུས་ལས་ཡོལ་བར་མི་སྟེན་ཏེ། དེའི་སླད་དུ་སྐྱ་བོ་བསེང་བསེང་པོར་གྱུར་ཅིང་རིད་པ་དང་། ཉམ་ཆུང་བ་དང་། བྲོ་འཚལ་བས་ཉམ་དམས་པར་གྱུར་ལགས་སོ། །</p>
<p>ཀུན་དགའ་བོ་དེ་ལྟ་བས་ན་རྗེས་སུ་གནང་སྟེ། དགེ་སློང་རྣམས་ཀྱིས་སྨན་རྣམ་པ་བཞི་པོ་དུས་སུ་རུང་བ་དང་། ཐུན་ཚོད་དུ་རུང་བ་དང་། ཞག་བདུན་པ་དང་། འཚོ་བའི་བར་དུ་བཅང་བ་སོ་སོར་བསྟེན་པར་བྱའོ། །</p>
<p>དེ་ལ་དུས་སུ་རུང་བ་ནི་འདེ་གུ་དང་། འབྲས་ཆན་དང་། ཟན་དྲོན་དང་། ཤ་དང་། སྣུམ་ཁུར་རོ། །</p>
<p>ཐུན་ཚོད་དུ་རུང་བ་ནི་བཏུང་བ་རྣམ་པ་བརྒྱད་པོ་ཤིང་ཐོག་ཙོ་ཙའི་བཏུང་བ་དང་། ཆུ་ཤིང་གི་འབྲས་བུའི་བཏུང་བ་དང་། རྒྱ་ཤུག་གི་བཏུང་བ་དང་། ཨ་ཤྭཏྠའི་བཏུང་བ་དང་། ཨུ་དུམ་བཱ་རའི་བཏུང་བ་དང་། པ་རུ་ཤ་ཀའི་བཏུང་བ་དང་། རྒུན་འབྲུའི་བཏུང་བ་དང་། འབྲ་གོའི་བཏུང་བའོ།། །</p>
<p>།བར་སྡོམ་ལ། ཙོ་ཙ་ཆུ་ཤིང་རྒྱ་ཤུག་དང་། །</p>
<p>ཨ་ཤྭད་ཨུ་དུམ་བཱ་ར་དང་། །</p>
<p>བ་རུ་ཤ་ཀ་རྒུན་འབྲུ་དང་། །</p>
<p>བརྒྱད་པ་ཡང་ནི་འབྲ་གོ་ཡིན། །</p>
<p>ཞག་བདུན་པ་ནི་མར་དཀར་དང་། །</p>
<p>ཏིལ་མར་དང་། བུ་རམ་གྱི་དབུ་བ་དང་། སྦྲང་རྩི་དང་། ཤ་ཁ་རའོ། །</p>
<p>འཚོ་བའི་བར་དུ་བཅང་བ་ནི་རྩ་བའི་སྨན་དང་། སྡོང་བུའི་སྨན་དང་། ལོ་མའི་སྨན་དང་། མེ་ཏོག་གི་སྨན་དང་། འབྲས་བུའི་སྨན་དང་། ཏྲང་ཆུ་ལྔ་དང་། ཐལ་བ་ལྔ་དང་། ལན་ཚྭ་ལྔ་དང་། བསྐ་བ་ལྔའོ། །</p>
<p>དེ་ལ་རྩ་བའི་སྨན་ནི་གླ་སྒང་དང་། ཤུ་དག་དང་། ཡུང་དང་། སྒེའུ་གཤེར་དང་། བོང་ང་དཀར་པོ་དང་། གཞན་ཡང་རྩ་བའི་སྨན་གྱི་ནང་དུ་གཏོགས་པ་ཟས་ཀྱི་དོན་དུ་མི་འགྱུར་བ་གང་ཡིན་པའོ། །</p>
<p>སྡོང་བུའི་སྨན་ནི་ཙན་དན་དང་། དབྱི་མོ་དང་། ཤུག་པ་དང་། ཐང་ཤིང་དང་། སླེ་ཏྲེས་དང་། སྐྱེར་པ་དང་། གཞན་ཡང་སྡོང་བུའི་སྨན་གྱི་ནང་དུ་གཏོགས་པ་ཟས་ཀྱི་དོན་དུ་མི་འགྱུར་བ་གང་ཡིན་པའོ། །</p>
<p>ལོ་མའི་སྨན་ནི་པ་ཏོ་ལའི་ལོ་མ་དང་། བ་ཤ་ཀའི་ལོ་མ་དང་། ནིམ་པའི་ལོ་མ་དང་། ཀོ་ཤ་ཏ་གའི་ལོ་མ་དང་། སཔྟ་པརྞའི་ལོ་མ་དང་། གཞན་ཡང་ལོ་མའི་སྨན་གྱི་ནང་དུ་གཏོགས་པའི་ཟས་ཀྱི་དོན་དུ་མི་འགྱུར་བ་གང་ཡིན་པའོ། །</p>
<p>མེ་ཏོག་གི་སྨན་ནི་མེ་ཏོག་ལྔ་པོ་བ་ཤ་ཀའི་མེ་ཏོག་དང་། ནིམ་པའི་མེ་ཏོག་དང་། དྷ་ཀའི་མེ་ཏོག་དང་། ཤ་ཏའི་མེ་ཏོག་དང་། པད་མ་ཀེ་ས་རའི་མེ་ཏོག་དང་། གཞན་ཡང་མེ་ཏོག་གི་སྨན་གྱི་ནང་དུ་གཏོགས་པ་ཟས་ཀྱི་དོན་དུ་མི་འགྱུར་བ་གང་ཡིན་པའོ། །</p>
<p>འབྲས་བུའི་སྨན་ནི་ཨ་རུ་ར་དང་། སྐྱུ་རུ་ར་དང་། བ་རུ་ར་དང་། ན་ལེ་ཤམ་དང་། པི་པི་ལིང་དང་། གཞན་ཡང་འབྲས་བུའི་སྨན་གྱི་ནང་དུ་གཏོགས་པ་ཟས་ཀྱི་དོན་དུ་མི་འགྱུར་བ་གང་ཡིན་པའོ། །</p>
<p>ཏྲང་ཆུ་ལྔ་ནི་ཤིང་ཀུན་དང་། སྲ་རྩི་དང་། རྒྱ་སྐེགས་དང་། སྤྲ་ཚིལ་དང་། དྲོད་སྨན་ནོ། །</p>
<p>དེ་ལ་ཤིང་ཀུན་ནི་ཤིང་ཀུན་གྱི་ཏྲང་ཆུའོ། །</p>
<p>སྲ་རྩི་ནི་ཤིང་ས་ལའི་ཏྲང་ཆུའོ། །</p>
<p>རྒྱ་སྐེགས་ནི་རྒྱ་སྐེགས་སོ། །</p>
<p>སྤྲ་ཚིལ་ནི་སྤྲ་ཚིལ་ལོ། །</p>
<p>དྲོད་སྨན་ནི་དེ་དག་ལས་གཞན་པའི་ཤིང་རྣམས་ཀྱི་ཏྲང་ཆུའོ། །</p>
<p>ཐལ་བ་ལྔ་གང་ཞེ་ན། ནས་ཀྱི་ཐལ་བ་དང་། ནས་ཀྱི་ཕུབ་མའི་ཐལ་བ་དང་། ཤིང་སརྫི་ཀའི་ཐལ་བ་དང་། ཏིལ་གྱི་ཐལ་བ་དང་། ཤིང་འབའ་ཤིག་ཀའི་ཐལ་བའོ། །</p>
<p>ལན་ཚྭ་ལྔ་གང་ཞེ་ན། རྒྱམ་ཚྭ་དང་། ལན་ཚྭ་སྨུག་པོ་དང་། ཁ་རུ་ཚྭ་དང་། ལན་ཚྭ་དང་། རྒྱ་མཚོའི་ལན་ཚྭའོ། །</p>
<p>བསྐ་པ་ལྔ་གང་ཞེ་ན། ཨ་མྲའི་བསྐ་བ་དང་། ནིམ་པའི་བསྐ་བ་དང་། འཛམ་བུའི་བསྐ་བ་དང་། ཤ་རི་ཤའི་བསྐ་བ་དང་། ཀོ་ཤམ་པའི་བསྐ་བའོ། །</p>
<p>དེ་ལ་དུས་སུ་རུང་བ་གང་ཡིན་པ་དང་། ཐུན་ཚོད་དུ་རུང་བ་གང་ཡིན་པ་དང་། ཞག་བདུན་པ་གང་ཡིན་པ་དང་། འཚོ་བའི་བར་དུ་བཅང་བ་གང་ཡིན་པ་དེ་དུས་སུ་རུང་བ་དང་འདྲེས་པར་གྱུར་ན་དུས་སུ་སྤྱད་པར་བྱའི་དུས་མ་ཡིན་པར་ལོངས་སྤྱད་པར་མི་བྱའོ། །</p>
<p>དུས་སུ་རུང་བ་གང་ཡིན་པ་དང་། ཐུན་ཚོད་དུ་རུང་བ་གང་ཡིན་པ་དང་། ཞག་བདུན་པ་གང་ཡིན་པ་དང་། འཚོ་བའི་བར་དུ་བཅང་བ་གང་ཡིན་པ་དེ་གལ་ཏེ་ཐུན་ཚོད་དུ་རུང་བ་དང་འདྲེས་པར་གྱུར་ན་ཐུན་ཚོད་ལ་ཡོངས་སུ་སྤྱད་པར་བྱའི་ཐུན་ཚོད་ལས་འདས་པར་སྤྱད་པར་མི་བྱའོ། །</p>
<p>ཞག་བདུན་པ་གང་ཡིན་པ་དང་། འཚོ་བའི་བར་དུ་བཅང་བ་གང་ཡིན་པ་དེ་ཞག་བདུན་པ་དང་འདྲེས་པར་གྱུར་ན་ཞག་བདུན་སྤྱད་པར་བྱའི་ཞག་བདུན་ལས་འདས་པར་སྤྱད་པར་མི་བྱའོ། །</p>
<p>འཚོ་བའི་བར་དུ་བཅང་བ་ནི་འཚོ་བའི་བར་དུ་བཅང་བར་བྱིན་གྱིས་བརླབས་ནས་ཡོངས་སུ་སྤྱད་པར་བྱའོ། །</p>
<p>བྱིན་གྱིས་བརླབ་པ་ནི་འདི་ལྟར་བྱ་སྟེ། ཟན་མ་ཟོས་པའི་མདུན་དུ་ལག་པ་གཉིས་བཀྲུས་ནས་བྱིན་ལེན་བྱས་ཏེ། དགེ་སློང་ཞིག་གི་མདུན་དུ་འདུག་ནས་འདི་སྐད་ཅེས་བརྗོད་པར་བྱའོ། །</p>
<p>ཚེ་དང་ལྡན་པ་དགོངས་སུ་གསོལ། བདག་ཅག་མིང་འདི་ཞེས་བགྱི་བའི་སྨན་ནི་བདག་དང་ཚངས་པ་མཚུངས་པར་སྤྱོད་པ་རྣམས་ཀྱི་དོན་དུ་འཚོ་བའི་བར་དུ་བཅང་བར་བྱིན་གྱིས་བརླབ་བོ། །</p>
<p>དེ་བཞིན་དུ་ལན་གཉིས་ལན་གསུམ་དུ་བརྗོད་དོ། །</p>
<p>འཚོ་བའི་བར་དུ་བཅང་བ་བྱིན་གྱིས་བརླབ་པ་ཇི་ལྟ་བ་དེ་བཞིན་དུ་ཐུན་ཚོད་དུ་རུང་བ་དང་། ཞག་བདུན་པ་ཡང་བྱིན་གྱིས་བརླབ་པར་བྱའོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>དེ་ནས་དགེ་སློང་གཞན་ཞིག་རླུང་ནད་ཀྱིས་ཐེབས་ནས་དེས་སྨན་པའི་དྲུང་དུ་སོང་སྟེ། བཞིན་བཟངས་ཁོ་བོ་འདི་འདྲ་བའི་ནད་ཀྱིས་བཏབ་ན་སྨན་སྟོན་ཅིག །དེས་སྨྲས་པ། འཕགས་པ་ཚིལ་སྟེན་ཅིག་དང་ཁྱོད་སོས་པར་འགྱུར་རོ། །</p>
<p>དགེ་སློང་གིས་སྨྲས་པ། བཞིན་བཟངས་ཅི་ཁོ་བོ་འདྲེ་ཡིན་ནམ། སྨན་པས་སྨྲས་པ། དགེ་སློང་ཁྱོད་ཀྱི་སྨན་འདི་ཡིན་ཏེ་གཞན་གྱིས་ནི་སོས་པར་མི་ནུས་སོ་ཞེས་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་སྨན་པ་ན་རེ་དགེ་སློང་ཁྱོད་ཀྱི་སྨན་འདི་ཡིན་ཏེ་གཞན་གྱིས་ནི་སོས་པར་མི་ནུས་སོ་ཞེས་སྨྲ་ན་ཚིལ་བསྟེན་པར་བྱའོ། །</p>
<p>དགེ་སློང་དག་གིས་མ་ཤེས་ནས་སྨན་པ་ལ་དྲིས་པ་དང་། དེས་སྨྲས་པ། འཕགས་པ་ཁྱེད་ཅག་གི་སྟོན་པ་ཐམས་ཅད་མཁྱེན་པ་ཡིན་གྱིས། དེ་ཁོ་ནའི་དྲུང་དུ་བཞུད་ལ་ཞུས་ཤིག །སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཚིལ་ལྔ་སོ་སོར་བསྟེན་པར་བྱ་སྟེ། ལྔ་གང་ཞེ་ན། ཉ་ཚིལ་དང་། སྦལ་པ་དཀར་པོའི་ཚིལ་དང་། ཆུ་སྲིན་བྱིས་པ་གསོད་ཀྱི་ཚིལ་དང་། དོམ་ཚིལ་དང་། ཕག་གི་ཚིལ་ལོ། །</p>
<p>ཚིལ་འདི་ལྔ་དུས་མ་ཡིན་པར་བཙོས་པ་དང་། དུས་མ་ཡིན་པར་བཙགས་པ་དང་། དུས་མ་ཡིན་པར་བྱིན་ལེན་བྱས་པ་དང་། དུས་མ་ཡིན་པར་བྱིན་གྱིས་བརླབས་ན་ལོངས་སྤྱད་བར་མི་བྱའོ། །</p>
<p>དུས་སུ་བཙོས་ལ་དུས་མ་ཡིན་པར་བཙགས། དུས་མ་ཡིན་པར་བྱིན་ལེན་བྱས། དུས་མ་ཡིན་པར་བྱིན་གྱིས་བརླབས་ན་ལོངས་སྤྱད་པར་མི་བྱའོ། །</p>
<p>དུས་སུ་བཙོས་དུས་སུ་བཙགས་དུས་མ་ཡིན་པར་བྱིན་ལེན་བྱས། དུས་མ་ཡིན་པར་བྱིན་གྱིས་བརླབས་ན་སྤྱད་པར་མི་བྱའོ། །</p>
<p>དུས་སུ་བཙོས། དུས་སུ་བཙགས། དུས་སུ་བྱིན་ལེན་བྱས་ལ་དུས་མ་ཡིན་པར་བྱིན་གྱིས་བརླབས་ན་སྤྱད་པར་མི་བྱའོ། །</p>
<p>དུས་སུ་བཙོས་དུས་སུ་བཙགས། དུས་སུ་བྱིན་ལེན་བྱས། དུས་སུ་བྱིན་གྱིས་བརླབས་ན་ཏིལ་མར་ལ་སྤྱོད་པ་བཞིན་དུ་ཞག་བདུན་དུ་སྤྱད་པར་བྱའོ། །</p>
<p>དེ་ནས་དགེ་སློང་དེས་ཚིལ་ལོངས་སྤྱད་ནས་སོས་པར་གྱུར་ཏོ། །</p>
<p>དེ་སོས་པར་གྱུར་པ་དང་། དེས་ཚིལ་གྱི་ལྷག་མ་དག་བོར་རོ། །</p>
<p>ཇི་ཙམ་ན་དགེ་སློང་གཞན་ཞིག་དེ་འདྲ་བའི་ནད་ཀྱིས་ཐེབས་ནས་དེ་ཡང་སྨན་པའི་དྲུང་དུ་སོང་ནས་སྨྲས་པ། བཞིན་བཟངས་ཁོ་བོ་ལ་འདི་འདྲ་བའི་ནད་ཀྱིས་བཏབ་ཀྱིས་སྨན་སྟོན་ཅིག །དེས་དེ་ལ་ཡང་ཚིལ་བསྟན་པ་དང་། དེ་དགེ་སློང་དེའི་དྲུང་དུ་སོང་ནས་སྨྲས་པ། ཚེ་དང་ལྡན་པ་ཁྱོད་ཀྱིས་ཚིལ་སྤྱད་པ་ཁོ་བོ་ལ་ཡང་སྨན་པས་བསྟན་ན་ཚིལ་ལྷག་པ་ལྟ་ཅུང་ཟད་ཡོད་དམ། དེས་སྨྲས་པ། བདོག་བདོག་པ་ལས་བདག་གིས་དེ་བོར་རོ། །</p>
<p>མ་ལེགས་པ་ཞིག་བྱས་སོ། །</p>
<p>ཞེས་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་གིས་ཚིལ་ལོངས་སྤྱད་པའི་ལྷག་མ་བོར་བར་མི་བྱ་སྟེ། འོན་ཀྱང་བཅང་བར་བྱའོ། །</p>
<p>ངས་དགེ་སློང་ཚིལ་འཆང་བའི་ཀུན་དུ་སྤྱོད་པའི་ཆོས་བཅའ་བར་བྱ་སྟེ། ཚིལ་འཆང་བའི་དགེ་སློང་གིས་ཚིལ་སྤྱད་པའི་ལྷག་མ་དགེ་སློང་གཞན་ལ་སྦྱིན་པར་བྱའོ། །</p>
<p>གལ་ཏེ་མ་བྱིན་ན་སྨན་ཁང་དུ་གཞག་པར་བྱ་སྟེ། སུ་འདོད་པ་དེས་བླང་བར་བྱའོ། །</p>
<p>ཚིལ་འཆང་བའི་དགེ་སློང་གིས་ཀུན་དུ་སྤྱོད་པའི་ཆོས་ཇི་ལྟར་བཅས་པར་ཡང་དག་པར་བླངས་ནས་འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ། །</p>
<p>བཅོམ་ལྡན་འདས་མཉན་ཡོད་ན་བཞུགས་སོ། །</p>
<p>དེའི་ཚེ་དགེ་སློང་གཞན་ཞིག་གཡན་པའི་ནད་ཀྱིས་ཐེབས་ནས། དེས་སྨན་པའི་དྲུང་དུ་སོང་སྟེ། བཞིན་བཟངས་ཁོ་བོ་གཡན་པའི་ནད་ཀྱིས་བཏབ་ཀྱིས་སྨན་སྟོན་ཅིག་དེས་སྨྲས་པ། འཕགས་པ་བསྐ་བ་སྟེན་ཅིག་དང་ཁྱོད་སོས་པར་འགྱུར་རོ། །</p>
<p>བཞིན་བཟངས་ཅི་ཁོ་བོ་འདོད་པ་ལ་སྤྱོད་པ་ཡིན་ནམ། དེས་སྨྲས་པ། དགེ་སློང་ཁྱོད་ཀྱི་སྨན་འདི་ཡིན་ཏེ་གཞན་གྱིས་ནི་སོས་པར་མི་ནུས་སོ་ཞེས་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་ཞེས་བྱ་བའི་བར་གོང་མ་བཞིན་དུ་སྟེ། ཁྱོད་ཀྱི་སྟོན་པ་ནི་ཐམས་ཅད་མཁྱེན་པ་ཡིན་པས། དེ་ཁོ་ནས་མཁྱེན་པར་འགྱུར་ཞེས་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། བསྐ་བ་ནི་ལྔ་སྟེ་ཨ་མྲའི་བསྐ་བ་ཞེས་བྱ་བ་ནས་གོང་མ་བཞིན་དུའོ། །</p>
<p>དགེ་སློང་དེས་བསྐ་བ་དག་འདེ་གུར་བྱས་ཏེ་ལུས་ལ་བྱུགས་པ་ལས་རྨ་མཆེད་ནས་བཅོམ་ལྡན་འདས་ཀྱིས་བཀའ་སྩལ་པ། ཕྱེ་མ་བྱའོ་དགེ་སློང་དག་གིས་རློན་པ་ལ་བཏགས་པས་རི་ལུར་གྱུར་པ་དང་། བཅོམ་ལྡན་འདས་ཀྱིས་བཀའ་སྩལ་པ། བསྐམ་པར་བྱའོ། །</p>
<p>དེ་དག་གིས་ཉི་མ་ལ་བསྐམས་པ་དང་། མཐུ་ཉམས་པར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། ཉི་མ་ལ་བསྐམ་པར་མི་བྱའོ། །</p>
<p>དེ་དག་གིས་གྲིབ་མ་ལ་བསྐམས་པ་དང་འོན་ཀྱང་རུལ་བར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། ཉི་མའི་གྲིབ་མས་བསྐམ་པར་བྱའོ། །</p>
<p>དགེ་སློང་གིས་བསྐ་བས་ལུས་བྱུགས་ནས་བཀྲུས་ཏེ་བསྐ་བའི་བྱ་བ་མི་བྱེད་དོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ལག་པས་ཇི་ཙམ་ཆོག་གི་བར་དུ་དྲིལ་ནས་ཁྲུས་བྱའོ། །</p>
<p>བཀྲུས་ནས་སླར་ཡང་བསྐ་བས་བསྐུས་ནས་བཀྲུས་ན་བསྐ་བའི་བྱ་བ་བྱེད་པར་འགྱུར་རོ། །</p>
<p>དགེ་སློང་དེས་བསྐ་བས་བསྐུས་པ་དང་ནད་ཞི་བར་གྱུར་ཏོ་དེས་བསྐ་བའི་ལྷག་མ་བོར་རོ། །</p>
<p>ཇི་ཙམ་ན་དགེ་སློང་གཞན་ཞིག་དེ་འདྲ་བའི་ནད་ཀྱིས་ཐེབས་ནས་དེ་ཡང་སྨན་པའི་དྲུང་དུ་སོང་སྟེ་ཞེས་བྱ་བ་ནས་གོང་མ་བཞིན་དུ་སྟེ། ཁོ་བོས་དེ་ནི་བོར་རོ། །</p>
<p>མ་ལེགས་པ་ཞིག་བྱས་སོ་ཞེས་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ངས་བསྐ་བ་འཆང་བའི་དགེ་སློང་གི་ཀུན་དུ་སྤྱོད་པའི་ཆོས་བཅའ་བར་བྱ་སྟེ། བསྐ་བ་འཆང་བའི་དགེ་སློང་གིས་བསྐ་བ་སྤྱད་པའི་ལྷག་མ་དགེ་སློང་སུ་སློང་བ་དེ་ལ་སྦྱིན་པར་བྱའོ། །</p>
<p>གལ་ཏེ་མ་བྱིན་ན་སྨན་ཁང་དུ་གཞག་པར་བྱའོ། །</p>
<p>བསྐ་བ་བཅང་བའི་དགེ་སློང་གིས་ཀུན་དུ་སྤྱོད་པའི་ཆོས་ཇི་ལྟར་བཅས་པ་ཡང་དག་པར་བླངས་ཏེ་འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>དེའི་ཚེ་དགེ་སློང་གཞན་ཞིག་མིག་ནད་ཀྱིས་ཐེབས་ནས་དེ་སྨན་པའི་དྲུང་དུ་སོང་སྟེ་བཞིན་བཟངས་ཁོ་བོ་མིག་ནད་ཀྱིས་ཐེབས་པར་གྱུར་ན་ཁོ་བོ་ལ་སྨན་སྟོན་ཅིག །དེས་སྨྲས་པ། འཕགས་པ་མིག་སྨན་སོ་སོར་སྟེན་ཅིག་དང་ཁྱེད་སོས་པར་འགྱུར་རོ། །</p>
<p>བཞིན་བཟངས་ཅི་ཁོ་བོ་འདོད་པ་ལ་སྤྱོད་དམ་འཕགས་པ་ཁྱོད་ཀྱི་སྨན་འདི་ཡིན་ཏེ་གཞན་གྱིས་ནི་སོས་པར་མི་ནུས་སོ་ཞེས་བྱ་བའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་སྨན་པ་ན་རེ་སྨན་འདི་ཡིན་ཏེ་གཞན་གྱིས་ནི་སོས་པར་མི་ནུས་སོ་ཞེས་ཟེར་ན་མིག་སྨན་བསྟེན་པར་བྱའོ། །</p>
<p>དགེ་སློང་དག་གིས་མིག་སྨན་གང་བསྟེན་པར་བྱ་བ་མ་ཤེས་ནས་དེ་དག་གིས་སྨན་པ་ལ་དྲིས་པ་དང་དེས་སྨྲས་པ། འཕགས་པ་ཁྱོད་ཉིད་ཀྱི་སྟོན་པ་ཐམས་ཅད་མཁྱེན་པ་ཡིན་གྱིས་ཞེས་བྱ་བའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། མིག་སྨན་ནི་ལྔ་སྟེ། མེ་ཏོག་གི་མིག་སྨན་དང་། ཁུ་བའི་མིག་སྨན་དང་། ཕྱེ་མའི་མིག་སྨན་དང་། རི་ལུའི་མིག་སྨན་དང་། བཙག་ཡུག་སྣམ་གྱི་མིག་སྨན་ནོ། །</p>
<p>དེ་ནས་དགེ་སློང་དེས་མིག་སྨན་དེ་བསྟེན་ནས་སོས་པར་གྱུར་ཏོ། །</p>
<p>དེས་མིག་སྨན་གྱི་ལྷག་མ་གར་བབ་བབ་ཏུ་བཞག་པ་ལས་དེ་ཆུད་ཟོས་པར་གྱུར་ཏོ། །</p>
<p>ཇི་ཙམ་ན་དགེ་སློང་གཞན་ཞིག་མིག་ནད་ཀྱིས་ཐེབས་ནས་དེས་ཀྱང་སྨན་པ་ལ་དྲིས་པ་དང་། དེས་དེ་ལ་ཡང་མིག་སྨན་དེ་ཉིད་བསྟན་ཏོ། །</p>
<p>དེ་དགེ་སློང་དེའི་དྲུང་དུ་སོང་ནས་ཚེ་དང་ལྡན་པ་ཁོ་བོ་ཡང་མིག་ནད་ཀྱིས་བཏབ་པར་གྱུར་ན་ཁྱོད་ལ་མིག་སྨན་གྱི་ལྷག་མ་ཅུང་ཟད་ཡོད་དམ། དེས་བཙལ་བར་བརྩམས་པ་ལས་མ་རྙེད་ནས་དེས་སྨྲས་པ། ཚེ་དང་ལྡན་པ་མིག་སྨན་དེ་བདོག་བདོག་སྟེ་བཞག་པ་ལས་དེར་སྟོར་ཏོ་ཞེས་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། །</p>
<p>བཅོམ་ལྡན་འདས་ཀྱིས་བཀའ་སྩལ་པ། དགེ་སློང་གིས་མིག་སྨན་གར་བབ་བབ་ཏུ་གཞག་པར་མི་བྱའོ། །</p>
<p>ངས་མིག་སྨན་འཆང་བའི་དགེ་སློང་གི་ཀུན་དུ་སྤྱད་པའི་ཆོས་བཅའ་བར་བྱ་སྟེ། མིག་སྨན་འཆང་བའི་དགེ་སློང་གིས་མིག་སྨན་རྣམས་སོ་སོར་ཕྱེ་ལ་གཞག་པར་བྱ་སྟེ། མེ་ཏོག་གི་མིག་སྨན་ནི་སྣོད་ཀྱི་ནང་དུའོ། །</p>
<p>ཁུ་བའི་མིག་སྨན་ནི་གབ་ཙེའི་ནང་དུའོ། །</p>
<p>ཕྱེ་མའི་མིག་སྨན་ནི་དོང་བུའི་ནང་དུའོ། །</p>
<p>རི་ལུའི་མིག་སྨན་དང་བཙག་ཡུག་སྣམ་གྱི་མིག་སྨན་ནི་སྒྱེའུ་འམ། ཐུམ་པོར་སྐུད་པས་བཅིངས་ལ་ཟུང་ང་ལ་གདགས་པར་བྱའོ། །</p>
<p>མིག་སྨན་འཆང་བའི་དགེ་སློང་གིས་ཀུན་དུ་སྤྱད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ནས་འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>དེའི་ཚེ་ཚེ་དང་ལྡན་པ་བྱེ་མ་སྐྱེས་སེམས་འཁྲུགས་ཏེ་སྨྱོས་པར་གྱུར་ནས་དེ་དེ་དང་དེ་དག་ཏུ་འཕྱན་པ། ཇི་ཙམ་ན་བྲམ་ཟེ་དང་ཁྱིམ་བདག་དག་གིས་མཐོང་སྟེ་དེ་དག་གིས་སྨྲས་པ། ཤེས་ལྡན་དག་འདི་སུའི་བུ་ཞིག་ཡིན། གཞན་དག་གིས་སྨྲས་པ། ཁྱིམ་བདག་ཆེ་གེ་མོ་ཞིག་གིའོ། །</p>
<p>དེ་དག་གིས་སྨྲས་པ་ཤཱཀྱའི་སྲས་ཀྱི་དགེ་སྦྱོང་མགོན་མེད་པ་རྣམས་ཀྱི་ནང་དུ་རབ་ཏུ་མ་བྱུང་ན་འདི་གཉེན་རྣམས་ཀྱིས་གསོས་པར་འགྱུར་བ་ཞིག་ཅེས་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་ལྟ་བས་ན་དགེ་སློང་བྱེ་མ་སྐྱེས་ཀྱི་དཔྱད་སྨན་པ་ལ་དྲིས་ལ་བྱོས་ཤིག །སྨན་པའི་དྲུང་དུ་དོང་ནས་བཞིན་བཟངས་དགེ་སློང་ཞིག་འདི་འདྲ་བའི་ནད་ཀྱིས་ཐེབས་ཀྱིས་དེའི་སྨན་སྟོན་ཅིག །དེས་སྨྲས་པ། འཕགས་པ་དག་ཤ་རྗེན་འཚལ་དུ་སྩོལ་ཅིག་དང་སོས་པར་འགྱུར་རོ། །</p>
<p>བཞིན་བཟངས་དེ་ཅི་འདྲེ་ཡིན་ནམ། འཕགས་པ་དེའི་སྨན་འདི་ལགས་ཏེ་གཞན་གྱིས་ནི་སོས་པར་མི་ནུས་སོ་ཞེས་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་སྨན་པ་ན་རེ་དེའི་སྨན་འདི་ཡིན་ཏེ་གཞན་གྱིས་ནི་སོས་པར་མི་ནུས་སོ་ཞེས་ཟེར་ན་ཤ་རྗེན་པ་སྦྱིན་པར་བྱའོ། །</p>
<p>དགེ་སློང་དག་གིས་དེ་བཞིན་དུ་བྱིན་པ་དང་། དེ་ཟར་མ་བཏུབ་བོ་བཅོམ་ལྡན་འདས་ཀྱིས་བཀའ་སྩལ་པ། མིག་རས་ཀྱིས་བཀབ་ལ་སྦྱིན་པར་བྱའོ། །</p>
<p>དེ་དག་གིས་བྱིན་ཏེ་བྱིན་མ་ཐག་ཏུ་རས་ཕྱེ་བ་དང་དེས་ལག་པ་ལ་རེག་པ་མཐོང་ནས་ཞེ་བ་ལོག་པས་སྐྱུགས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། མོད་ལ་རས་དབྱེ་བར་མི་བྱ་སྟེ་དེ་ལྟ་མོད་ཀྱི་བཅའ་བ་དང་བཟའ་བ་གཙང་ཞིང་བསོད་པ་དག་མདུན་དུ་བཞག་ནས་གང་གི་ཚེ་དེའི་ལག་པ་བཀྲུས་པ་དེའི་ཚེ་དེ་དབྱེ་བར་བྱའོ། །</p>
<p>དེ་སོས་པར་གྱུར་པ་དང་དེ་དེ་ཉིད་ལ་སྲེད་པར་གྱུར་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། གང་གི་ཚེ་སོས་པར་གྱུར་པ་དེའི་ཚེ་བསླབ་པ་ཇི་ལྟར་བཅས་པ་བཞིན་ཡང་དག་པར་བླངས་ཏེ་འཇུག་པར་བྱའོ། །</p>
<p>ལོངས་སྤྱོད་ན་འགལ་ཚབས་ཅན་དུ་འགྱུར་རོ། །</p>
<p>གླེང་གཞི་ནི་རྒྱལ་པོའི་ཁབ་ནའོ། །</p>
<p>ཚེ་དང་ལྡན་པ་པི་ལིན་དའི་བུ་གང་གི་ཚེ་རབ་ཏུ་བྱུང་བ་དེ་ཚུན་ཆད་རྟག་ཏུ་ན་བ་དང་ཟུག་གཟེར་མང་པོར་གྱུར་བ་དང་། དེ་ལ་དགེ་སློང་དག་གིས་སྨྲས་པ། གནས་བརྟན་ཁྱོད་ཀྱི་སྙུན་གྱི་ཟོ་ཇི་ལྟ་དེས་སྨྲས་པ། ཚེ་དང་ལྡན་པ་དག་བདག་རྒྱུན་དུ་ན་བ་དང་ཟུག་གཟེར་མང་བས་ཐེ་གེ་བའི་སྐབས་མེད་དོ། །</p>
<p>གནས་བརྟན་ཁྱོད་སྔོན་ཅི་ཞིག་འཆང་བར་བྱེད། དེས་སྨྲས་པ། སྨན་གྱི་མཆན་ཁུག་གོ། །</p>
<p>ད་ཅིའི་ཕྱིར་མི་བཅང་བཅོམ་ལྡན་འདས་ཀྱིས་རྗེས་སུ་མ་གནང་ངོ་ཞེས་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་ལྟ་བས་ན་རྗེས་སུ་གནང་སྟེ་དགེ་སློང་གིས་སྨན་གྱི་མཆན་ཁུག་བཅང་བར་བྱའོ། །</p>
<p>དགེ་སློང་དག་གིས་རྩ་བ་དང་། མེ་ཏོག་དང་སྡོང་བུ་དང་། འབྲས་བུའི་སྨན་རགས་པ་དག་དེའི་ནང་དུ་བཅུག་པ་དང་དེ་དག་རུལ་ནས་བཅོམ་ལྡན་འདས་ཀྱིས་བཀའ་སྩལ་པ། དེ་དག་སྦམ་པའམ་བམ་པོར་བྱས་ཏེ་ཟུང་ང་ལ་གདགས་པར་བྱའོ། །</p>
<p>དེ་དག་རུལ་ནས་བཅོམ་ལྡན་འདས་ཀྱིས་བཀའ་སྩལ་པ། དུས་དུས་སུ་བསྐམ་པར་བྱའོ། །</p>
<p>དེ་དག་གིས་ཉི་མ་ལ་བསྐམས་པ་དང་དེ་དག་མཐུ་ཆུང་བར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། ཉི་མ་ལ་བསྐམ་པར་མི་བྱའོ། །</p>
<p>དེ་དག་གིས་གྲིབ་མ་ལ་བསྐམས་པ་དང་འོན་ཀྱང་རུལ་བར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། གྲིབ་མ་ལ་བསྐམ་པར་མི་བྱའོ། །</p>
<p>དེ་དག་གིས་བཏིང་ནས་དོང་བ་དང་། ཆར་པ་དང་རླུང་བྱུང་སྟེ་མ་བསྡུས་ནས་བཅོམ་ལྡན་འདས་ཀྱིས་བཀའ་སྩལ་པ། བསྡུ་བར་བྱའོ། །</p>
<p>བཅོམ་ལྡན་འདས་ཀྱིས་བསྡུ་བར་བྱའོ་ཞེས་གསུངས་པ་དང་དེ་དག་གིས་སུས་བསྡུ་བ་མ་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། ཁྱིམ་པས་སོ། །</p>
<p>ཁྱིམ་པ་མེད་ན་དགེ་སྦྱོང་གིས་སོ། །</p>
<p>དགེ་སྦྱོང་མེད་ན་དགེ་སློང་ཉིད་ཀྱིས་བསྡུ་བར་བྱའོ། །</p>
<p>དགེ་སློང་གིས་བསྡུས་པ་དང་འདྲེས་པར་གྱུར་ནས་འདྲེས་སོ་ཞེས་མ་ཟོས་པ་དང་། བཅོམ་ལྡན་འདས་ཀྱིས་བཀའ་སྩལ་པ། སོ་སོར་ཕྱེ་ནས་ལོངས་སྤྱད་པར་བྱ་སྟེ། དེ་ལ་འགྱོད་པར་མི་བྱའོ། །</p>
<p>ངས་ན་བ་དག་ལ་རྗེས་སུ་གནང་བ་གང་ཡིན་པ་དེ་ཐ་མལ་པའི་གནས་སྐབས་ན་སྤྱད་པར་མི་བྱའོ། །</p>
<p>སྤྱོད་ན་འགལ་ཚབས་ཅན་དུ་འགྱུར་རོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>ཚེ་དང་ལྡན་པ་ནམ་གྲུ་གར་ཡང་སོམ་ཉི་ཟ་བས་དེའི་མིང་ནམ་གྲུ་སོམ་ཉི་ཅན་ནམ་གྲུ་སོམ་ཉི་ཅན་ཞེས་བྱ་བར་གྲགས་སོ། །</p>
<p>དེ་སྔ་དྲོ་ཤམ་ཐབས་བགོས་ཆོས་གོས་དང་ལྷུང་བཟེད་ཐོགས་ནས་མཉན་ཡོད་དུ་བསོད་སྙོམས་ལ་ཞུགས་ཏེ་དེ་རིམ་གྱིས་བུ་རམ་བྱེད་པའི་གྲོང་དུ་ཕྱིན་པ་དང་། ཇི་ཙམ་ན་འབྲས་ཕྱེ་དང་བུ་རམ་སྦྲུ་བར་བྱེད་པ་མཐོང་ནས་དེས་སྨྲས་པ། ཤེས་ལྡན་དག་བུ་རམ་འབྲས་ཕྱེ་དང་མ་སྦྲུ་ཤིག །འཕགས་པ་སྤྱི་བར་བགྱིད་པ་གཞན་འགའ་མཁྱེན་ནམ། ཁོ་བོས་སྤྱི་བ་གཞན་ཡང་མི་ཤེས་མོད་ཀྱི་བདག་ཅག་དུས་མ་ཡིན་པར་ལོངས་སྤྱོད་དགོས་སོ། །</p>
<p>འཕགས་པ་དུས་སུ་འམ་དུས་མ་ཡིན་པར་གསོལ་བ་ཡང་རུང་སྟེ། དེའི་སྤྱི་བ་ནི་འདི་ལགས་ཏེ་གཞན་གྱིས་ནི་མི་འབྲུས་སོ་ཇི་ཙམ་དུས་གཞན་ཞིག་ན་དགེ་འདུན་གྱིས་བཅའ་བ་བུ་རམ་དག་རྙེད་ན་དེས་མ་ཟོས་སོ། །</p>
<p>དེའི་ལྷན་ཅིག་གནས་པ་དང་ཉེ་གནས་དག་གིས་སྨྲས་པ་སློབ་དཔོན་དགེ་འདུན་གྱི་བཅའ་བ་བུ་རམ་ཞིག་བརྙེས་ཀྱིས་ལོངས་སྤྱད་དུ་གསོལ། དེས་སྨྲས་པ། བཞིན་བཟངས་ཟས་དང་འདྲེས་སོ་དེ་དག་གིས་ཀྱང་ལོངས་མ་སྤྱད་པ་དང་དེ་རྣམས་ལ་དགེ་སློང་གཞན་དག་གིས་སྨྲས་པ། ཚེ་དང་ལྡན་པ་དག་དགེ་འདུན་གྱི་བཅའ་བ་བུ་རམ་ཞིག་བརྙེས་ན་ཅི་སྟེ་ལོངས་མི་སྤྱད་དེ་དག་གིས་སྨྲས་པ་མཁན་པོའི་ཞལ་ནས་འདི་ཟས་དང་འདྲེས་སོ་ཞེས་གསུངས་སོ་དེ་རྣམས་ཀྱིས་ཀྱང་ལོངས་མ་སྤྱད་དོ་འཁོར་ཕལ་པོ་ཆེ་དེ་དང་དགེ་འདུན་རིལ་ལས་ཀྱང་ཕལ་ཆེར་ལོངས་མི་སྤྱད་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་བཅོམ་ལྡན་འདས་ཀྱིས་བཀའ་སྩལ་པ། ཟས་ཀྱིས་ཟས་ཀྱི་བྱ་བ་མི་བྱེད་པ་ནི་མི་རྙེད་པས་འབྱུང་ཁུང་ཡོངས་སུ་དག་པས་ལོངས་སྤྱད་པར་བྱ་སྟེ། འདི་ལ་འགྱོད་པར་མི་བྱའོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>ཚེ་དང་ལྡན་པ་ནམ་གྲུ་སྔ་དྲོ་ཤམ་ཐབས་བགོས་ཆོས་གོས་དང་ལྷུང་བཟེད་ཐོགས་ནས་མཉན་ཡོད་དུ་བསོད་སྙོམས་ལ་ཞུགས་སོ། །</p>
<p>རིམ་གྱིས་སྲང་ཞིག་ཏུ་ཕྱིན་པ་དང་དེས་སྤོས་འཚོང་ཞིག་ཕྱེ་ལ་རེག་ནས་བུ་རམ་ལ་རེག་པར་བྱེད་པ་མཐོང་ནས་དེས་སྨྲས་པ། བཞིན་བཟངས་ཕྱེ་ལ་རེག་ནས་བུ་རམ་ལ་རེག་པར་མ་བྱེད། དུས་མ་ཡིན་པར་ཡང་བདག་ཅག་གིས་ལོངས་སྤྱད་དགོས་སོ་དེས་སྨྲས་པ། འཕགས་པ་དག་ལ་ཡང་དང་ཡང་དུ་སུག་ཆབ་གཏོང་བ་སུ་ཞིག་མཆིས། དུས་གཞན་ཞིག་ན་དགེ་འདུན་གྱི་བཅའ་བ་བུ་རམ་ཞིག་རྙེད་པ་དང་དེས་ལོངས་མ་སྤྱད་དོ། །</p>
<p>ལྷན་ཅིག་གནས་པ་དང་ཉེ་གནས་དག་གིས་སྨྲས་པ་སློབ་དཔོན་དགེ་འདུན་གྱི་བཅའ་བ་བུ་རམ་དག་བརྙེས་ན་ཅི་སྟེ་མི་གསོལ་དེས་སྨྲས་པ། བཞིན་བཟངས་འདི་ཟས་དང་འདྲེས་སོ། །</p>
<p>དེ་རྣམས་ཀྱིས་ཀྱང་ལོངས་མ་སྤྱད་པ་དང་དེ་རྣམས་ལ་དགེ་སློང་དག་གིས་སྨྲས་པ། ཚེ་དང་ལྡན་པ་དག་དགེ་འདུན་གྱི་བཅའ་བ་བུ་རམ་ཞིག་བརྙེས་ན་ཅི་སྟེ་མི་ཟ་དེ་རྣམས་ཀྱིས་སྨྲས་པ། མཁན་པོའི་ཞལ་ནས་འདི་ཟས་དང་འདྲེས་སོ་ཞེས་གསུང་ངོ་། །</p>
<p>དེ་དག་གིས་ཀྱང་ལོངས་མ་སྤྱད་དོ། །</p>
<p>འཁོར་ཕལ་པོ་ཆེ་དེ་དང་དགེ་འདུན་རིལ་ལས་ཀྱང་ཕལ་ཆེས་ལོངས་མ་སྤྱད་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཟས་ཀྱིས་ཟས་ཀྱི་བྱ་བ་མི་བྱེད་པས་མི་རྙེད་ཀྱིས་ཁྱིམ་པས་ཡོངས་སུ་དག་པས་ལོངས་སྤྱད་པར་བྱ་སྟེ། དེ་ལ་འགྱོད་པར་མི་བྱའོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>ཚེ་དང་ལྡན་པ་ཤཱ་རིའི་བུ་རླུང་ནད་ཀྱིས་ཐེབས་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་བསམས་པ་ཚེ་དང་ལྡན་པ་ཤཱ་རིའི་བུ་ལ་བདག་རང་གི་བློས་རིམ་གྲོ་ནི་ལན་མང་དུ་བྱས་མོད་ཀྱི་ལན་འགའ་ཡང་སྨན་པ་ལ་མ་དྲིས་ཀྱིས། མ་ལ་ད་ནི་སྨན་པ་ལ་དྲིའོ་སྙམ་ནས་དེ་སྨན་པའི་དྲུང་དུ་སོང་སྟེ། བཞིན་བཟངས་ཚེ་དང་ལྡན་པ་ཤཱ་རིའི་བུ་འདི་འདྲ་བའི་ནད་ཀྱིས་ཐེབས་པར་གྱུར་ན་དེའི་སྨན་སྟོན་ཅིག་དེས་སྨྲས་པ། འཕགས་པ་སྐྱུར་ཁུའི་ནང་དུ་ལན་ཚྭ་སྩོལ་ལ་གསོལ་ཅིག་དང་སོས་པར་འགྱུར་རོ། །</p>
<p>དེས་སྐྱུར་ཁུ་ནི་རྙེད་ན་ལན་ཚྭ་མེད་ནས་དེ་ལན་ཚྭ་བཙལ་བར་བརྩམས་པ་དང་ཚེ་དང་ལྡན་པ་པི་ལིན་དའི་བུས་སྨྲས་པ། ཚེ་དང་ལྡན་པ་མཽད་གལ་གྱི་བུ་ཁོ་བོ་ལ་ལན་ཚྭ་རྭ་གང་འཚོ་བའི་བར་དུ་བཅང་བར་བྱིན་གྱིས་བརླབས་པ་ཞིག་ཡོད་ཀྱིས། གལ་ཏེ་བཅོམ་ལྡན་འདས་ཀྱིས་གནང་ན་སྦྱིན་ནོ་ཞེས་སྨྲས་པ་ཚེ་དང་ལྡན་པ་ཤཱ་རིའི་བུས་ཐོས་ནས་དེས་སྨྲས་པ། ཚེ་དང་ལྡན་པ་མཽད་གལ་གྱི་བུ་ཆེན་པོ་ཁོ་བོ་འདི་སྙམ་དུ་སེམས་ཏེ། འཚོ་བའི་བར་དུ་བཅངས་པ་དུས་སུ་རུང་བ་དང་འདྲེས་པ་ལོངས་སྤྱད་པར་མི་དབང་ངོ་སྙམ་མོ་ཞེས་པའི་སྐབས་དེ་བཅོམ་ལྡན་འདས་ལ་ཚེ་དང་ལྡན་པ་མཽད་གལ་གྱི་བུ་ཆེན་པོས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། མཽད་གལ་གྱི་བུ་མི་དབང་སྟེ། དུས་སུ་རུང་བ་གང་ཡིན་པ་དང་། ཐུན་ཚོད་དུ་རུང་བ་གང་ཡིན་པ་དང་། ཞག་བདུན་པ་གང་ཡིན་པ་དང་འཚོ་བའི་བར་དུ་བཅང་བ་གང་ཡིན་པ་དེ་གལ་ཏེ་དུས་སུ་རུང་བ་དང་འདྲེས་པར་གྱུར་ལ། གལ་ཏེ་བྱིན་གྱིས་ཀྱང་མ་བརླབས་ན་དུས་སུ་རུང་བ་དང་འདྲེས་པས་དུས་སུ་སྤྱད་པར་བྱའི་དུས་ལས་འདས་པར་སྤྱད་པར་མི་བྱའོ། །</p>
<p>ཐུན་ཚོད་དུ་རུང་བ་གང་ཡིན་པ་དང་། ཞག་བདུན་པ་གང་ཡིན་པ་དང་། འཚོ་བའི་བར་དུ་བཅང་བ་གང་ཡིན་པ་དེ་གལ་ཏེ་ཐུན་ཚོད་དུ་རུང་བ་དང་འདྲེས་པར་གྱུར་ལ། གལ་ཏེ་བྱིན་གྱིས་མ་བརླབས་ན་ཐུན་ཚོད་དུ་རུང་བ་དང་འདྲེས་པས་ཐུན་ཚོད་དུ་སྤྱད་པར་བྱའི་ཐུན་ཚོད་ལས་འདས་པར་སྤྱད་པར་མི་བྱའོ། །</p>
<p>ཞག་བདུན་པ་གང་ཡིན་པ་དང་། འཚོ་བའི་བར་དུ་བཅང་བ་གང་ཡིན་པ་དེ་ཞག་བདུན་པ་དང་འདྲེས་པར་གྱུར་ན་ཞག་བདུན་པ་དང་འདྲེས་པས་ཞག་བདུན་དུ་སྤྱད་པར་བྱའི་ཞག་བདུན་ལས་འདས་པར་སྤྱད་པར་མི་བྱའོ། །</p>
<p>འཚོ་བའི་བར་དུ་བཅང་བ་གང་ཡིན་པ་དེ་ནི་ཇི་སྲིད་འཚོའི་བར་དུ་སྤྱད་པར་བྱ་སྟེ་གཞན་དུ་སྤྱོད་ན་འགལ་ཚབས་ཅན་དུ་འགྱུར་རོ།། །</p>
<p>།སྡོམ་ལ། སྡེ་ཆེན་ཤ་དང་གཞང་འབྲུམ་དང་། །</p>
<p>རླུང་ནད་ཅན་དང་གང་པོ་དང་། །</p>
<p>མེས་བྱིན་དང་ནི་བེའི་ར་ཏོ། །</p>
<p>སྤྲིན་ཅན་བྱ་རོག་རྣམས་ཡིན་ནོ། །</p>
<p>སངས་རྒྱས་བཅོམ་ལྡན་འདས་ཡུལ་ཀ་ཤི་ནས་ལྗོངས་རྒྱུ་ཞིང་གཤེགས་པ་ན་བཱ་རཱ་ཎ་སཱིར་བྱོན་ནས། བཱ་རཱ་ཎ་སཱི་ན་དྲང་སྲོང་སྨྲ་བ་རི་དགས་ཀྱི་ནགས་ན་བཞུགས་སོ། །</p>
<p>བཱ་རཱ་ཎ་སཱི་ན་ཁྱིམ་བདག་སྡེ་ཆེན་ཞེས་བྱ་བ་ཕྱུག་ཅིང་ནོར་མང་ལ་ལོངས་སྤྱོད་ཆེ་བ་ཞིག་གནས་སོ། །</p>
<p>དེའི་ཆུང་མ་ནི་སྡེ་ཆེན་མ་ཞེས་བྱའོ། །</p>
<p>དེ་ཆུང་མ་དང་བཅས་ཏེ་དད་པ་བཟང་བ་དགེ་བའི་བསམ་པ་ཅན་ཡིན་ཏེ། དེས་བཅོམ་ལྡན་འདས་ཡུལ་ཀ་ཤི་ཞེས་བྱ་བ་ནས་ལྗོངས་རྒྱུ་ཞིང་གཤེགས་པ་ན་བཱ་རཱ་ཎ་སཱིར་བྱོན་ནས། བཱ་རཱ་ཎ་སཱི་ན་དྲང་སྲོང་སྨྲ་བ་རི་དགས་ཀྱི་ནགས་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་འདི་སྙམ་དུ་སེམས་ཏེ། བཅོམ་ལྡན་འདས་བདག་གི་ཁྱིམ་དུ་ལན་མང་དུ་སྤྱན་དྲངས་ཏེ་ཞལ་ཟས་ནི་གསོལ་ན་ཡོ་བྱད་ཐམས་ཅད་ཀྱིས་མ་བསྟབས་ཀྱིས། མ་ལ་བདག་གིས་ད་བཅོམ་ལྡན་འདས་ལ་ཟླ་བ་གསུམ་དུ་ཡོ་བྱད་ཐམས་ཅད་ཀྱིས་བསྟབས་པར་བྱའོ་སྙམ་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་བཅོམ་ལྡན་འདས་ཀྱིས་ཁྱིམ་བདག་སྡེ་ཆེན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག ། ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །</p>
<p>དེ་ནས་ཁྱིམ་བདག་སྡེ་ཆེན་བཅོམ་ལྡན་འདས་ཀྱིས་བཀའ་སྩལ་པ་ལ་མངོན་པར་བསྟོད་དེ་རྗེས་སུ་ཡི་རངས་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་དགུང་ཟླ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་དང་། ཡོ་བྱད་རྣམས་འབུལ་ན་བདག་ལ་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཁྱིམ་བདག་སྡེ་ཆེན་ལ་ཅང་མི་གསུང་བས་གནང་ངོ་། །</p>
<p>དེ་ནས་ཁྱིམ་བདག་སྡེ་ཆེན་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དེ་རྗེས་སུ་ཡི་རངས་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་སྟན་ལས་ལངས་ཏེ་སོང་ངོ་། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་ཁྱིམ་བདག་སྡེ་ཆེན་གྱིས་ཟླ་བ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་དང་། ཡོ་བྱད་རྣམས་ཀྱིས་བསྙེན་བཀུར་ཁོ་ན་བྱས་སོ། །</p>
<p>ཁྱིམ་བདག་སྡེ་ཆེན་གྱི་ཀུན་དུ་སྤྱོད་པ་ནི་ནང་པར་སྔར་ལངས་ཏེ་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་དགེ་སློང་རྣམས་ལ་ལྟ་བར་བྱེད་པ་ལས་དགེ་སློང་ན་བ་ནད་ཚབས་ཆེ་བ་སྡུག་བསྔལ་བའི་ནད་པ་གཞན་ཞིག་ཡོད་པ་དེ་ལ་སྨན་པས་ཤ་ཁུ་འཐུང་ཤིག་ཅེས་བསྟན་ཏོ། །</p>
<p>དེ་ནས་ཁྱིམ་བདག་སྡེ་ཆེན་དགེ་སློང་དེ་གང་ན་བ་དེར་སོང་སྟེ་ཕྱིན་ནས་རྐང་པ་གཉིས་ལ་མགོ་བོས་ཕྱག་བྱས་ཏེ་དྲིས་པ། འཕགས་པ་སྨན་པས་ཅི་བསྟན། དེས་སྨྲས་པ། ཤ་ཁུ་འཐུང་ཤིག་ལོ། །</p>
<p>དེ་ནས་ཁྱིམ་བདག་སྡེ་ཆེན་རང་གི་ཁྱིམ་དུ་སོང་སྟེ་ཆུང་མ་ལ་སྨྲས་པ། སློབ་དཔོན་ཆེ་གེ་མོ་ཞེས་བྱ་བ་ལ་སྨན་པས་ཤ་ཁུ་འཐུང་ཤིག་ཅེས་བསྟན་གྱིས་སྦྱོར་ལ་སྐུར་ཅིག །དེས་བུ་མོ་ཞིག་ལ་རིན་བསྐུར་ནས་ཚོང་དུས་སུ་བཏང་བ་ལས། དེའི་ཉིན་མོ་རྒྱལ་པོའི་སྲས་བལྟམ་ནས། དེས་དྲིལ་སྒྲོགས་སུ་བཅུག་པ། སུས་ཀྱང་སྲོག་གཅད་པར་མི་བྱའོ། །</p>
<p>གང་ཞིག་སྲོག་བཅད་ན་ཆད་པས་ཆོད་པར་བཅད་དོ་ཞེས་བསྒོའོ། །</p>
<p>དེ་ནས་རིན་གྱིས་ཀྱང་ཚོང་དུས་སུ་ཤ་མ་རྙེད་ནས། དེ་ནས་བུ་མོ་དེས་དེ་ལྟར་གྱུར་པ་དག་ཁྱིམ་བདག་སྡེ་ཆེན་ལ་རྒྱས་པར་བརྗོད་པ་དང་། ཁྱིམ་བདག་སྡེ་ཆེན་གྱི་ཆུང་མས་བསམས་པ། སངས་རྒྱས་ལ་སོགས་པ་དགེ་སློང་གི་དགེ་འདུན་ལ་བདག་ཅག་གི་ཡོ་བྱད་ཐམས་ཅད་ཀྱིས་བསྟབས་ན། གལ་ཏེ་དགེ་སློང་ཞིག་སྨན་མེད་པས་ཤི་བར་གྱུར་ན་མ་ལེགས་སོ་ཞེས་དེ་སྙམ་དུ་དཔྱད་ནས། གྲི་རྣོན་པོ་བླངས་ཏེ་ཁྱིམ་དུ་ཞུགས་ནས་བརླའི་ཤ་ལས་བཅད་དེ་བུ་མོ་ལ་བྱིན་ནས་བུ་ཤ་འདི་ཁུ་བར་བྱོས་ལ་འཕགས་པ་ཆེ་གེ་མོ་ཞེས་བྱ་བའི་དྲུང་དུ་ཁྱེར་ཅིག །དེས་དེ་ཁྱེར་ནས་དགེ་སློང་གི་ལོངས་སྤྱད་པ་ལས་སོས་པར་གྱུར་ཏོ།། །</p>
<p>།འདུལ་བ་གཞི། བམ་པོ་ཉི་ཤུ་གསུམ་པ། དགེ་སློང་དེས་འདི་ལྟར་བདག་ལ་ཁྱིམ་བདག་གི་ཆུང་མ་འདིས་རང་གི་ཤས་བསྙེན་བཀུར་བྱས་པར་རིག་ནས་དེ་འདི་སྙམ་དུ་སེམས་ཏེ། བདག་དད་པས་བྱིན་པ་ལོངས་སྤྱད་ནས་གློས་ཕབ་སྟེ་འདུག་པ་ནི་རིགས་པ་མ་ཡིན་གྱི། མ་ལ་བདག་གིས་མ་ཐོབ་པ་ཐོབ་པར་བྱ་བ་དང་། མ་རྟོགས་པ་རྟོགས་པར་བྱ་བ་དང་། མངོན་སུམ་དུ་མ་བྱས་པ་མངོན་སུམ་དུ་བྱ་བའི་ཕྱིར་བརྩོན་པར་བྱའོ་སྙམ་ནས། དེ་བརྩོན་འགྲུས་བརྩམ་པར་བརྩམས་ཏེ། དེས་བརྩོན་པ་དང་། འབད་པ་དང་། བརྩལ་བ་བྱས་པས་འཁོར་བའི་འཁོར་ལོ་ཆ་ལྔ་པོ་གཡོ་བ་དང་། མི་གཡོ་བ་འདི་ཉིད་རིག་སྟེ། འདུ་བྱེད་ཀྱི་རྣམ་པ་ཐམས་ཅད་ཉམས་པ་དང་། ལྟུང་བ་དང་། རྣམ་པར་འཐོར་བ་དང་། རྣམ་པར་འཇིག་པའི་ཆོས་ཉིད་དུ་ཟིལ་གྱིས་མནན་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བྱས་ནས་དགྲ་བཅོམ་པར་གྱུར་ཏེ། ཁམས་གསུམ་གྱི་འདོད་ཆགས་དང་བྲལ་བ། བོང་བ་དང་གསེར་དུ་མཉམ་པ། ནམ་མཁའ་དང་ལག་མཐིལ་དུ་མཉམ་པའི་སེམས་སྟེའུ་དང་ཙན་དན་དུ་མཉམ་པ། རིག་པས་མ་རིག་པའི་སྒོ་ངའི་སྦུབས་དྲལ་ཅིང་རིག་པ་དང་། མངོན་པར་ཤེས་པ་དང་། སོ་སོ་ཡང་དག་པར་རིག་པ་ཐོབ་པ། སྲིད་པའི་རྙེད་པ་དང་ཆགས་པ་དང་། བཀུར་སྟི་ལ་རྒྱབ་ཀྱིས་ཕྱོགས་པ། དབང་པོ་དང་ཉེ་དབང་པོ་དང་བཅས་པའི་ལྷ་རྣམས་ཀྱིས་མཆོད་པར་བྱ་བ་དང་། རྗེད་པར་བྱ་བ་དང་། མངོན་དུ་སྨྲ་བར་བྱ་བར་གྱུར་ཏོ། །</p>
<p>སྐབས་དེ་ལ་སངས་རྒྱས་བཅོམ་ལྡན་འདས་རྣམས་ནི་མི་མཁྱེན་པའམ། མི་གཟིགས་པའམ། ཐུགས་སུ་མི་ཆུད་པའམ། རྣམ་པར་མི་མཁྱེན་པ་ཅུང་ཟད་ཀྱང་མི་མངའོ། །</p>
<p>དེ་ནས་བཅོམ་ལྡན་འདས་སྔ་དྲོ་ཤམ་ཐབས་མནབས་ལྷུང་བཟེད་དང་། ཆོས་གོས་བསྣམས་ནས་དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་། དགེ་སློང་གི་དགེ་འདུན་གྱིས་མདུན་གྱིས་བལྟས་ཏེ་ཁྱིམ་བདག་སྡེ་ཆེན་གྱི་ཁྱིམ་གང་ན་བ་དེར་གཤེགས་ཏེ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>བཞུགས་ནས་བཅོམ་ལྡན་འདས་ཀྱིས་ཁྱིམ་བདག་སྡེ་ཆེན་ལ་བཀའ་སྩལ་པ། ཁྱིམ་བདག་ཁྱིམ་བདག་གི་ཆུང་མ་སྡེ་ཆེན་མ་མི་སྣང་ན་ག་རེ། བཅོམ་ལྡན་འདས་སྤྱོད་ལམ་རྔོ་མི་ཐོག་པས་ཕུགས་ན་མཆིས་སོ། །</p>
<p>སངས་རྒྱས་བཅོམ་ལྡན་འདས་རྣམས་ཀྱི་ཆེ་བའི་བདག་ཉིད་ནི་བསམ་གྱིས་མི་ཁྱབ་པ་ཡིན་པས་བཅོམ་ལྡན་འདས་ཀྱིས་གང་གིས་ན་རྨ་དེ་མདོག་འདྲ་བ་དང་། པགས་པ་འདྲ་བ་དང་། བ་སྤུ་འདྲ་བར་གྱུར་པ་དེ་ལྟར་བྱིན་གྱིས་བརླབས་སོ། །</p>
<p>དེ་ནས་ཁྱིམ་བདག་སྡེ་ཆེན་གྱི་ཆུང་མ་དད་པ་སྐྱེས་ཏེ་སྒོར་བྱུང་ནས་བཅོམ་ལྡན་འདས་ཀྱི་ཞབས་གཉིས་ལ་གཏུགས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཅི་ཁྱིམ་བདག་གི་ཆུང་མ་འདི་བྱང་ཆུབ་སེམས་དཔའི་སྦུངས་ཉམས་སུ་མྱོང་བར་བྱེད་དམ། དེས་ཚིགས་སུ་བཅད་དེ་གསོལ་པ། བསྒྲིམ་མི་དགོས་པར་འཁོར་བ་ན། །</p>
<p>ལུས་ནི་ཤིན་ཏུ་རྙེད་པར་སླའི། །</p>
<p>བསྐལ་པ་བྱེ་བ་སྟོང་རྣམས་སུ། །</p>
<p>སྦྱིན་གནས་ཤིན་ཏུ་རྙེད་པར་དཀའ། །</p>
<p>དེ་ནས་ཁྱིམ་བདག་སྡེ་ཆེན་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས་གཙང་ཞིང་བསོད་པའི་བཟའ་བ་དང་བཅའ་བ་རྣམས་རང་གི་ལག་གིས་སྟོབས་ཤིང་ཚིམ་པར་བྱེད་དོ། །</p>
<p>རྣམ་གྲངས་དུ་མར་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་གིས་བསྟབས་ཤིང་ཚིམ་པར་བྱས་ཏེ། བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ། ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ། བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་ཁྱིམ་བདག་སྡེ་ཆེན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །</p>
<p>དེ་ནས་བཅོམ་ལྡན་འདས་གཙུག་ལག་ཁང་དུ་གཤེགས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ཤ་རྣམས་ཀྱི་ནང་ནས་ནི་འདི་ལྟ་སྟེ། མིའི་ཤ་ཐ་ཆད་ཡིན་ནོ། །</p>
<p>དེ་ལྟ་བས་ན་དགེ་སློང་གིས་མིའི་ཤ་བཟའ་བར་མི་བྱའོ། །</p>
<p>དགེ་སློང་གིས་མི་ཤ་ཟོས་ན་ལྟུང་བ་སྦོམ་པོར་འགྱུར་རོ། །</p>
<p>གཞན་ཡང་ངས་དགེ་འདུན་གྱི་གནས་བརྟན་གྱི་དགེ་སློང་གི་ཀུན་ཏུ་སྤྱོད་པའི་ཆོས་བཅའ་བར་བྱ་སྟེ། དགེ་འདུན་གྱི་གནས་བརྟན་གྱི་དགེ་སློང་གིས་ཤ་འདྲིམ་པར་བྱེད་ན་འདི་ཅིའི་ཤ་ཞེས་དྲི་བར་བྱའོ། །</p>
<p>གལ་ཏེ་དགེ་འདུན་གྱི་གནས་བརྟན་གྱིས་མ་སྤོབས་ན་གནས་བརྟན་གཉིས་པས་དྲི་བར་བྱའོ། །</p>
<p>དགེ་འདུན་གྱི་གནས་བརྟན་གྱིས་ཀུན་དུ་སྤྱད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ཏེ་འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ། །</p>
<p>དགེ་སློང་ཐམས་ཅད་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཁྱིམ་བདག་སྡེ་ཆེན་གྱི་མཆིས་འབྲང་གིས་རང་གི་ཤས་དགེ་སློང་འདི་ལ་བསྙེན་བཀུར་བགྱིས་ལ། དགེ་སློང་འདིས་ཀྱང་སྡེ་ཆེན་མ་ལ་བརྟེན་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བགྱིས་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ད་ལྟར་འབའ་ཞིག་མ་ཡིན་གྱི། ཇི་ལྟར་འདིས་འདས་པའི་དུས་ན་ཡང་དགེ་སློང་འདི་ལ་རང་གི་ཤས་བསྙེན་བཀུར་བྱས་ཏེ་འདིས་ཀྱང་དེ་ལ་བརྟེན་ནས་མངོན་པར་ཤེས་པ་ལྔ་མངོན་སུམ་དུ་བྱས་པ་དེ་ཤིན་ཏུ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །</p>
<p>དགེ་སློང་དག་སྔོན་བྱུང་བ་བཱ་རཱ་ཎ་སཱིའི་གྲོང་ན་ཁྱིམ་བདག་སྡེ་ཆེན་ཞེས་བྱ་བ་ཞིག་ཡོད་དེ། དེའི་ཆུང་མ་སྡེ་ཆེན་མ་ཞེས་བྱའོ། །</p>
<p>ཇི་ཙམ་ན་བྲམ་ཟེ་ཚོགས་འདོན་དུ་འཇུག་པ་གཞན་ཞིག་བྲམ་ཟེའི་བུ་ལྔ་བརྒྱ་ཙམ་ལ་བྲམ་ཟེའི་གསང་ཚིག་འདོན་དུ་འཇུག་གོ། །</p>
<p>དེ་ལ་ཁྱིམ་བདག་སྡེ་ཆེན་དད་པ་སྐྱེས་ཏེ། དེས་དེ་འཁོར་དང་བཅས་པ་ལ་ཡོ་བྱད་ཐམས་ཅད་ཀྱིས་བསྟབས་ཏེ། ཁྱིམ་བདག་སྡེ་ཆེན་གྱིས་བྲམ་ཟེ་དེ་འཁོར་དང་བཅས་པ་ལ་བཀུར་སྟི་ཁོ་ན་བྱས་སོ། །</p>
<p>ཁྱིམ་བདག་དེའི་ཀུན་ཏུ་སྤྱོད་པ་ནི་ནང་པར་སྔར་ལངས་ཏེ་ནད་པ་རྣམས་ལ་ལྟ་བར་བྱེད་པས་ཇི་ཙམ་ན་བྲམ་ཟེའི་ཁྱེའུ་གཞན་ཞིག་ན་བ་སྡུག་བསྔལ་བ་ནད་ཚབས་ཆེ་བར་གྱུར་ནས་དེ་ལ་སྨན་པས་ཤ་ཁུ་འཐུང་ཤིག་ཅེས་བསྟན་ཏོ། །</p>
<p>དེ་ནས་ཁྱིམ་བདག་སྡེ་ཆེན་བྲམ་ཟེའི་ཁྱེའུ་གང་ན་བ་དེར་སོང་སྟེ་སོན་ནས་ཕྱག་བྱས་ཏེ་དྲིས་པ། བྲམ་ཟེའི་ཁྱེའུ་ཁྱོད་ལ་སྨན་པས་ཅི་བསྟན། དེས་སྨྲས་པ། ཤ་ཁུ་འཐུང་ཤིག་ལོ། །</p>
<p>དེ་ནས་ཁྱིམ་བདག་སྡེ་ཆེན་ཁྱིམ་དག་ཏུ་སོང་ནས་ཆུང་མ་ལ་སྨྲས་པ། བྲམ་ཟེའི་ཁྱེའུ་ཆེ་གེ་མོ་ཞེས་བྱ་བ་ལ་ཤ་ཁུ་འཐུང་ཤིག་ཅེས་སྨན་པས་བསྟན་གྱིས་དེ་སྦྱོར་ལ་སྐུར་ཅིག །དེས་བུ་མོ་ཞིག་ལ་རིན་བསྐུར་ཏེ་ཚོང་དུས་སུ་བཏང་ངོ་། །</p>
<p>དེ་ཉིད་ཀྱི་ཉིན་མོ་རྒྱལ་པོའི་བུ་བཙས་ནས་དེས་དྲིལ་སྒྲོགས་སུ་བཅུག་སྟེ། སུས་ཀྱང་སྲོག་གཅད་པར་མི་བྱའོ། །</p>
<p>གང་གིས་སྲོག་བཅད་པར་གྱུར་ན་དེ་ཆད་པས་ཆོད་པར་བཅད་དོ་ཞེས་བསྒོའོ། །</p>
<p>དེ་ནས་ཚོང་དུས་སུ་རིན་གྱིས་ཀྱང་ཤ་མ་རྙེད་དོ། །</p>
<p>དེ་ནས་བུ་མོ་དེས་དེ་ལྟར་གྱུར་པ་དག་ཁྱིམ་བདག་སྡེ་ཆེན་གྱི་ཆུང་མ་ལ་རྒྱས་པར་སྨྲས་པ་དང་། ཁྱིམ་བདག་སྡེ་ཆེན་གྱི་ཆུང་མས་བསམས་པ། བྲམ་ཟེ་འཁོར་དང་བཅས་པ་འདི་དག་བདག་ཅག་གིས་ཡོ་བྱད་ཐམས་ཅད་བསྟབས་ན། གལ་ཏེ་བྲམ་ཟེའི་ཁྱེའུ་ཞིག་སྨན་མེད་པས་དུས་བྱས་པར་གྱུར་ན་མ་ལེགས་སོ་ཞེས་དེ་སྙམ་དུ་དཔྱད་ན། གྲི་རྣོན་པོ་བླངས་ཏེ་ཁྱིམ་གྱི་ནང་དུ་ཞུགས་ནས་བརླའི་ཤ་ལས་བཅད་དེ་བུ་མོ་ལ་བྱིན་ནས། བུ་ཤ་འདི་ཁུ་བར་བྱོས་ལ་བྲམ་ཟེའི་ཁྱེའུ་ཆེ་གེ་མོ་ཞེས་བྱ་བའི་དྲུང་དུ་ཁྱེར་ཅིག །དེས་ཁྱེར་ནས་བྲམ་ཟེའི་ཁྱེའུ་དེས་ལོངས་སྤྱད་ནས་སོས་པར་གྱུར་ཏོ། །</p>
<p>བྲམ་ཟེའི་ཁྱེའུ་དེས་འདི་ལྟར་བདག་ལ་ཁྱིམ་བདག་གི་ཆུང་མ་དེས་རང་གི་ཤས་བསྙེན་བཀུར་བྱས་པར་རིག་ནས་དེ་འདི་སྙམ་དུ་སེམས་ཏེ། བདག་དད་པས་བྱིན་པ་ཡོངས་སུ་ལོངས་སྤྱད་ནས་བདག་གློས་ཕབ་སྟེ་འདུག་པ་ནི་རིགས་པ་མ་ཡིན་གྱིས། མ་ལ་བདག་གིས་མ་ཐོབ་པ་ཐོབ་པར་བྱ་བ་དང་། མ་རྟོགས་པ་རྟོགས་པར་བྱ་བ་དང་། མངོན་སུམ་དུ་མ་བྱས་པ་མངོན་སུམ་དུ་བྱ་བའི་ཕྱིར་བདག་གིས་འབད་པར་བྱའོ་སྙམ་ནས། དེ་ནས་དེ་ཞི་བའི་ཕྱོགས་སུ་སོང་སྟེ་མངོན་པར་ཤེས་པ་ལྔ་མངོན་སུམ་དུ་བྱས་སོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཁྱིམ་བདག་སྡེ་ཆེན་ཞེས་བྱ་བའི་ཆུང་མ་གང་ཡིན་པ་དེ་ནི་ཁྱིམ་བདག་སྡེ་ཆེན་གྱི་ཆུང་མ་འདི་ཉིད་ཡིན་ནོ། །</p>
<p>དེའི་ཚེ་དེའི་དུས་ཀྱི་བྲམ་ཟེའི་ཁྱེའུ་གང་ཡིན་པ་དེ་ནི་དགེ་སློང་འདི་ཉིད་ཡིན་ཏེ་དེའི་ཚེ་ཡང་འདིས་དགེ་སློང་དེ་ལ་རང་གི་ཤས་བསྙེན་བཀུར་བྱས་ཏེ། འདིས་ཀྱང་དེ་ལ་བརྟེན་ནས་མངོན་པར་ཤེས་པ་ལྔ་མངོན་སུམ་དུ་བྱས་སོ། །</p>
<p>ད་ལྟར་ཡང་འདིས་དགེ་སློང་འདི་ལ་རང་གི་ཤས་བསྙེན་བཀུར་བྱས་སོ། །</p>
<p>དགེ་སློང་འདིས་ཀྱང་འདི་ལ་བརྟེན་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བྱས་སོ། །</p>
<p>དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན། ལས་གཅིག་ཏུ་དཀར་བ་རྣམས་ཀྱི་ནི་གཅིག་ཏུ་དཀར་བ་ཡིན། །</p>
<p>འདྲེན་མ་རྣམས་ཀྱི་ནི་འདྲེན་མ་ཡིན་ནོ། །</p>
<p>དགེ་སློང་དག་དེ་ལྟ་བས་ན་ད་ཕྱིན་ཆད་ལས་གཅིག་ཏུ་གནག་པ་རྣམས་དང་འདྲེན་མ་ནི་སྤངས་ལ། ལས་གཅིག་ཏུ་དཀར་བ་ལ་བརྩལ་བར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>དེའི་ཚེ་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱི་གླང་པོ་ཆེ་ཚོ་དགུ་ཁ་དག་གོ། །</p>
<p>མུ་གེའི་དུས་བྱུང་བས་བྲམ་ཟེ་དང་། ཁྱིམ་བདག་རྣམས་ཀྱིས་གླང་པོ་ཆེའི་ཤ་བཟའ་བར་བརྩམས་སོ། །</p>
<p>དྲུག་སྡེའི་དགེ་སློང་དག་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ནས་མཉན་ཡོད་དུ་བསོད་སྙོམས་ལ་ཞུགས་སོ། །</p>
<p>ཇི་ཙམ་ན་ཁྱིམ་བདག་གཞན་ཞིག་གིས་གླང་པོ་ཆེའི་ཤ་ཕྲུ་བར་བཅུག་སྟེ་འཚེད་ཅིང་འདུག་པས་ཁྱིམ་དེར་དེ་དག་ཞུགས་པ་དང་། །</p>
<p>ཁྱིམ་བདག་གི་ཆུང་མས་སྨྲས་པ། འཕགས་པ་དབུལ་དུ་ཅུང་ཟད་ཀྱང་མ་མཆིས་ཀྱིས་བཞུད་ཅིག །དེ་དག་གིས་སྨྲས་པ། ཕྲུ་བ་འདིའི་ནང་ན་འཚེད་ཅིང་འདུག་ན། འཕགས་པ་འདི་ནི་གླང་པོ་ཆེའི་ཤ་ལགས་ན་ཅི་ཁྱེད་ཅག་ཀྱང་གླང་པོ་ཆེའི་ཤ་གསོལ་ལམ། ཁོ་བོ་ཅག་ནི་འཚོ་བ་ཁྱེད་ཅག་ལ་རག་ལས་པ་ཡིན་པས་གལ་ཏེ་ཁྱེད་ཟ་ན་ཁོ་བོ་ཅག་ལ་ཡང་བྱིན་ཅིག །དེ་དག་ལ་ཕུལ་ནས་དེ་དག་གིས་ལྷུང་བཟེད་ཀྱི་སྣོད་བཀང་སྟེ་ཕྱིར་བྱུང་བ་དགེ་སློང་གཞན་དག་ཅིག་བསོད་སྙོམས་ལ་རྒྱུས་པ་དེ་དག་གིས་མཐོང་ངོ་། །</p>
<p>མཐོང་ནས་དྲིས་པ། ཨེ་མའོ་དྲུག་སྡེ་ལྷུང་བཟེད་ཀྱི་སྣོད་ཁེངས་ན་ཅི་ཡིན། དེ་དག་གིས་སྨྲས་པ། གླང་པོ་ཆེའི་ཤ་ཅུང་ཞིག་རྙེད་དོ། །</p>
<p>ཅི་ཁྱེད་ཅག་གླང་པོ་ཆེའི་ཤ་ཡང་ཟའམ། ཚེ་དང་ལྡན་པ་དག་མུ་གེའི་དུས་བྱུང་བ་ལ་གལ་ཏེ་གཞན་མ་རྙེད་ན་ཅི་ཁོ་བོ་ཅག་ལྟོགས་ཏེ་འཆིའམ་ཞེས་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་རྒྱལ་པོའི་གླང་པོ་ཆེ་ཚོ་དགུ་ཁ་དག་ལ། གལ་ཏེ་ཁྱེད་ཀྱིས་གླང་པོ་ཆེའི་ཤ་ཟོས་པ་རྒྱལ་པོས་ཐོས་ན། ཁྱེད་ལ་མངོན་པར་དད་པའི་ལྷ་དང་། ཀླུ་དང་། མི་དང་། མི་མ་ཡིན་པ་གཞན་དག་ཀྱང་ཡོད་པས་འཕགས་པ་དག་གླང་པོ་ཆེའི་ཤ་ཟ་སྟེ། དེས་ན་བདག་གི་གླང་པོ་ཆེ་ཚོ་དགུ་ཁ་དག་གོ་ཞེས་སེམས་པར་མི་འགྱུར་རམ། དགེ་སློང་དག་གིས་གླང་པོ་ཆེའི་ཤ་ལོངས་སྤྱད་པར་མི་བྱའོ། །</p>
<p>ལོངས་སྤྱད་ན་འགལ་ཚབས་ཅན་དུ་འགྱུར་རོ། །</p>
<p>གླང་པོ་ཆེའི་ཤ་ཇི་ལྟ་བ་བཞིན་དུ་རྟའི་ཤ་ཡང་དེ་དང་འདྲའོ།། །</p>
<p>།སངས་རྒྱས་བཅོམ་ལྡན་འདས་ཡུལ་ཙམ་པ་ན་དྲང་སྲོང་གར་གའི་རྫིང་འགྲམ་ན་བཞུགས་སོ། །</p>
<p>ཡུལ་ཙམ་པའི་ཀླུ་དད་པ་བཟང་བ་དགེ་བའི་བསམ་པ་ཅན་དེ་ཚེས་བརྒྱད་དང་བཅུ་བཞི་ལ་གནས་ནས་བྱུང་སྟེ་ཡན་ལག་བརྒྱད་དང་ལྡན་པའི་བསྙེན་གནས་བླངས་ནས་གནས་སྣང་བར་ལུས་ཆེན་པོར་བྱས་ཏེ་ལུས་བཏང་ནས་འདུག་ཅིང་། འཇིག་རྟེན་ན་སེམས་ཅན་གནས་པ་དག་ལ་ཅུང་ཟད་ཀྱང་གནོད་པའམ་སྐྲག་པར་མི་བྱེད་དོ། །</p>
<p>མུ་གེའི་དུས་བྱུང་བས་ལས་ལ་མི་ལྟ་བའི་མི་ཕྱུགས་རྫི་རྣམས་དང་། ལུག་རྫི་རྣམས་དང་། རྩྭ་ཐུན་རྣམས་དང་། ཤིང་ཐུན་རྣམས་དང་། ལམ་གྱིས་འཚོ་བ་རྣམས་དང་། ལམ་གོལ་བས་འཚོ་བའི་མི་རྣམས་ཀྱིས་ཀླུའི་ཤ་ལ་དུམ་བུ་དུམ་བུར་བཅད་ནས་ལོངས་སྤྱད་པར་བརྩམས་སོ། །</p>
<p>དྲུག་སྡེའི་དགེ་སློང་དག་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ནས་བསོད་སྙོམས་ལ་ཞུགས་པ་ལས། ཇི་ཙམ་ན་ཁྱིམ་བདག་གཞན་ཞིག་གིས་ཀླུའི་ཤ་ཕྲུ་བར་བཅུག་སྟེ་འཚེད་ཅིང་འདུག་པའི་ཁྱིམ་དེར་དེ་དག་ཞུགས་སོ། །</p>
<p>ཁྱིམ་བདག་གི་ཆུང་མས་སྨྲས་པ། འཕགས་པ་དབུལ་དུ་ཅུང་ཟད་ཀྱང་མ་མཆིས་ཀྱིས་བཞུད་ཅིག །དེ་དག་གིས་སྨྲས་པ། ཕྲུ་བ་འདིའི་ནང་ན་འཚེད་ཅིང་འདུག་ན། འཕགས་པ་འདི་ནི་ཀླུའི་ཤ་ལགས་ན་ཅི་ཁྱེད་ཅག་ཀྱང་ཀླུའི་ཤ་གསོལ་ལམ། ཁོ་བོ་ཅག་ནི་འཚོ་བ་ཁྱེད་ལ་རག་ལས་པ་ཡིན་པས་གལ་ཏེ་ཁྱེད་ཅག་ཟ་ན་ཁོ་བོ་ཅག་ལ་ཡང་བྱིན་ཅིག །དེ་དག་ལ་ཕུལ་ནས་འཕགས་པ་རྣམས་ཀྱང་ལོངས་སྤྱོད་དོ་ཞེས་ཕལ་མོ་ཆེས་སྤྱད་པར་བརྩམས་སོ། །</p>
<p>དེ་ནས་ཙམ་པའི་ཀླུའི་ཆུང་མ་འདི་སྙམ་དུ་སེམས་ཏེ། འཕགས་པ་འདི་དག་ཀྱང་ཀླུའི་ཤ་ལ་ལོངས་སྤྱོད་པས་སྐྱེ་བོའི་ཚོགས་ཕལ་མོ་ཆེས་ལོངས་སྤྱད་ན་བདག་གི་ཁྱིམ་ཐབ་ཀྱིས་ཡུན་ཇི་སྲིད་ཅིག་སྡུག་བསྔལ་མནགས་དགོས། བདག་གིས་འདིའི་ཕྱིར་འདི་ཁོ་ན་བྱའོ་སྙམ་མོ། །</p>
<p>དེ་ནས་ཙམ་པའི་ཀླུའི་ཆུང་མ་དེའི་མཚན་མོ་འདས་ནས་ཁ་དོག་འཕགས་པས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>དེའི་ཚེ་ཙམ་པའི་ཀླུའི་ཆུང་མའི་ཁ་དོག་གི་མཐུས་དྲང་སྲོང་གར་གའི་རྫིང་གི་ཉེན་ཀོར་ཐམས་ཅད་སྣང་བ་རྒྱ་ཆེན་པོས་ཁྱབ་པར་བྱས་སོ། །</p>
<p>ཙམ་པའི་ཀླུའི་ཆུང་མ་ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་གི་སྡུམ་ཐབ་དད་པ་བཟང་བ་དགེ་བའི་བསམ་པ་ཅན་དེས་ཚེས་བརྒྱད་དང་བཅུ་བཞི་ལ་གནས་ནས་བྱུང་སྟེ་ཡན་ལག་བརྒྱད་དང་ལྡན་པས་བསྙེན་གནས་བླངས་ནས་ལུས་བཏང་སྟེ་མཆིས་ལ། འཇིག་རྟེན་ན་སེམས་ཅན་དག་གནས་པ་ལ་གནོད་པ་དང་སྐྲག་པ་ཅུང་ཟད་ཀྱང་མི་བགྱིད་པ་མུ་གེའི་དུས་བྱུང་བས་ལས་ལ་མི་ལྟ་བའི་མི་ཕྱུགས་རྫི་རྣམས་དང་། ལུག་རྫི་རྣམས་དང་། རྩྭ་ཐུན་རྣམས་དང་། ཤིང་ཐུན་རྣམས་དང་། ལམ་གྱིས་འཚོ་བ་རྣམས་དང་། ལམ་གོལ་བས་འཚོ་བའི་མི་རྣམས་ཀྱིས་ཀླུའི་ཤ་དུམ་བུ་དུམ་བུར་བཀུམ་ནས་འཚལ་བ་འཕགས་པ་དག་གིས་གཟིགས་ནས་འཕགས་པ་རྣམས་ཀྱིས་གསོལ་བར་བརྩམས་སོ། །</p>
<p>འཕགས་པ་རྣམས་ཀྱིས་གསོལ་ལ་དེ་དག་གིས་ཀྱང་ཆེར་བཀུམ་ཞིང་འཚལ་བར་བརྩམས་ནས་བདག་གི་སྡུམ་ཐབ་ཀྱིས་ཡུན་ཇི་སྲིད་ཅིག་སྡུག་བསྔལ་མནགས་འཚལ། ཀྱེ་མ་བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ། གང་གི་ཕྱིར་འཕགས་པ་དག་ཀླུའི་ཤ་མི་གསོལ་བར་དགོངས་པའི་རྒྱུ་ཆུང་ཞིག་བཅའ་བར་གསོལ། བཅོམ་ལྡན་འདས་ཀྱིས་ཙམ་པའི་ཀླུའི་ཆུང་མ་ལ་ཅང་མི་གསུང་བས་གནང་ངོ་། །</p>
<p>དེ་ནས་ཙམ་པའི་ཀླུའི་ཆུང་མ་བཅོམ་ལྡན་འདས་ཀྱིས་ཅང་མི་གསུང་བས་གནང་བར་རིག་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་དེ་ཉིད་དུ་མི་སྣང་བར་གྱུར་ཏོ། །</p>
<p>དེ་ནས་བཅོམ་ལྡན་འདས་དེ་ཉིད་ཀྱི་མཚན་མོ་འདས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་མདང་སུམ་ངའི་སྤྱན་སྔར་ཙམ་པའི་ཀླུའི་ཆུང་མ་མཚན་མོ་འདས་ནས་ཁ་དོག་འཕགས་པས་གང་ན་བ་དེར་འོངས་ཏེ་ཕྱིན་ནས་ངའི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>དེའི་ཚེ་ཙམ་པའི་ཀླུའི་ཆུང་མའི་ཁ་དོག་གི་མཐུས་དྲང་སྲོང་གར་གའི་རྫིང་གི་ཉེན་ཀོར་ཐམས་ཅད་སྣང་བ་རྒྱ་ཆེན་པོས་ཁྱབ་པར་བྱས་སོ། །</p>
<p>ཙམ་པའི་ཀླུའི་ཆུང་མ་ཕྱོགས་གཅིག་ཏུ་འདུག་ནས་ང་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་གི་སྡུམ་ཐབ་དད་པ་བཟང་བ་དགེ་བའི་བསམ་པ་ཅན་དེ་ཚེས་བརྒྱད་དང་བཅུ་བཞི་ལ་རང་གི་གནས་ནས་བྱུང་སྟེ་ཡན་ལག་བརྒྱད་དང་ལྡན་པའི་བསྙེན་གནས་བླངས་ནས་ལུས་བཏང་སྟེ་མཆིས་ལ། འཇིག་རྟེན་ན་སེམས་ཅན་དག་གནས་པ་ལ་གནོད་པ་དང་སྐྲག་པ་ཅུང་ཟད་ཀྱང་མི་བགྱིད་པ་མུ་གེའི་དུས་བྱུང་བས་ལས་ལ་མི་ལྟ་བའི་མི་ཕྱུགས་རྫི་རྣམས་དང་། ལུག་རྫི་རྣམས་དང་། རྩྭ་ཐུན་རྣམས་དང་། ཤིང་ཐུན་རྣམས་དང་། ལམ་གྱིས་འཚོ་བ་རྣམས་དང་། ལམ་གོལ་བས་འཚོ་བའི་མི་རྣམས་ཀྱིས་ཀླུའི་ཤ་དུམ་བུ་དུམ་བུར་བཀུམ་ནས་འཚལ་ལོ། །</p>
<p>དེ་དག་གིས་འཚལ་བ་དང་། འཕགས་པ་དག་གིས་ཀྱང་གསོལ་བར་བརྩམས་སོ། །</p>
<p>འཕགས་པ་རྣམས་ཀྱང་གསོལ་ཏོ་ཞེས་དེ་དག་གིས་ཆེར་བཀུམ་ཞིང་འཚལ་བར་བརྩམས་ན། བདག་གི་སྡུམ་ཐབ་ཀྱིས་ཡུན་ཇི་སྲིད་ཅིག་སྡུག་བསྔལ་མནགས་འཚལ། ཀྱེ་བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་གང་གི་ཕྱིར་འཕགས་པ་དག་ཀླུའི་ཤ་མི་གསོལ་བར་དགོངས་པས་རྒྱུ་ཅུང་ཞིག་བཅའ་བར་གསོལ་ཞེས་ཟེར་ནས་ངས་ཙམ་པའི་ཀླུའི་ཆུང་མ་ལ་ཅང་མི་གསུང་བས་གནང་ངོ་། །</p>
<p>དེ་ནས་ཙམ་པའི་ཀླུའི་ཆུང་མས་ང་ཅང་མི་གསུང་བས་གནང་བར་རིག་ནས་ངའི་ཞབས་གཉིས་ལ་མགོ་བོས་ཕྱག་བྱས་ཏེ་དེ་ཉིད་དུ་མི་སྣང་བར་གྱུར་ཏོ། །</p>
<p>གང་ལ་ད་ལྟར་ལྷ་དག་ཀྱང་ཤཱཀྱའི་སྲས་ཀྱི་དགེ་སློང་རྣམས་ནི་དགེ་བའི་ཆོས་རྣམས་ལས་ཉམས་སོ་ཞེས་སྨོད་པར་བྱེད། ཕྱར་ཀ་གཏོང་བར་བྱེད། ཁ་ཟེར་བར་བྱེད་པ་འདི་ནི་བཟང་པོ་མ་ཡིན། རིགས་པ་མ་ཡིན་ཏེ། དགེ་སློང་དག་དེ་ལྟ་བས་ན་དགེ་སློང་དག་གིས་ཀླུའི་ཤ་བཟའ་བར་མི་བྱའོ། །</p>
<p>ཟ་ན་འགལ་ཚབས་ཅན་དུ་འགྱུར་རོ།། །</p>
<p>།བཅོམ་ལྡན་འདས་ཡུལ་མ་ག་དྷཱའི་ལྗོངས་རྒྱུ་ཞིང་གཤེགས་པ་ན་རྒྱལ་པོའི་ཁབ་ཏུ་བྱོན་ནས། རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་སོ། །</p>
<p>མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོས་བཅོམ་ལྡན་འདས་ཡུལ་མ་ག་དྷཱའི་ལྗོངས་རྒྱུ་ཞིང་གཤེགས་ཏེ། རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་ཡང་འདི་སྙམ་དུ་སེམས་ཏེ། བཅོམ་ལྡན་འདས་བདག་གིས་ལན་མང་དུ་སྤྱན་དྲངས་ཏེ་ཞལ་ཟས་གསོལ་ནས་ལན་འགའ་ཡང་ཟླ་བ་གསུམ་དུ་ཡོ་བྱད་ཐམས་ཅད་ཀྱིས་མ་བསྟབས་ཀྱིས། མ་ལ་བདག་གིས་བཅོམ་ལྡན་འདས་ལ་ཟླ་བ་གསུམ་དུ་ཡོ་བྱད་ཐམས་ཅད་ཀྱིས་བསྟབས་ཤིང་སྨན་པའི་རྒྱལ་པོ་འཚོ་བྱེད་ཀྱང་དབུལ་ལོ་སྙམ་མོ། །</p>
<p>དེ་ནས་རྒྱལ་པོའི་འབྱོར་པ་དང་། རྒྱལ་པོའི་མཐུ་ཆེན་པོས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དོ། །</p>
<p>རྣམ་གྲངས་དུ་མར་ཆོས་དང་ལྡན་པས་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །</p>
<p>དེ་ནས་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་དགུང་ཟླ་གསུམ་དུ་བསོད་སྙོམས་དང་། ན་བཟའ་ཆོས་གོས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་གྱི་ཡོ་བྱད་རྣམས་དང་། སྨན་པའི་རྒྱལ་པོ་འཚོ་བྱེད་དབུལ་ན་བདག་ལ་གནང་བར་མཛད་དུ་གསོལ། བཅོམ་ལྡན་འདས་ཀྱིས་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་ལ་ཅང་མི་གསུང་བས་གནང་ངོ་། །</p>
<p>དེ་ནས་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོས་བཅོམ་ལྡན་འདས་ཀྱིས་ཅང་མི་གསུང་བས་གནང་བར་རིག་ནས། སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་སོང་ངོ་། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོས་ཟླ་བ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་གྱི་རྐྱེན་སྨན་གྱི་ཡོ་བྱད་ཐམས་ཅད་དང་། སྨན་པའི་རྒྱལ་པོ་འཚོ་བྱེད་ཀྱིས་རིམ་གྲོ་ཁོ་ན་བྱས་སོ། །</p>
<p>ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས། བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོས་ཡོ་བྱད་ཐམས་ཅད་དང་། སྨན་པའི་རྒྱལ་པོ་འཚོ་བྱེད་བསྟབས་སོ་ཞེས་ཐོས་སོ། །</p>
<p>ཐོས་ནས་ཀྱང་འདི་སྙམ་དུ་སེམས་ཏེ། དེ་ཡང་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ཡིན། བདག་ཀྱང་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ཡིན་ལ། དེའི་སྨན་པའི་རྒྱལ་པོ་ནི་འཚོ་བྱེད་ཡིན་ལ། བདག་གི་སྨན་པའི་རྒྱལ་པོ་ནི་རྒྱུན་ཤེས་ཀྱི་བུ་ཡིན་གྱིས་གང་གི་ཚེ་བཅོམ་ལྡན་འདས་མཉན་ཡོད་དུ་བྱོན་པ་དེའི་ཚེ་བདག་གིས་ཀྱང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ལ་ཡོ་བྱད་ཐམས་ཅད་དང་། སྨན་པའི་རྒྱལ་པོ་རྒྱུན་ཤེས་ཀྱི་བུ་བསྟབ་པར་བྱའོ་སྙམ་མོ། །</p>
<p>ཇི་ཙམ་ན་བཅོམ་ལྡན་འདས་རྒྱལ་པོའི་ཁབ་ཏུ་དབྱར་བཞུགས་ནས་དབྱར་གྱི་ཟླ་བ་གསུམ་འདས་ནས་ཆོས་གོས་བྱས་པ་དང་ལྡན། ཆོས་གོས་ཟིན་པ་དང་ལྡན་ནས་ལྷུང་བཟེད་དང་ཆོས་གོས་བསྣམས་ཏེ། དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་། དགེ་སློང་གི་དགེ་འདུན་གྱི་མདུན་གྱིས་བལྟས་ནས་མཉན་ཡོད་གང་ན་བ་དེར་རྒྱུ་ཞིང་གཤེགས་ཏེ། རིམ་གྱིས་རྒྱུ་ཞིང་གཤེགས་པ་ན། མཉན་ཡོད་དུ་བྱོན་ནས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</p>
<p>ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ཡུལ་ཀོ་ས་ལའི་ལྗོངས་རྒྱུ་ཞིང་གཤེགས་པ་ན་མཉན་ཡོད་དུ་བྱོན་ནས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་མཉན་ཡོད་ནས་བྱུང་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་དགུང་ཟླ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་སྨན་གྱི་རྐྱེན་སྨན་གྱི་ཡོ་བྱད་རྣམས་དང་། སྨན་པའི་རྒྱལ་པོ་རྒྱུན་ཤེས་ཀྱི་བུ་དབུལ་ན་བདག་ལ་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་ལ་ཅང་མི་གསུང་བས་གནང་ངོ་། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་ཀྱིས་ཅང་མི་གསུང་བས་གནང་བར་རིག་ནས་སྟན་ལས་ལངས་ཏེ། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་སོང་ངོ་། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཀོ་ས་ལའི་རྒྱལ་པོ་གསལ་རྒྱལ་གྱིས་ཟླ་བ་གསུམ་དུ་ཡོ་བྱད་ཐམས་ཅད་དང་། སྨན་པའི་རྒྱལ་པོ་རྒྱུན་ཤེས་ཀྱི་བུས་རིམ་གྲོ་ཁོ་ན་བྱས་སོ། །</p>
<p>ཀོ་ས་ལའི་རྒྱལ་པོ་གསལ་རྒྱལ་གྱི་ཀུན་དུ་སྤྱོད་པ་ནི་ནང་པར་སྔར་ལངས་ཏེ། བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་དགེ་སློང་ནད་པ་ལ་ལྟ་བ་ཡིན་ནོ། །</p>
<p>ཇི་ཙམ་ན་དགེ་སློང་གཞན་ཞིག་གཞང་འབྲུམ་གྱིས་ཐེབས་ནས་དེ་སྐྱ་བོ་བསེང་བསེང་པོར་གྱུར་ཅིང་རིད་པ་དང་། ཉམ་ཆུང་བ་དང་། ན་བས་ཉམ་དམས་པར་གྱུར་པ་དེ་ཀོ་ས་ལའི་རྒྱལ་པོ་གསལ་རྒྱལ་གྱིས་མཐོང་ནས་སྨྲས་པ། འཕགས་པ་ཁྱོད་ཅིའི་ཕྱིར་སྐྱ་བོ་བསེང་བསེང་པོར་གྱུར་ཅིང་རིད་པ་དང་། ཉམ་ཆུང་བ་དང་། ན་བས་ཉམ་དམས་པར་གྱུར། ལྷ་བདག་གཞང་འབྲུམ་གྱིས་ཐེབས་སོ། །</p>
<p>དེ་ནས་རྒྱལ་པོས་སྨན་པའི་རྒྱལ་པོ་རྒྱུན་ཤེས་ཀྱི་བུ་ལ་བསྒོ་བ། དགེ་སློང་འདིའི་དཔྱད་བྱོས་ཤིག །ལྷ་བཀའ་བཞིན་འཚལ། དེ་མ་དད་པས་དེས་མ་བྱས་སོ། །</p>
<p>ཇི་ཙམ་ན་རྒྱལ་པོས་ཡང་དགེ་སློང་དེ་མཐོང་ནས་སྨྲས་པ། འཕགས་པ་ཁྱོད་རྒྱུན་ཤེས་ཀྱི་བུས་དཔྱད་མ་བགྱིས་སམ། ལྷ་མ་བགྱིས་སོ། །</p>
<p>དེ་ནས་རྒྱལ་པོ་ཁྲོས་ཏེ་རྒྱུན་ཤེས་ཀྱི་བུ་ཕོ་ཉས་བཀུག་ནས་བསྒོ་བ། གལ་ཏེ་ཁྱོད་ཀྱིས་དགེ་སློང་འདིའི་དཔྱད་བྱས་ན་དེ་ལྟ་ན་ལེགས། གལ་ཏེ་མ་བྱས་ན་ཁྱོད་ཀྱི་དབང་ཐང་གཅད་དོ། །</p>
<p>དེ་རང་བཞིན་གྱིས་མ་དད་པ་ཞིག་པས་ཆེར་འཁྲུགས་ནས། དགེ་སྦྱོང་མགོ་རེག་འདིའི་ཕྱིར་ལྷས་བདག་གི་དབང་ཐང་གཅོད་པར་འགྱུར་རོ་ཞེས་དེས་དགེ་སློང་དེ་རྒྱལ་བུ་རྒྱལ་བྱེད་ཀྱི་ཚལ་གྱི་སྒོར་བཟོ་བཅོས་བྱས་ནས་དེ་དང་དེ་ནས་མཚོན་གྱི་ལས་བྱ་བར་བརྩམས་སོ། །</p>
<p>དེ་ནས་དགེ་སློང་དེ་ཉམ་ང་བ་དང་། དོག་པ་དང་། གནོད་པ་ཐོབ་ཅིང་སྡུག་བསྔལ་རྩུབ་པ་མི་བཟད་པ་ཡིད་དུ་མི་འོང་བའི་ཚོར་བ་ཉམས་སུ་མྱོང་ནས་བསམས་པ། བདག་ཉམ་ང་བ་དོག་པ་གནོད་པ་ཐོབ་པ་ལ་བཅོམ་ལྡན་འདས་ཀྱིས་མ་དགོངས་པ་ལྟ་ཞིག །སྐབས་དེ་ལ་སངས་རྒྱས་བཅོམ་ལྡན་འདས་རྣམས་མི་མཁྱེན་པའམ། མི་གཟིགས་པའམ། ཐུགས་སུ་མི་ཆུད་པའམ། རྣམ་པར་མི་མཁྱེན་པ་ཅུང་ཟད་ཀྱང་མི་མངའོ། །</p>
<p>དེ་ནས་བཅོམ་ལྡན་འདས་ཐུགས་རྗེ་ཆེན་པོས་བསྐུལ་ནས་ཕྱོགས་དེར་གཤེགས་པ་དང་། སྨན་པའི་རྒྱལ་པོ་རྒྱུན་ཤེས་ཀྱི་བུས་བཅོམ་ལྡན་འདས་ཕྱོགས་དེར་གཤེགས་པ་མཐོང་ངོ་། །</p>
<p>མཐོང་ནས་ཀྱང་ཀུན་ནས་དཀྲིས་པ་དྲག་པོས་བཅོམ་ལྡན་འདས་ལ་སྨྲས་པ། དགེ་སྦྱོང་བྲན་མོའི་བུ་ཚུར་ཤོག །ཉན་ཐོས་ཀྱི་རྐུབ་ཕྱེ་བ་ལ་ལྟོས། དེ་ནས་བཅོམ་ལྡན་འདས་དེ་ཉིད་ནས་སླར་ལོག་སྟེ་གཙུག་ལག་ཁང་དུ་གཤེགས་ནས་གདན་བཤམས་པ་ཉིད་ལ་བཞུགས་སོ། །</p>
<p>བཞུགས་ནས་བཅོམ་ལྡན་འདས་ཀྱིས་འཛུམ་པ་མཛད་དོ། །</p>
<p>འདི་ནི་ཆོས་ཉིད་ཡིན་ཏེ། གང་གི་ཚེ་སངས་རྒྱས་བཅོམ་ལྡན་འདས་རྣམས་འཛུམ་པ་མཛད་པ་དེའི་ཚེ་ཞལ་ནས་འོད་ཟེར་སྔོན་པོ་དང་། སེར་པོ་དང་། དམར་པོ་དང་། དཀར་པོ་དག་འབྱུང་ཞིང་ཁ་ཅིག་ནི་འོག་ཏུ་འགྲོའོ། །</p>
<p>ཁ་ཅིག་ནི་སྟེང་དུ་འགྲོའོ། །</p>
<p>གང་དག་འོག་ཏུ་སོང་བ་དེ་དག་ནི་ཡང་སོས་དང་། ཐིག་ནག་དང་། བསྡུས་གཞོམ་དང་། ངུ་འབོད་དང་། ངུ་འབོད་ཆེན་པོ་དང་། ཚ་བ་དང་། རབ་ཏུ་ཚ་བ་དང་། མནར་མེད་པ་དང་། ཆུ་བུར་ཅན་དང་། ཆུ་བུར་རྡོལ་བ་དང་། སོ་ཐམས་ཐམས་དང་། ཀྱི་ཧུད་ཟེར་བ་དང་། ཨ་ཆུ་ཟེར་བ་དང་། ཨུཏྤལ་ལྟར་གས་པ་དང་། པད་མ་ལྟར་གས་པ་དང་། པད་མ་ལྟར་གས་པ་ཆེན་པོ་རྣམས་སུ་ཡང་སོང་སྟེ། ཚ་བའི་སེམས་ཅན་དམྱལ་བ་གང་དག་ཡིན་པ་དེ་དག་ལ་ནི་བསིལ་བར་འབབ་བོ། གྲང་བའི་སེམས་ཅན་དམྱལ་བ་གང་དག་ཡིན་པ་དེ་དག་ལ་ནི་དྲོ་བར་འབབ་བོ། །</p>
<p>དེས་སེམས་ཅན་དེ་རྣམས་ཀྱི་སྡུག་བསྔལ་གྱི་ཁྱད་པར་དག་སོ་སོར་ཞི་བར་བྱས་སོ། །</p>
<p>དེ་རྣམས་འདི་སྙམ་དུ་སེམས་ཏེ། ཤེས་ལྡན་དག་ཅི་བདག་ཅག་འདི་ནས་ཤི་འཕོས་པར་གྱུར་ཏམ། འོན་ཏེ་གཞན་དུ་སྐྱེས་པར་གྱུར་སྙམ་པ་ལ། དེ་རྣམས་དད་པ་བསྐྱེད་པའི་ཕྱིར་བཅོམ་ལྡན་འདས་ཀྱིས་སྤྲུལ་པ་ཞིག་བཏང་ངོ་། །</p>
<p>དེ་རྣམས་ཀྱིས་སྤྲུལ་པ་མཐོང་ནས་འདི་སྙམ་དུ་སེམས་ཏེ། ཤེས་ལྡན་དག་བདག་ཅག་ནི་འདི་ནས་ཤི་འཕོས་པ་མེད་ལ། གཞན་དུ་སྐྱེས་པ་མེད་ཀྱིས་ཀྱང་སྔོན་མ་མཐོང་བའི་སེམས་ཅན་འདིའི་མཐུས་བདག་ཅག་གི་སྡུག་བསྔལ་གྱི་ཁྱད་པར་རྣམས་སོ་སོར་ཞི་བར་བྱས་སོ་ཞེས་དེ་རྣམས་སྤྲུལ་པ་ལ་སེམས་མངོན་པར་དད་པར་གྱུར་པས་དམྱལ་བ་མྱོང་བར་གྱུར་པའི་ལས་དེ་ཟད་པར་བྱས་ནས་གང་དུ་བདེན་པ་རྣམས་མཐོང་བའི་སྣོད་དུ་འགྱུར་བ་ལྷ་དང་མི་རྣམས་ཀྱི་ནང་དུ་ཉིང་མཚམས་སྦྱོར་བ་བཟུང་ངོ་། །</p>
<p>གང་དག་སྟེང་དུ་སོང་བ་དེ་དག་ནི་རྒྱལ་ཆེན་བཞིའི་རིས་དང་། སུམ་བཅུ་རྩ་གསུམ་དང་། འཐབ་བྲལ་དང་། དགའ་ལྡན་དང་། འཕྲུལ་དགའ་དང་། གཞན་འཕྲུལ་དབང་བྱེད་དང་། ཚངས་རིས་དང་། ཚངས་པས་མདུན་ན་འདོན་དང་། ཚངས་པ་ཆེན་པོ་དང་། འོད་ཆུང་དང་། ཚད་མེད་འོད་དང་། འོད་གསལ་དང་། དགེ་ཆུང་དང་། ཚད་མེད་དགེ་དང་། དགེ་རྒྱས་དང་། སྤྲིན་མེད་དང་། བསོད་ནམས་སྐྱེས་དང་། འབྲས་བུ་ཆེ་དང་། མི་ཆེ་བ་དང་། མི་གདུང་བ་དང་། གྱ་ནོམ་སྣང་བ་དང་། ཤིན་དུ་མཐོང་བ་དང་། འོག་མིན་གྱི་ལྷ་རྣམས་ཀྱི་ནང་དུ་སོང་ནས་མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པའི་དབྱངས་སྒྲོག་ཅིང་ཚིགས་སུ་བཅད་པ་འདི་གཉིས་ཀྱང་བསྒྲགས་སོ། །</p>
<p>བརྩམ་པར་བྱ་ཞིང་འབྱུང་བར་བྱ། །</p>
<p>སངས་རྒྱས་བསྟན་ལ་འཇུག་པར་བྱ། །</p>
<p>འདམ་བུའི་ཁྱིམ་ལ་གླང་ཆེན་བཞིན། འཆི་བདག་སྡེ་ནི་གཞོམ་པར་བྱ། །</p>
<p>གང་ཞིག་རབ་ཏུ་བག་ཡོད་པས། །</p>
<p>ཆོས་འདུལ་འདི་ལ་བརྩོན་གྱུར་ན། །</p>
<p>སྐྱེ་བའི་འཁོར་བ་རབ་སྤངས་ནས། །</p>
<p>སྡུག་བསྔལ་ཐ་མར་བྱེད་པར་གྱུར། །</p>
<p>དེ་ནས་འོད་ཟེར་དེ་དག་གིས་སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་རྣམས་བྱུལ་ནས་བཅོམ་ལྡན་འདས་ཉིད་ཀྱི་རྗེས་བཞིན་རྗེས་བཞིན་དུ་འགྲོའོ། །</p>
<p>དེ་ལ་གལ་ཏེ་བཅོམ་ལྡན་འདས་ཀྱིས་འདས་པའི་ལས་རྣམས་ལུང་སྟོན་པར་བཞེད་ན་ནི། བཅོམ་ལྡན་འདས་ཀྱི་སྣམ་ལོགས་སུ་ནུབ་པར་འགྱུར་རོ། །</p>
<p>མ་འོངས་པ་ལུང་སྟོན་པར་བཞེད་ན་ནི་མདུན་ལོགས་སུ་ནུབ་པར་འགྱུར་རོ། །</p>
<p>དམྱལ་བར་སྐྱེ་བར་ལུང་སྟོན་པར་བཞེད་ན་ནི་ཞབས་ཀྱི་མཐིལ་དུ་ནུབ་པར་འགྱུར་རོ། །</p>
<p>དུད་འགྲོར་སྐྱེ་བར་ལུང་སྟོན་པར་བཞེད་ན་ནི་ཞབས་ཀྱི་རྟིང་པར་ནུབ་པར་འགྱུར་རོ། །</p>
<p>ཡི་དགས་སུ་སྐྱེ་བར་ལུང་སྟོན་པར་བཞེད་ན་ནི་ཞབས་ཀྱི་མཐེ་བོར་ནུབ་པར་འགྱུར་རོ། །</p>
<p>མིར་སྐྱེ་བར་ལུང་སྟོན་པར་བཞེད་ན་ནི་ཞབས་ཀྱི་པུས་མོར་ནུབ་པར་འགྱུར་རོ། །</p>
<p>སྟོབས་ཀྱི་འཁོར་ལོས་སྒྱུར་བའི་རྒྱལ་པོར་ལུང་སྟོན་པར་བཞེད་ན་ནི་ཕྱག་གཡོན་པའི་མཐིལ་དུ་ནུབ་པར་འགྱུར་རོ། །</p>
<p>འཁོར་ལོས་སྒྱུར་བའི་རྒྱལ་པོར་ལུང་སྟོན་པར་བཞེད་ན་ནི་ཕྱག་གཡས་པའི་མཐིལ་དུ་ནུབ་པར་འགྱུར་རོ། །</p>
<p>ལྷ་རྣམས་སུ་ལུང་སྟོན་པར་བཞེད་ན་ནི་སྐུའི་ལྟེ་བར་ནུབ་པར་འགྱུར་རོ། །</p>
<p>ཉན་ཐོས་ཀྱི་བྱང་ཆུབ་ཏུ་ལུང་སྟོན་པར་བཞེད་ན་ནི་ཞལ་གྱི་ནང་དུ་ནུབ་པར་འགྱུར་རོ། །</p>
<p>རང་བྱང་ཆུབ་ཏུ་ལུང་སྟོན་པར་བཞེད་ན་ནི་མཛོད་སྤུར་ནུབ་པར་འགྱུར་རོ། །</p>
<p>ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པར་བཞེད་ན་ནི་དབུའི་གཙུག་ཏུ་ནུབ་པར་འགྱུར་རོ། །</p>
<p>དེ་ནས་འོད་ཟེར་དེ་དག་གིས་བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་བཅོམ་ལྡན་འདས་ཀྱི་ཞབས་ཀྱི་མཐིལ་དུ་ནུབ་བོ། །</p>
<p>དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་ཐལ་མོ་སྦྱར་ནས་ཞུས་པ། ཁ་དོག་སྣ་ཚོགས་སྟོང་གིས་བཀྲ་བ་ཡི། །</p>
<p>ཚོགས་རྣམས་ཞལ་གྱི་ནང་ནས་བྱུང་གྱུར་པ། །</p>
<p>ཇི་ལྟར་གདུགས་ནི་ཤར་བར་གྱུར་པ་བཞིན། །</p>
<p>དེ་ཡིས་ཕྱོགས་རྣམས་ཀུན་དུ་སྣང་བར་བགྱིས། །</p>
<p>ཡང་ཚིགས་སུ་བཅད་པ་དག་གསོལ་པ། རྒོད་བྲལ་ཞུམ་དང་རྒྱགས་པ་སྤངས་པ་ཡི། །</p>
<p>སངས་རྒྱས་འགྲོ་ནང་མཆོག་གི་རྒྱུར་གྱུར་པ། །</p>
<p>རྒྱལ་བ་དགྲ་ཐུལ་བྱེད་རྒྱུ་མ་མཆིས་པར། །</p>
<p>རྩ་ལག་དུང་ལྟར་དཀར་འཛུམ་སྟོན་མི་མཛད། །</p>
<p>དེ་སླད་བརྟན་པ་ཉིད་བློས་དུས་མཁྱེན་ནས། །</p>
<p>རྒྱལ་བའི་དབང་པོ་ཐུབ་པ་སྐྱེས་ཀྱི་མཆོག །ཉན་པར་འཚལ་བའི་ཉན་པ་པོ་རྣམས་ཀྱི། །</p>
<p>ཐེ་ཚོམ་སྐྱེས་པ་གསུང་ཚིག་བརྟན་པ་དང་། །</p>
<p>དམ་པ་བཟང་པོ་དག་གིས་བསལ་དུ་གསོལ། །</p>
<p>ཚྭ་ཆུའི་རི་བོ་ལྟ་བུར་བརྟན་པའི་མགོན། །</p>
<p>རྫོགས་སངས་རྒྱས་རྣམས་བློ་བུར་འཛུམ་མི་སྟོན། །</p>
<p>བརྟན་པ་ཅི་སླད་འཛུམ་པ་སྟོན་མཛད་པ། །</p>
<p>སྐྱེ་བོ་ཕལ་ཆེ་འདི་དག་དེ་ཉན་འཚལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དེ་དེ་བཞིན་ཏེ། དེ་དེ་བཞིན་ནོ། །</p>
<p>ཀུན་དགའ་བོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་རྒྱུ་མེད་རྐྱེན་མེད་པར་འཛུམ་པ་མི་སྟོན་ཏེ། ཀུན་དགའ་བོ་སྨན་པའི་རྒྱལ་པོ་རྒྱུན་ཤེས་ཀྱི་བུ་ཉམས་ཤིང་ཆུད་ཟོས་པར་གྱུར་ཏེ། དེས་དེ་བཞིན་གཤེགས་པ་མང་པོས་བཀུར་བའི་གདུང་རྒྱུད་ནས་བཟུང་སྟེ་སྤྱོད་པ་སྐྱོན་མི་མངའ་བ་ལ་བྲན་མོའི་བུ་ཞེས་སྨྲས་སོ། །</p>
<p>དེ་དེང་ནས་ཞག་བདུན་ནས་ཁྲག་དྲོན་དུ་སྐྱུགས་ཏེ་དུས་བྱེད་པར་འགྱུར་ཏེ། ལུས་ཞིག་ནས་སེམས་ཅན་དམྱལ་བ་རྣམས་སུ་སྐྱེ་བར་འགྱུར་རོ། །</p>
<p>དགེ་སློང་དག་དེ་ལྟ་བས་ན་རྒྱུན་ཤེས་ཀྱི་བུའམ། རྒྱུན་ཤེས་ཀྱི་བུ་འདྲ་བ་ལ་བསྙེན་བཀུར་བྱེད་དུ་མ་གཞུག་ཅིག །གཞང་འབྲུམ་ཡང་གཅད་པར་མི་བྱའོ། །</p>
<p>འོན་ཀྱང་གཞང་འབྲུམ་གྱི་དཔྱད་ནི་རྣམ་པ་གཉིས་ཀྱིས་བྱ་སྟེ། གསང་སྔགས་དང་། སྨན་གྱིས་སོ། །</p>
<p>དགེ་སློང་གིས་གཞང་འབྲུམ་གཅོད་དམ། རྒྱུན་ཤེས་ཀྱི་བུའམ། རྒྱུན་ཤེས་ཀྱི་བུ་འདྲ་བ་ལ་བསྙེན་བཀུར་བྱེད་དུ་འཇུག་ན་འགལ་ཚབས་ཅན་དུ་འགྱུར་རོ། །</p>
<p>དགེ་སློང་དེ་རྒྱུན་ཤེས་ཀྱི་བུས་ཇི་ལྟར་གནོད་པ་དེ་ཉིད་ཀྱིས་དུས་ལས་འདས་པ་དེ་ལྟ་དེ་ལྟར་བྱས་སོ། །</p>
<p>དེ་ནས་བློན་པོ་དག་གིས་རྒྱལ་པོ་གསལ་རྒྱལ་ལ་སྨྲས་པ། ལྷ་རྒྱུན་ཤེས་ཀྱི་བུས་ནི་བཅོམ་ལྡན་འདས་ལ་ཡང་བྲན་མོའི་བུ་ཞེས་ཚིག་ཏུ་སྨྲས་ལ། དགེ་སློང་དེ་ཡང་ཇི་ལྟར་གནོད་པ་དེ་ཉིད་ཀྱིས་དུས་ལས་འདས་པ་དེ་ལྟ་དེ་ལྟར་བགྱིས་སོ། །</p>
<p>དེ་ནས་རྒྱལ་པོ་ཆེ་ཐང་དུ་ཁྲོས་ནས་བློན་པོ་རྣམས་ལ་བསྒོ་བ། ཤེས་ལྡན་དག་ངས་སྨན་པའི་རྒྱལ་པོ་རྒྱུན་ཤེས་ཀྱི་བུ་ཡོངས་སུ་བཏང་ཟིན་ཀྱིས་དེང་ཤིག །བློན་པོ་རྣམས་ཀྱིས་སྨྲས་པ། ལྷ་གུམ་ལགས་པ་དེ་དགུམ་ཅི་འཚལ། བཅོམ་ལྡན་འདས་ཉིད་ཀྱི་ཞག་བདུན་ན་ཁྲག་དྲོན་དུ་སྐྱུགས་ནས་དུས་བྱེད་པར་འགྱུར་ཏེ་ལུས་ཞིག་ནས་སེམས་ཅན་དམྱལ་བ་རྣམས་སུ་སྐྱེ་བར་འགྱུར་རོ་ཞེས་ལུང་བསྟན་ལགས་སོ། །</p>
<p>རྒྱལ་པོས་སྨྲས་པ། གལ་ཏེ་དེ་ལྟར་གྱུར་ན་ངའི་ཡུལ་ནས་སྤྱུགས་ཤིག །དེ་དག་གིས་དེ་སྤྱུགས་ནས་ཡུལ་གནས་བཅས་ཞེས་བྱ་བར་ཕྱིན་ནོ། །</p>
<p>ཡུལ་གནས་བཅས་ན་གནས་པའི་ལྷ་རྣམས་ཀྱིས་སྐྱེས་བུ་གཏི་མུག་གང་གི་ཕྱིར་ཁྱོད་ཁམས་གསུམ་གྱི་མགོན་པོ་ལ་བྲན་མོའི་བུའོ་ཞེས་ཚིག་ཏུ་སྨྲས་པ། ཁྱོད་འདིར་གནས་སུ་ག་ལ་རུང་ཞེས་མང་དུ་སྤྱོས་ནས་བསྐྲད་དོ། །</p>
<p>དེ་ནས་བཱ་རཱ་ཎ་སཱིར་སོང་ངོ་། །</p>
<p>དེ་ནས་ཀྱང་བསྐྲད་ནས་ཡངས་པ་ཅན་དུ་སོང་ངོ་། །</p>
<p>དེ་ནས་ཀྱང་བསྐྲད་ནས་ཡུལ་ཙམ་པར་སོང་ངོ་། །</p>
<p>དེ་ནས་ཀྱང་བསྐྲད་ནས་རྒྱལ་པོའི་ཁབ་ཏུ་སོང་ངོ་། །</p>
<p>དེ་ནས་ཀྱང་བསྐྲད་ནས་ཤིང་དྲུང་ཞིག་ན་གནས་སོ། །</p>
<p>དེ་ནས་ཀྱང་ཤིང་ལ་གནས་པའི་ལྷ་རྣམས་ཀྱིས་བསྐྲད་ནས། འབབ་ཆུ་དང་། མཚོ་དང་། མཚེའུ་དག་གི་འགྲམ་ཤིག་ཏུ་སོང་བ་དང་དེར་ཡང་སྐབས་མ་རྙེད་ནས་དེས་བསམ་པ། འཛམ་བུའི་གླིང་འདི་ན་རེ་ཞིག་ཝ་དག་གིས་ཀྱང་སྐབས་རྙེད་ན། བདག་གིས་སྐབས་ཤིང་དྲུང་དང་། མཚོ་དང་། མཚེའུ་དག་ན་ཡང་མེད་དོ་སྙམ་པ་དང་། དེ་ལ་གང་གིས་ན་ཁྲག་དྲོན་པོ་སྐྱུགས་ནས་དུས་ལས་འདས་པ་དེ་ལྟ་བུའི་ཀུན་ནས་དཀྲིས་པ་སྐྱེས་སོ། །</p>
<p>དུས་ལས་འདས་མ་ཐག་ཏུ་མནར་མེད་པའི་སེམས་ཅན་དམྱལ་བ་ཆེན་པོར་སྐྱེས་སོ། །</p>
<p>དེ་ནས་བཅོམ་ལྡན་འདས་ཀྱིས་བྱུང་བ་དེ་ལ་ཚིགས་སུ་བཅད་པ་དག་གསུངས་པ། མི་ཞིག་སྐྱེས་པར་གྱུར་པ་ཡི། །</p>
<p>ཁ་ནས་སྟ་རེའི་ཚིག་འབྱུང་སྟེ། །</p>
<p>ཉེས་པར་སྨྲ་བ་སྨྲ་ཚིག་དེས། །</p>
<p>བདག་ཉིད་ལ་ནི་གཅོད་པར་བྱེད། །</p>
<p>གང་ཞིག་སྨད་འོས་སྐྱེ་བོ་བསྔགས་བྱེད་ཅིང་། །</p>
<p>བསྔགས་འོས་སྐྱེ་བོ་རྣམ་པར་སྨོད་བྱེད་པ། །</p>
<p>དེ་ནི་ཁ་ཡི་ཉེས་པས་གང་གིས་ན། །</p>
<p>བདེ་བ་ཐོབ་མི་འགྱུར་བའི་ཉེས་པ་སོགས། །</p>
<p>འདིར་ནི་བརྒྱན་པོས་རང་གི་ནོར་ཡལ་བ། །</p>
<p>འདི་ནི་ཕུང་བ་ཅུང་ཟད་ཙམ་ཡིན་ཏེ། །</p>
<p>བདེ་གཤེགས་རྣམས་ལ་ཡིད་ཀྱིས་གདུག་བསམ་པ། །</p>
<p>གང་ཡིན་དེ་ནི་ཕུང་བ་ཆེན་པོ་ཡིན། །</p>
<p>འཕགས་ལ་གནོད་བྱེད་ལུས་དང་ངག་གིས་ལས། །</p>
<p>སྡིག་ཏོ་བྱས་ནས་ཆུ་བུར་རྡོལ་རྣམས་སུ། །</p>
<p>ལོ་འབུམ་དག་དང་ཆུ་བུར་ཅན་དུ་ལོ། །</p>
<p>བཞི་ཁྲི་ཆིག་སྟོང་གང་ཡིན་དམྱལ་དེར་འགྲོ།། །</p>
<p>།སངས་རྒྱས་བཅོམ་ལྡན་འདས་ཡུལ་ཀ་ཤི་ནས་ལྗོངས་རྒྱུ་ཞིང་གཤེགས་པ་ན་གྲོང་རྡལ་མཚམས་མ་བཅད་པ་གཞན་ཞིག་ཏུ་དགོངས་བཏབ་ནས་བཞུགས་སོ། །</p>
<p>དེ་ན་བཅོམ་ལྡན་འདས་རླུང་ནད་ཀྱི་སྙུན་གྱིས་ཐེབས་པར་གྱུར་ཏོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོ་འདི་སྙམ་དུ་སེམས་ཏེ། བཅོམ་ལྡན་འདས་ལ་བདག་གིས་རང་གི་བློས་ནི་རིམ་གྲོ་ལན་མང་དུ་བྱས་ན་སྨན་པ་ལ་ལན་འགའ་ཡང་མ་དྲིས་ཀྱིས། མ་ལ་བདག་གིས་ད་ནི་སྨན་པ་ལ་དྲིའོ་སྙམ་སྟེ། དེ་སྨན་པའི་དྲུང་དུ་སོང་ནས་བཞིན་བཟངས་བཅོམ་ལྡན་འདས་འདི་ལྟ་བུའི་སྙུན་གྱིས་ཐེབས་ཀྱིས་སྨན་སྟོན་ཅིག །དེས་སྨྲས་པ། འཕགས་པ་གྲུ་སུམ་ཆབ་མར་མང་པོ་སྩལ་པ་སྒྲོལ་ལ་གསོལ་ཅིག་དང་སྙུན་གདངས་པར་འགྱུར་རོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོ་རང་ཉིད་ཀྱིས་བྱས་ཏེ་བཙོས་ནས་བཅོམ་ལྡན་འདས་ལ་འབུལ་ལོ། །</p>
<p>སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་དུ་རྨེད་པ་ཡིན་པས། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་རྨས་པ། ཀུན་དགའ་བོ་འདི་ཅི་ཡིན། དེས་གསོལ་པ། བཙུན་པ་བདག་གིས་གློ་བ་ལ་བསམས་ན། བཅོམ་ལྡན་འདས་ལ་བདག་གིས་རང་གི་བློས་ནི་རིམ་གྲོ་ལན་མང་དུ་བགྱིས་ན་སྨན་པ་ལ་ལན་འགའ་ཡང་མ་དྲིས་ཀྱིས། མ་ལ་བདག་གིས་ད་ནི་སྨན་པ་ལ་དྲིའོ་སྙམ་བགྱིས་ནས་བདག་གིས་སྨན་པ་ལ་སྨྲས་ན་དེའི་མཆིད་ནས། གྲུ་སུམ་ཆབ་མར་མང་པོས་སྩལ་བ་སྒྲོལ་ལ་གསོལ་ཅིག་དང་སྙུན་གདངས་པར་འགྱུར་རོ་ཞེས་མཆི་ནས། དེ་ནས་བདག་གིས་བགྱིས་ཏེ་བསྒྲལ་བ་ལགས་སོ། །</p>
<p>ཀུན་དགའ་བོ་གང་དུ་བཙོས། མཚམས་ཀྱི་ནང་དུའོ། །</p>
<p>གང་དུ་གཞག །མཚམས་ཀྱི་ནང་དུའོ། །</p>
<p>སུས་བཙོས། བདག་གིས་མཚམས་ཀྱི་ནང་དུའོ། །</p>
<p>ཀུན་དགའ་བོ་མཚམས་ཀྱི་ནང་དུ་བཙོས་ལ་མཚམས་ཀྱི་ནང་དུ་ཞག་ཀྱང་ལོན་པ་ལོངས་སྤྱད་པར་མི་བྱའོ། །</p>
<p>མཚམས་ཀྱི་ནང་དུ་བཙོས་ལ་མཚམས་ཀྱི་ཕྱི་རོལ་དུ་ཞག་ལོན་པ་ཡང་ལོངས་སྤྱད་པར་མི་བྱའོ། །</p>
<p>མཚམས་ཀྱི་ཕྱི་རོལ་དུ་བཙོས་ལ་མཚམས་ཀྱི་ནང་དུ་ཞག་ལོན་པ་ཡང་ལོངས་སྤྱད་པར་མི་བྱའོ། །</p>
<p>མཚམས་ཀྱི་ཕྱི་རོལ་དུ་བཙོས་ལ་མཚམས་ཀྱི་ཕྱི་རོལ་དུ་ཞག་ལོན་ན་ལོངས་སྤྱད་པར་བྱའོ། །</p>
<p>ཀུན་དགའ་བོ་མཚམས་ཀྱི་ནང་ཡང་རུང་མཚམས་ཀྱི་ཕྱི་རོལ་ཡང་རུང་སྟེ་དགེ་སློང་གིས་བཙོས་པ་ནི་ཐམས་ཅད་ཀྱི་ཐམས་ཅད་དུ་ལོངས་སྤྱད་པར་མི་བྱའོ། །</p>
<p>བཅོམ་ལྡན་འདས་ཀྱིས་དགེ་སློང་གིས་བཙོས་པ་ཐམས་ཅད་ཀྱི་ཐམས་ཅད་དུ་ལོངས་སྤྱད་པར་མི་བྱའོ་ཞེས་གསུངས་པ་དང་། མཉན་ཡོད་ན་ཁྱིམ་བདག་གཞན་ཞིག་ཡོད་པ་དེ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་བཅོམ་ལྡན་འདས་ཀྱིས་ཁྱིམ་བདག་དེ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཞེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་དུའོ། །</p>
<p>དེ་ནས་ཁྱིམ་བདག་དེ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ་ཞེས་བྱ་བ་ནས་རྒྱས་པར་སྦྱར་ཏེ། ཇི་ཙམ་ན་སྤྱན་འདྲེན་གྱིས་དུས་ཚོད་གསོལ་བ། བཙུན་པ་གདུགས་ཚོད་ལགས་ན། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེ་ནས་དགེ་སློང་གི་དགེ་འདུན་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ནས་ཁྱིམ་བདག་དེའི་ཁྱིམ་ག་ལ་བ་དེར་དོང་ངོ་། །</p>
<p>བཅོམ་ལྡན་འདས་ནི་བསོད་སྙོམས་བཞེས་ནས་རྫས་ཀྱིས་བསྒྲུབས་པའི་ཁྱིམ་ན་བཞུགས་སོ། །</p>
<p>སངས་རྒྱས་བཅོམ་ལྡན་འདས་རྣམས་ནི་བསོད་སྙོམས་བཞེས་ནས་རྒྱུ་ལྔས་རྫས་ཀྱིས་བསྒྲུབས་པའི་ཁྱིམ་ན་བཞུགས་སོ། །</p>
<p>ལྔ་གང་ཞེ་ན། ནད་པ་ལ་གཟིགས་པར་བཞེད་པ་དང་། གནས་མལ་ལ་གཟིགས་པར་བཞེད་པ་དང་། ནང་དུ་ཡང་དག་འཇོག་ལ་བཞུགས་པར་བཞེད་པ་དང་། ལྷ་རྣམས་ལ་ཆོས་སྟོན་པར་བཞེད་པ་དང་། ཉན་ཐོས་རྣམས་འདུལ་བ་ལ་བསླབ་པའི་གཞི་བཅའ་བར་བཞེད་པ་ཡིན་ནོ། །</p>
<p>སྐབས་འདིར་ནི་བཅོམ་ལྡན་འདས་ཉན་ཐོས་རྣམས་འདུལ་བ་ལ་བསླབ་པའི་གཞི་བཅའ་བར་བཞེད་པས་བསོད་སྙོམས་བཞེས་ནས་རྫས་ཀྱིས་བསྒྲུབས་པའི་ཁྱིམ་ན་བཞུགས་སོ། །</p>
<p>ཚེ་དང་ལྡན་པ་ཀུན་དགའ་བོ་ནི་བཅོམ་ལྡན་འདས་ཀྱི་བསོད་སྙོམས་ནོད་པ་ཡིན་ཏེ། ཇི་ཙམ་ན་དེར་འབྲས་ཆན་མ་ཚོས་པ་ཞིག་ཕོག་པ་དང་། དེ་ནས་ཚེ་དང་ལྡན་པ་ཀུན་དགའ་བོ་འདི་སྙམ་དུ་སེམས་ཏེ། བཅོམ་ལྡན་འདས་སྙུན་གདངས་ནས་རིང་པོ་མ་ལོན་ལ་འབྲས་ཆན་འདི་ཡང་མ་ཚོས་པ་ཞིག་པས་འདི་གལ་ཏེ་ལོངས་སྤྱད་ན་སྙུན་སླར་ལྡང་བར་འགྱུར་སྲིད་ཀྱིས། བཅོམ་ལྡན་འདས་ཀྱིས་མ་གནང་ཡང་འདི་ཉིད་ཀྱིས་རྐྱེན་བྱས་ནས་གནང་བར་འགྱུར་བའི་གནས་དེ་ཡོད་དོ་སྙམ་ནས། དེས་ཆུ་སྣོད་བླངས་ཏེ་ཆུས་བཏབ་ནས་ཇི་སྲིད་ཚོས་པ་དེ་སྲིད་དུ་བཙོས་སོ། །</p>
<p>དེ་ནས་བཅོམ་ལྡན་འདས་ལ་གསོལ་ཏོ། །</p>
<p>སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་དུ་རྨེད་པ་ཡིན་པས། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་རྨས་པ། ཀུན་དགའ་བོ་ཅི་དགེ་འདུན་ཐམས་ཅད་ཀྱི་འབྲས་ཆན་ཡང་འདི་འདྲའམ། བཙུན་པ་མ་ལགས་ཏེ། འོན་ཀྱང་མ་དྲལ་བ་ལགས་སོ། །</p>
<p>འོ་ན་འདི་ག་ལས་འོངས། དེས་སྐབས་དེ་བཅོམ་ལྡན་འདས་ལ་རྒྱས་པར་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ལེགས་སོ་ལེགས་སོ། །</p>
<p>ངས་རྗེས་སུ་མ་གནང་བ་གང་ཡིན་པ་ཡང་ཁྱོད་ཀྱིས་ཤེས་སོ། །</p>
<p>དེ་ལྟ་བས་ན་རྗེས་སུ་གནང་སྟེ། དགེ་སློང་གིས་མཚོས་པ་བྱིན་ལེན་བྱོས་ལ་བཙོས་ཏེ་ལོངས་སྤྱད་པར་བྱའོ། །</p>
<p>བཅོམ་ལྡན་འདས་ཀྱིས་དགེ་སློང་གིས་མ་ཚོས་པ་བྱིན་ལེན་བྱོས་ལ་བཙོས་ཏེ་ལོངས་སྤྱད་པར་བྱའོ་ཞེས་གསུངས་པ་དང་། དྲུག་སྡེ་རྣམས་ཀྱིས་འབྲས་སྐམ་བྱིན་ལེན་བྱས་ཏེ་བཙོས་ནས་ལོངས་སྤྱད་པར་བརྩམས་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། འབྲས་ཆན་སུམ་ཆ་ཚོས་པ་བྱིན་ལེན་བྱོས་ལ་བཙོས་ཏེ་ལོངས་སྤྱད་པར་བྱའོ། །</p>
<p>ཚོད་མ་དང་། མེ་ཏོག་དང་། འབྲས་བུ་དང་། ཉ་དང་། ཤ་དག་ནི་ཁ་དོག་གྱུར་ནས་བྱིན་ལེན་བྱས་ཏེ་ལོངས་སྤྱད་པར་བྱའོ། །</p>
<p>འོ་མ་ལ་སོགས་པའི་རྫས་ཀྱི་ཁུ་བ་རྣམས་གང་གི་ཚེ་ལན་གཉིས་ལན་གསུམ་དུ་བསྐོལ་བར་གྱུར་པ་དེའི་ཚེ་བྱིན་ལེན་བྱས་ཏེ་བསྐོལ་ནས་སྤྱད་པར་བྱ་སྟེ། འདི་ལ་འགྱོད་པར་མི་བྱའོ། །</p>
<p>འདི་ལས་གཞན་དུ་ལོངས་སྤྱད་ན་འགལ་ཚབས་ཅན་དུ་འགྱུར་རོ།། །</p>
<p>།སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</p>
<p>དེའི་ཚེ་གྲོང་ཁྱེར་སློ་མ་ལྟ་བུ་ཞེས་བྱ་བ་ན་ཁྱིམ་བདག་འབྱོར་པ་ཞེས་བྱ་བ་ཕྱུག་པ་ནོར་མང་བ། ལོངས་སྤྱོད་ཆེ་བ། ཡོངས་སུ་བཟུང་བ་ཡངས་ཤིང་རྒྱ་ཆེ་བ། རྣམ་ཐོས་ཀྱི་བུའི་ནོར་དང་ལྡན་པ། རྣམ་ཐོས་ཀྱི་བུ་ལ་ནོར་གྱིས་འགྲན་པ་ཞིག་གནས་སོ། །</p>
<p>དེས་རིགས་མཉམ་པ་ལས་ཆུང་མ་བླངས་ནས། དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །</p>
<p>དེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་དུས་གཞན་ཞིག་ན་ཆུང་མ་ལ་སེམས་ཅན་ཞུགས་པར་གྱུར་ཏོ། །</p>
<p>དེ་ཟླ་བ་བརྒྱད་དམ་དགུ་འདས་ནས་ཁྱེའུ་གཟུགས་བཟང་བ། མཛེས་པ། བལྟ་ན་སྡུག་པ་ཞིག་བཙས་ནས། དེ་ཉི་མ་བདུན་གསུམ་ཉི་ཤུ་གཅིག་ཏུ་བཙས་སྟོན་རྒྱ་ཆེར་བྱས་ནས་མིང་འདོགས་པར་བྱེད་དེ། ཁྱེའུ་འདིའི་མིང་ཅིར་གདགས། ཉེ་དུ་རྣམས་ཀྱིས་སྨྲས་པ། ཁྱེའུ་འདི་ཁྱིམ་བདག་འབྱོར་པའི་བུ་ཡིན་པས། དེ་ལྟ་བས་ན་ཁྱེའུའི་མིང་འབྱོར་ལེན་ཞེས་གདགས་སོ་ཞེས་ཁྱེའུ་དེའི་མིང་འབྱོར་ལེན་ཞེས་བྱ་བར་བཏགས་སོ། །</p>
<p>ཡང་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཁྱེའུ་ཞིག་བཙས་ཏེ། དེའི་མིང་ནི་འབྱོར་སྐྱོབ་ཅེས་བྱ་བར་བཏགས་སོ། །</p>
<p>ཡང་དེའི་ཁྱེའུ་ཞིག་བཙས་ཏེ། དེའི་མིང་ནི་འབྱོར་དགའ་ཞེས་བྱ་བར་བཏགས་སོ། །</p>
<p>ཇི་ཙམ་ན་དུས་གཞན་ཞིག་ན་ཁྱིམ་བདག་འབྱོར་པ་ནད་ཀྱིས་བཏབ་པར་གྱུར་ནས་དེ་ཤིན་ཏུ་ཚིག་རྩུབ་མོར་སྨྲ་སྟེ། དེས་ན་ཆུང་མ་དང་བུས་ཀྱང་ཡལ་བར་བོར་རོ། །</p>
<p>དེའི་མངག་གཞུག་བྱེད་པའི་བུ་མོ་ཞིག་ཡོད་པ་དེས་བསམས་པ། བདག་གི་ཇོ་བོས་ཐབས་བརྒྱ་སྟོང་དུ་མས་ལོངས་སྤྱོད་རྣམས་བསགས་ན། དེ་ད་ནད་ཀྱིས་ཐེབས་པར་གྱུར་པ་དང་ཆུང་མ་དང་བུས་ཀྱང་ཡལ་བར་བོར་ན། བདག་གི་རྗེ་བོ་ཡལ་བར་དོར་བ་ནི་བདག་ལ་རིགས་པ་མ་ཡིན་ནོ་སྙམ་ནས་དེས་སྨན་པའི་དྲུང་དུ་སོང་སྟེ། ཇོ་བོ་ཁྱོད་ཀྱིས་ཁྱིམ་བདག་འབྱོར་པ་མཁྱེན་ཏམ། ཤེས་སོ། །</p>
<p>དེ་ཅི་བྱ། དེ་འདི་འདྲ་བའི་བྲོ་ནད་ཅིག་གིས་ཐེབས་ཏེ། དེ་ཆུང་མ་དང་བུས་ཀྱང་ཡལ་བར་བོར་ན་དེའི་སྨན་སྟོན་ཅིག །དེས་སྨྲས་པ། ཆུང་མ་དང་བུ་དག་གིས་ཀྱང་ཡལ་བར་བོར་རོ་ཞེས་ཁྱོད་ཉིད་ཟེར་ན། འོ་ན་དེ་ལ་སུ་ཞིག་རིམ་གྲོ་བྱེད། དེའི་རིམ་གྲོ་བདག་གིས་བགྱི་མོད་ཀྱི་ཁྱོད་ཀྱིས་ཅི་ནས་སྨན་རིན་ཆུང་བ་ཞིག་སྟོན་ཅིག །དེས་དེའི་སྨན་ནི་འདི་ཡིན་ནོ་ཞེས་བསྟན་ཏོ། །</p>
<p>དེ་ནས་དེས་བདག་རང་གི་རྒྱགས་ལས་ཀྱང་ཅུང་ཟད་སྦྱར། ཁྱིམ་དེ་ཉིད་ནས་ཀྱང་ཅུང་ཟད་བརྐུས་ནས་རིམ་གྲོ་བྱས་ཏེ་དེ་སོས་པར་གྱུར་ཏོ། །</p>
<p>དེས་བསམས་པ་བདག་ནི་ཆུང་མ་དང་བུས་ཀྱང་ཡལ་བར་བོར་ཏེ་འདི་ལྟར་བདག་གསོན་པོར་གྱུར་པ་ནི་བུ་མོ་འདིའི་མཐུ་ཡིན་གྱིས། འདི་ལ་ཕན་གདགས་པར་བྱའོ་སྙམ་ནས་དེས་དེ་ལ་སྨྲས་པ། བུ་མོ་ཁོ་བོ་ནི་ཆུང་མ་དང་བུས་ཀྱང་ཡལ་བར་བོར་བ་ལས། ཁོ་བོ་ཅུང་ཟད་ཅིག་གསོན་པ་དེ་ཐམས་ཅད་ནི་ཁྱོད་ཀྱི་དྲིན་ཡིན་ན། ཁྱོད་མཆོག་ཅི་འདོད་པ་སྦྱིན་གྱིས་སྨྲོས་ཤིག །གལ་ཏེ་ཇོ་བོ་བདག་ཁྱོད་ཀྱི་ཐུགས་སུ་འཐད་པར་གྱུར་ན་བདག་ཁྱོད་དང་ལྷན་ཅིག་འགྲོགས་པར་འཚལ་ལོ། །</p>
<p>དེས་སྨྲས་པ། ང་དང་ཁྱོད་ལྷན་ཅིག་འགྲོགས་པས་ཅི་བྱས་ཀཱར་ཥཱ་པ་ཎ་ལྔ་བརྒྱ་བྱིན་ལ་བྲན་ལས་དབྱུང་བར་བྱའོ། །</p>
<p>དེས་སྨྲས་པ། ཇོ་བོ་བདག་རྒྱངས་བཀུམ་པར་མཆིས་ཀྱང་བྲན་མོ་ཁོ་ན་ལགས་པར་བས་ཀྱིས། གལ་ཏེ་རྗེའི་སྲས་ཁྱོད་དང་ལྷན་ཅིག་འགྲོགས་ན་དེ་ལྟ་ན་བྲན་མོར་མི་འགྱུར་ལགས་སོ། །</p>
<p>དེས་གལ་གྱིས་འཆུ་བར་ཤེས་ནས་སྨྲས་པ། བུ་མོ་གང་གི་ཚེ་རུང་ཞིང་ཟླ་མཚན་དང་ལྡན་པར་གྱུར་པ་དེའི་ཚེ་ཁོ་བོ་ལ་སྦྲོན་ཅིག །དེས་དུས་གཞན་ཞིག་ན་རུང་ཞིང་ཟླ་མཚན་དང་ལྡན་པར་གྱུར་ནས་དེས་དེ་ལ་སྦྲན་ཏོ། །</p>
<p>དེ་ནས་ཁྱིམ་བདག་འབྱོར་པ་དང་དེ་གཉིས་ལྷན་ཅིག་དགའ་མགུར་སྤྱད་པས་དེ་སེམས་ཅན་དང་ལྡན་པར་གྱུར་ཏོ། །</p>
<p>གང་གི་ཉི་མ་ལ་སེམས་ཅན་ཞུགས་པར་གྱུར་པའི་ཉི་མ་དེ་ཁོ་ན་ནས་བཟུང་ནས་ཁྱིམ་བདག་འབྱོར་པའི་ནོར་ཐམས་ཅད་དང་། ལས་ཀྱི་མཐའ་ཐམས་ཅད་ཡོངས་སུ་རྫོགས་པར་གྱུར་ཏོ། །</p>
<p>དེ་ཟླ་བ་བརྒྱད་དམ་དགུ་འདས་ནས་ཁྱེའུ་གཟུགས་བཟང་བ། མཛེས་པ། བལྟ་ན་སྡུག་པ། མདོག་གསེར་འདྲ་བ། མགོ་གདུགས་ལྟར་འདུག་པ། ལག་པ་རིང་བ། འཕྲལ་བའི་དབྱེས་ཆེ་བ། སྨིན་མ་འཇར་བ། སྣའི་གཟངས་མཐོ་བ། ཡན་ལག་དང་ཉིང་ལག་ཐམས་ཅད་དང་ལྡན་པ་ཞིག་བཙས་སོ། །</p>
<p>དེ་བཙས་ནས་ལྷག་པར་ཁྱིམ་བདག་འབྱོར་པའི་དགོས་པ་ཐམས་ཅད་དང་། ལས་ཀྱི་མཐའ་ཐམས་ཅད་ཡོངས་སུ་རྫོགས་པར་གྱུར་ཏོ། །</p>
<p>དེ་ཉི་མ་བདུན་གསུམ་ཉི་ཤུ་གཅིག་ཏུ་བཙས་པའི་བཙས་སྟོན་རྒྱ་ཆེར་བྱས་ནས་མིང་འདོགས་པར་བྱེད་དེ་ཞེས་བྱ་བ་ནས། གང་པོ་ཞེས་བྱ་བར་གདགས་སོ་ཞེས་དེའི་མིང་གང་པོ་ཞེས་བཏགས་སོ་ཞེས་བྱ་བའི་བར་གོང་མ་བཞིན་ནོ། །</p>
<p>ཁྱེའུ་གང་པོ་མ་མ་བརྒྱད་ལ་རྗེས་སུ་གཏད་དེ། དྲི་མ་ཕྱི་བའི་མ་མ་གཉིས་དང་ཞེས་བྱ་བ་ནས་རྒྱས་པར་སྦྱར་ཏེ། རྫིང་ན་གནས་པའི་པད་མ་བཞིན་དུ་མྱུར་དུ་སྐྱེད་པར་བྱེད་དོ་ཞེས་བྱ་བའི་བར་དུའོ། །</p>
<p>དེ་ཆེན་པོར་གྱུར་པ་དེའི་ཚེ་ཡི་གེ་དང་། རྩིས་དང་། གྲངས་དང་། ལག་རྩིས་དང་། དབྱུང་བ་དང་། གཞུག་པ་དང་། གཞག་པ་ལ་ཉེ་བར་ཞུགས་ཤིང་བརྟག་པ་བརྒྱད་པོ་གཞི་བརྟག་པ་དང་། རས་བརྟག་པ་དང་། རིན་པོ་ཆེ་བརྟག་པ་དང་། ཤིང་བརྟག་པ་དང་། གླང་པོ་ཆེ་བརྟག་པ་དང་། རྟ་བརྟག་པ་དང་། གཞོན་ནུ་བརྟག་པ་དང་། གཞོན་ནུ་མ་བརྟག་པ་ལ་ཤིན་ཏུ་བྱང་ཞིང་། བརྟག་པ་གཞན་ཡང་བྱེད་པ་དང་། ཀློག་པ་ལ་མཁས་པ་དང་། སྤྱོད་པ་གསལ་བར་གྱུར་ཏོ། །</p>
<p>དེ་ནས་ཁྱིམ་བདག་འབྱོར་པས་འབྱོར་ལེན་ལ་སོགས་པ་བུ་རྣམས་རིམ་བཞིན་དུ་ཁྱིམ་ཕུབ་པ་དང་། དེ་དག་ཆུང་མ་ལ་ལྷག་པར་ཆགས་པས་འཚོ་ནམ་ཡལ་བར་བོར་ཏེ་འཇོ་སྒེག་ལྷུར་ལེན་ཅིང་འཁོད་དོ། །</p>
<p>དེ་ནས་ཁྱིམ་བདག་འབྱོར་པ་ལག་པ་ལ་འགྲམ་པ་གཏད་ནས་སེམས་ཁོང་དུ་ཆུད་ཅིང་འདུག་པ་དེ་བུ་རྣམས་ཀྱིས་མཐོང་ནས་དྲིས་པ། ཡབ་ཁྱོད་ཅིའི་སླད་དུ་ཕྱག་ལ་ཞལ་གཏད་ནས་སེམས་ཁོང་དུ་ཆུད་ཅིང་བཞུགས། དེས་སྨྲས་པ། བུ་དག་ང་ནི་ཇི་སྲིད་གསེར་འབུམ་མ་རྙེད་པ་དེ་སྲིད་དུ་ཁྱིམ་མ་ཕུབ་བོ། །</p>
<p>ཁྱེད་ཅག་འཚོ་ནམ་ཡལ་བར་བོར་ནས་ཆུང་མ་ལ་ལྷག་པར་ཆགས་པས་འཇོ་སྒེག་ལྷུར་ལེན་ཅིང་འཁོད་དེ། ང་ཤི་ནས་ཁྱིམ་མྱ་ངན་གྱིས་གང་བར་འགྱུར་ན་ཇི་ལྟར་སེམས་ཁོང་དུ་ཆུད་པར་མི་འགྱུར། འབྱོར་ལེན་གྱིས་རིན་པོ་ཆེའི་རྣ་རྒྱན་ཐོགས་པ་བཀྲོལ་ནས་ཤིང་གི་རྣ་རྒྱན་གཅིག་བཏགས་ཏེ་བདག་གིས་ཇི་སྲིད་གསེར་འབུམ་མ་གྲུབ་པ་དེ་སྲིད་དུ་རིན་པོ་ཆེའི་རྣ་རྒྱན་གདགས་པར་མི་བྱའོ་ཞེས་དམ་བཅས་སོ། །</p>
<p>གཅིག་གིས་ནི་རྒྱ་སྐེགས་ཀྱི་རྣ་རྒྱན་ནོ། །</p>
<p>གཅིག་གིས་ནི་ཞ་ཉེའི་རྣ་རྒྱན་ནོ། །</p>
<p>དེ་དག་མིང་འབྱོར་ལེན་དང་། འབྱོར་སྐྱོབ་དང་། འབྱོར་དགའ་ཞེས་བྱ་བ་གང་ཡིན་པ་དེ་དག་ནུབ་པར་གྱུར་ནས་ཤིང་གི་རྣ་རྒྱན་ཅན། རྒྱ་སྐེགས་ཀྱི་རྣ་རྒྱན་ཅན། ཞ་ཉེའི་རྣ་རྒྱན་ཅན་ཞེས་བྱ་བར་མིང་གྲགས་སོ། །</p>
<p>དེ་རྣམས་ཟོང་ཐོགས་ཏེ་རྒྱ་མཚོ་ཆེན་པོར་དོང་བ་དང་། གང་པོས་སྨྲས་པ། ཡབ་བདག་ཀྱང་རྒྱ་མཚོ་ཆེན་པོར་མཆིའོ། །</p>
<p>དེས་སྨྲས་པ། བུ་ཁྱོད་བུས་པ་ཡིན་གྱིས་འདི་ཉིད་དུ་འདུག་ལ་ཚོང་ཁང་གི་བྱ་བ་དག་བྱོས་ཤིག་ཅེས་དེ་ཉིད་དུ་འདུག་གོ། །</p>
<p>དེ་རྣམས་ཀྱིས་ཀྱང་གྲུ་བོ་ཆེ་གྲུབ་ནས་ལྷགས་ཏེ་ལམ་གྱིས་དུབ་པ་དག་ངལ་བསོ་ནས་སྨྲས་པ། ཡབ་བདག་ཅག་གི་ཟོང་འདི་བརྩིར་གསོལ། བརྩིས་ནས་རེ་རེས་ཀྱང་གསེར་འབུམ་འབུམ་རྙེད་པར་གྱུར་ཏོ། །</p>
<p>གང་པོས་ཀྱང་དེ་ཉིད་དུ་ཆོས་དང་མཐུན་པས་བསྒྱུར་བས་གསེར་འབུམ་ལྷ་གཅིག་རྙེད་ནས་གང་པོས་ཀྱང་ཕའི་རྐང་པ་གཉིས་ལ་གཏུགས་ནས་སྨྲས་པ། ཡབ་བདག་གི་ཚོང་ཁང་ནས་བསྒྱུར་བའི་རྫས་ཀྱང་བརྩིར་གསོལ། དེས་སྨྲས་པ། བུ་ཁྱོད་འདི་ཉིད་ན་འདུག་འདུག་ན་ཁྱོད་ལ་ཅི་ཞིག་བརྩིར་ཡོད། དེས་སྨྲས་པ། ཡབ་འོན་ཀྱང་བརྩིར་གསོལ། མཁྱེན་པར་འགྱུར་རོ། །</p>
<p>བརྩིས་ན་གང་ཡང་རིགས་པས་བསྒྲུབས་པ་གསེར་བཞི་པོ་ཉིད་མ་གཏོགས་པ་གསེར་འབུམ་ལྷག་ཅིག་བྱུང་ངོ་། །</p>
<p>ཁྱིམ་བདག་འབྱོར་པ་དགའ་བ་དང་ཡིད་བདེ་བ་སྐྱེས་ཏེ་བསམས་པ། སེམས་ཅན་འདི་ནི་བསོད་ནམས་ཀྱི་མཐུ་ཆེན་པོ་དང་ལྡན་པ་ཞིག་ལྟ་སྟེ། འདིས་འདི་ཉིད་ན་འདུག་བཞིན་གསེར་འབུམ་རྙེད་ཅིག་གྲུབ་བོ་སྙམ་མོ། །</p>
<p>ཇི་ཙམ་དུས་གཞན་ཞིག་ན་ཁྱིམ་བདག་འབྱོར་པ་ནད་ཀྱིས་བཏབ་པར་གྱུར་ནས་དེས་བསམས་པ་བདག་ཤི་བ་དང་འདི་དག་འབྱེ་བར་འགྱུར་གྱིས་ཐབས་ཤིག་བཤམ་པར་བྱའོ་སྙམ་ནས་དེས་དེ་དག་ལ་སྨྲས་པ། བུ་དག་ཤིང་སྐམ་པོ་དག་སྟ་གོན་གྱིས་ཤིག །དེ་རྣམས་ཀྱིས་ཤིང་དག་སྟ་གོན་བྱས་པ་དང་། དེས་སྨྲས་པ། མེ་བུས་ཤིག །དེ་རྣམས་ཀྱིས་མེ་བུས་པ་དང་། དེས་སྨྲས་པ། མགལ་པ་རེ་རེ་ནས་ཕྱུང་ཤིག །དེ་རྣམས་ཀྱིས་མགལ་པ་རེ་རེ་ནས་ཕྱུང་བ་དང་། མེ་དེ་ཤི་བར་གྱུར་ཏོ། །</p>
<p>དེས་སྨྲས་པ། བུ་དག་ཁྱེད་ཀྱིས་མཐོང་ངམ། ཡབ་མཐོང་ལགས་སོ། །</p>
<p>དེས་ཚིགས་སུ་བཅད་པ་དག་སྨྲས་པ། མགལ་པ་ཚོགས་པས་མེ་འབར་ལྟར། །</p>
<p>སྤུན་ཚོགས་པ་ཡང་དེ་བཞིན་ནོ། །</p>
<p>མགལ་པ་ཕྲལ་ན་ཤི་གྱུར་པ། །</p>
<p>མི་རྣམས་ཀྱང་ནི་དེ་དང་འདྲ། །</p>
<p>བུ་དག་ང་ཤི་ནས་ཁྱེད་ཅག་གིས་བུད་མེད་ཀྱི་ཚིག་མཉན་པར་མི་བྱའོ། །</p>
<p>བུད་མེད་ཀྱིས་ནི་བཟའ་དག་འབྱེད། །</p>
<p>སྡར་མ་རྣམས་ནི་ངག་གིས་འབྱེད། །</p>
<p>ངན་ལ་སྨྲས་པས་གསང་ཚིག་འཕེལ། །</p>
<p>འདོད་པ་ཡིས་ནི་མཛའ་བཤེས་འབྱེད། །</p>
<p>དེ་དག་གཞན་ནི་དོང་ངོ་། །</p>
<p>འབྱོར་ལེན་དེ་ཉིད་ན་འདུག་པ་དང་དེས་དེ་ལ་སྨྲས་པ། བུ་ཁྱོད་ཀྱིས་ཇི་ལྟར་གྱུར་ཀྱང་གང་པོ་གཏང་བར་མི་བྱ་སྟེ། སེམས་ཅན་འདི་ནི་བསོད་ནམས་ཀྱི་མཐུ་ཆེན་པོ་དང་ལྡན་པ་ཡིན་ནོ་ཞེས་བསྒོ་སྟེ། བསགས་པ་ཀུན་གྱི་མཐའ་ཟད་ཅིང་། །</p>
<p>མཐོན་པོ་རྣམས་ཀྱི་མཐའ་ལྟུང་གྱུར། །</p>
<p>ཕྲད་པའི་མཐའ་ནི་འབྲལ་བ་སྟེ། །</p>
<p>གསོན་པའི་མཐའ་ནི་འཆི་བ་ཡིན། །</p>
<p>ཞེས་སྨྲས་ནས་དུས་ཀྱི་ཆོས་དང་ལྡན་པར་གྱུར་ཏོ། །</p>
<p>དེ་རྣམས་ཀྱིས་དེ་རས་སྔོན་པོ་དང་། སེར་པོ་དང་། དམར་པོ་དང་། དཀར་པོ་རྣམས་ཀྱིས་ཁྱོགས་བརྒྱན་ཏེ་བཀུར་སྟི་ཆེར་བྱས་ནས་དུར་ཁྲོད་དུ་ཁྱེར་ཏེ་བསྲེགས་སོ། །</p>
<p>དེ་ནས་མྱ་ངན་བསང་བ་བྱས་ནས་སྨྲས་པ། གང་གི་ཚེ་བདག་ཅག་གི་ཕ་གསོན་པ་དེའི་ཚེ་ནི་སྲོག་དེ་ལ་རག་ལས་ན་ད་དེ་དུས་ལས་འདས་ན། གལ་ཏེ་དེ་འཚོ་ནམ་ཡལ་བར་བོར་ཏེ་འདུག་ན་ཁྱིམ་ཞིག་པར་འགྱུར་ཞིང་ཉེ་དུ་རྣམས་ཀྱིས་ཀྱང་དཔྱས་པར་འགྱུར་གྱིས། མ་ལ་བདག་ཅག་ཟོང་ཐོགས་ཏེ་ཡུལ་གཞན་དུ་འདོང་ངོ་། །</p>
<p>གང་པོས་སྨྲས་པ། གལ་ཏེ་དེ་ལྟར་ན་བདག་ཀྱང་མཆིའོ། །</p>
<p>དེ་རྣམས་ཀྱིས་སྨྲས་པ། ཁྱོད་འདི་ཉིད་དུ་འདུག་ལ་ཚོང་ཁང་གི་བྱ་བ་དག་བྱོས་ཤིག །ཁོ་བོ་ཅག་ཁོ་ན་འདོང་ངོ་ཞེས་དེ་རྣམས་ཀྱིས་ཟོང་ཁྱེར་ཏེ་ཡུལ་གཞན་དུ་དོང་ངོ་།། །</p>
<p>།འདུལ་བ་གཞི། བམ་པོ་ཉི་ཤུ་བཞི་པ། གང་པོ་ལ་ནི་དགོས་པ་ཐམས་ཅད་གཏད་ནས་དེ་ཉིད་ན་གནས་སོ། །</p>
<p>ཆོས་ཉིད་ཀྱིས་ཕྱུག་པོའི་ཁྱིམ་དག་ན་ཉིན་རེ་ཞིང་འགོད་པ་འབོག་པ་ཡིན་པས། དེ་དག་གི་ཆུང་མས་བྲན་མོ་དེ་དག་མངགས་ཏེ་འགོད་པ་ནོད་དུ་བཏང་བ་ལས་གང་པོ་ཚོང་པ་དང་། ཚོང་དཔོན་དང་། དེད་དཔོན་དང་། གཞན་ཡང་རྗེས་སུ་འཚོ་བ་དག་གིས་ཡོངས་སུ་བསྐོར་ཅིང་འདུག་སྟེ་དེ་དག་གིས་སྐབས་མ་རྙེད་དོ། །</p>
<p>ཇི་ཙམ་ན་དེ་དག་ལངས་ཏེ་དོང་བར་གྱུར་པ་དེའི་ཚེ་དེ་དག་ལ་ཉིན་བར་གྱི་འགོད་པ་ཕོག་གོ། །</p>
<p>བུ་མོ་དེ་དག་རིང་ཞིག་ལོན་ཏེ་འོངས་པ་དང་། ཀྱེ་མ་བུ་མོ་ཁྱེད་ཅག་རིང་ཞིག་ཅི་ཐོགས་ཞེས་སྤྱོས་པས་དེ་དག་གིས་སྨྲས་པ། གང་པོ་ཚོང་པ་དང་། ཚོང་དཔོན་དང་། དེད་དཔོན་དང་། གཞན་ཡང་རྗེས་སུ་འཚོ་བ་དག་གིས་ཡོངས་སུ་བསྐོར་ནས་ཉི་མའི་འོད་ཟེར་ལྟ་བུར་གཟི་བརྗིད་འབར་ཞིང་བཞུགས་ཏེ། གང་གི་ཚེ་དེ་དག་ལངས་ཏེ་མཆིས་པ་དེའི་ཚེ་ཕོག་གོ། །</p>
<p>དེ་དག་གིས་སྨྲས་པ། གང་དག་གིས་ཁྱིམ་ན་བྲན་མོའི་བུ་དག་དབང་ཕྱུག་ལ་དབང་བྱེད་པ་དེ་དག་ལ་ཡོང་ཡང་དེ་ལྟར་འགྱུར་རོ། །</p>
<p>འབྱོར་ལེན་གྱི་ཆུང་མས་བྲན་མོ་ལ་སྨྲས་པ། རིང་མོ་ཞིག་ཏུ་ཅིའི་ཕྱིར་ཐོགས། དེས་སྐབས་དེ་རྒྱས་པར་སྨྲས་པ་དང་། དེས་སྨྲས་པ། ཁྱོད་འོར་ཆེའོ། །</p>
<p>ཁྱོད་ཀྱིས་དུས་ཤེས་པར་བྱོས་ལ་སོང་ཤིག །དེས་དུས་ཤེས་པར་བྱས་ནས་སོང་བ་དང་མྱུར་དུ་ཐོབ་བོ། །</p>
<p>གཞན་དག་ནི་རིང་དུ་ཐོགས་པར་གྱུར་ནས་དེ་དག་གིས་དེ་ལ་དྲིས་པ། ཁྱོད་ནི་ཅི་སྟེ་མྱུར་པར་འཁོར། དེས་ཐམས་ཅད་སྨྲས་ནས་དེ་དག་ཀྱང་དེ་དང་ལྷན་ཅིག་འདོང་བར་བརྩམས་སོ། །</p>
<p>གང་པོ་ཡང་ཚོང་པ་དང་། ཚོང་དཔོན་དང་། དེད་དཔོན་དང་། གཞན་ཡང་རྗེས་སུ་འཚོ་བ་རྣམས་ཀྱིས་ཡོངས་སུ་བསྐོར་ཅིང་འདུག་པ་ལས་དེ་དག་ཀྱང་དོང་ནས། དེས་དེ་ལ་ཉིན་པར་གྱི་འགོད་པ་ཕོག་གོ། །</p>
<p>དེ་དག་གིས་ཀྱང་མྱུར་དུ་ཐོབ་བོ། །</p>
<p>དེ་དག་གི་ཇོ་མོ་དག་གིས་སྨྲས་པ། ད་མྱུར་དུ་འཁོར་བ་འདི་ལ་རྒྱུ་ཅི་ཡོད། དེ་དག་གིས་སྨྲས་པ། ཇོ་མོ་ཐུ་མོ་སྙུན་མི་མངའ་བར་གྱུར་ཅིག །དེའི་ཚེ་གང་གི་བྲན་མོ་མཆིས་པ་དེའི་ཚེ་ཕོག་ལགས་གྱིས་བདག་ཅག་དེ་དག་དང་འགྲོགས་ཏེ་མཆིའོ། །</p>
<p>དེ་དག་མི་བཟོད་པ་སྐྱེས་ནས་སྨྲས་པ། གང་དག་གི་ཁྱིམ་ན་བྲན་མོའི་བུ་དག་དབང་ཕྱུག་ལ་དབང་བྱེད་པ་དེ་དག་ལ་ཡོང་ཡང་དེ་ལྟར་འགྱུར་རོ། །</p>
<p>ཇི་ཙམ་དུས་གཞན་ཞིག་ན་འབྱོར་ལེན་དང་། འབྱོར་སྐྱོབ་དང་། འབྱོར་དགའ་རྣམས་ལྷན་ཅིག་ཏུ་དགའ་ཞིང་མཐུན་པས་རྒྱ་མཚོ་ཆེན་པོ་ནས་གྲུ་བོ་ཆེ་གྲུབ་སྟེ་འོངས་སོ། །</p>
<p>འབྱོར་ལེན་གྱིས་ཆུང་མ་ལ་དྲིས་པ། བཟང་མོ་གང་པོས་ཁྱོད་ལེགས་པར་བསྐྱངས་སམ། དེས་སྨྲས་པ། ཇི་ལྟར་མིང་པོ་འམ། བུས་བགྱི་བ་བཞིན་དུ་ལེགས་པར་བགྱིས་སོ། །</p>
<p>གཞན་དག་ལ་ཁྱིམ་ཐབ་དག་དག་གིས་སྨྲས་པ་དང་དེ་དག་གིས་སྨྲས་པ། གང་དག་གིས་ཁྱིམ་ན་བྲན་མོའི་བུ་དབང་ཕྱུག་ལ་དབང་བགྱིད་པ་དེ་དག་ལ་ཡོང་ཡང་དེ་ལྟར་འགྱུར་ལགས་སོ། །</p>
<p>དེ་དག་གིས་བསམས་པ། བུད་མེད་དག་ནི་མཛའ་བཤེས་ཀྱི་དབྱེན་དུ་འགྱུར་རོ་སྙམ་མོ། །</p>
<p>ཇི་ཙམ་དུས་གཞན་ཞིག་ན་ཀ་ཤི་ཀའི་རས་ཀྱི་ཚོང་ཁང་གི་སྒོ་ཕྱེ་མ་ཐག་ཏུ་འབྱོར་ལེན་གྱི་བུ་འོངས་ནས་གང་པོས་དེ་ལ་ཀ་ཤི་ཀའི་རས་ཡུག་གཅིག་བསྐོན་ནོ། །</p>
<p>མནའ་མ་དག་གིས་མཐོང་ནས་སྨྲས་པ། བུ་འདི་སུས་བྱིན། དེས་སྨྲས་པ། ཁུ་གུས་བྱིན་ནོ། །</p>
<p>གཞན་དག་གིས་མཐོང་ནས་ཀྱང་རང་རང་གི་བུ་བཏང་བ་དང་། ཀ་ཤི་ཀའི་རས་ཀྱི་ཚོང་ཁང་གི་སྒོ་ནི་བཅད། རས་སྦོམ་པོ་དག་ཡོད་པའི་ཚོང་ཁང་གི་སྒོ་ཕྱེ་བ་ལ་དེ་དག་ཀྱང་མ་སྟེས་ཏེ། ཕྱིན་ནས་དེ་དག་ལ་གང་པོས་རས་སྦོམ་པོ་དག་བསྐོན་ནོ། །</p>
<p>དེ་དག་གིས་མཐོང་ནས་ཁྱིམ་ཐབ་དག་ལ་སྨྲས་པ། ཁྱེད་ཅག་གིས་གཟིགས་སམ། ཁ་ཅིག་ལ་ནི་ཀ་ཤི་ཀའི་རས་ཡུག་སྩལ་ལ། ཁ་ཅིག་ལ་ནི་རས་སྦོམ་པོ་དག་གོ། །</p>
<p>དེ་དག་གིས་ལན་བཏབ་པ། ཅིག་གདོན་མི་ཟ་བར་འདི་ལྟར་ཀ་ཤི་ཀའི་ཚོང་ཁང་གི་རས་ཀྱི་སྒོ་ནི་བཅད་ལ། རས་སྦོམ་པོའི་སྒོ་བྱེ་བ་ལ་བབ་པ་ཞིག་མ་ཡིན་གྲང་། དེ་དག་གིས་སྨྲས་པ། ད་དུང་ཡང་བརྟག་པར་བགྱིའོ། །</p>
<p>ཇི་ཙམ་དུས་གཞན་ཞིག་ན་ཤ་ཁ་རའི་ཚོང་ཁང་གི་སྒོ་ཕྱེ་བ་ན་འབྱོར་ལེན་གྱི་བུ་འོངས་ནས་དེས་ཤ་ཁ་ར་ཕོར་བུ་གང་ཐོབ་སྟེ། དེས་དེ་ཁྱེར་ནས་ཁྱིམ་དུ་སོང་བ་དང་མནའ་མ་དག་གིས་མཐོང་ནས་སྨྲས་པ། བུ་འདི་སུས་བྱིན། དེས་སྨྲས་པ། ཁུ་གུས་བྱིན་ནོ། །</p>
<p>དེ་དག་གིས་ཀྱང་རང་རང་གི་བུ་བཏང་བ་དང་། ཤ་ཁ་རའི་ཚོང་ཁང་གི་སྒོ་ནི་བཅད། བུ་རམ་གྱི་ཚོང་ཁང་གི་སྒོ་ཕྱེ་བ་དང་། དེ་དག་ཀྱང་མ་སྟེས་ཏེ། བུ་རམ་གྱི་ཚོང་ཁང་གི་སྒོ་བྱེ་བའི་ཁར་འོངས་ནས་དེ་དག་གིས་བུ་རམ་ཞིག་ཐོབ་བོ། །</p>
<p>དེ་དག་གིས་སྨྲས་པ། ཁྱེད་ཀྱིས་གཟིགས་སམ། གཅིག་ལ་ནི་ཤ་ཁ་ར་སྩལ་ལ། གཞན་ལ་ནི་བུ་རམ་སྩལ་ལོ། །</p>
<p>དེ་དག་གིས་དེ་མཐོང་སྟེ། ཇི་ལྟར་ཁྱིམ་བགོ་བ་བྱེད་པར་སྩོལ་བ་དེ་ལྟ་དེ་ལྟར་ཁྱིམ་ཐབ་དག་བྱེ་ནས་དེ་དག་ཕན་ཚུན་གྲོས་བྱས་པ། བདག་ཅག་གི་ཁྱིམ་གཏན་ཞིག་གིས་བགོ་བར་བྱའོ། །</p>
<p>གཅིག་གིས་སྨྲས་པ། ཕུ་བོ་ཆེན་པོ་སྦྲན་པ་སྙམ། གཅིག་གིས་སྨྲས་པ། རེ་ཞིག་ཇི་ལྟར་བགོ་བར་དཔྱད་དོ། །</p>
<p>དེ་གཉིས་ཀྱིས་རང་གི་བློས་དཔྱད་པ། གཅིག་གིས་ནི་ཁྱིམ་ན་ཡོད་པ་དང་ཞིང་ན་ཡོད་པའོ། །</p>
<p>གཅིག་གིས་ནི་ཚོང་ཁང་ན་ཡོད་པ་དང་ཡུལ་གཞན་ན་ཡོད་པའོ། །</p>
<p>གཅིག་གིས་ནི་གང་པོའོ། །</p>
<p>གལ་ཏེ་ཕུ་བོ་ཆེན་པོས་ཁྱིམ་ན་ཡོད་པ་དང་ཞིང་ན་ཡོད་པ་བླངས་ན། བདག་ཅག་གིས་ཚོང་ཁང་ན་ཡོད་པ་དང་། ཡུལ་གཞན་ན་ཡོད་པས་རང་འཚོ་བར་ནུས་སོ། །</p>
<p>འོན་ཏེ་ཚོང་ཁང་ན་ཡོད་པ་དང་། ཡུལ་གཞན་ན་ཡོད་པ་བླངས་ན། འོན་ཀྱང་བདག་ཅག་གིས་ཁྱིམ་ན་ཡོད་པ་དང་། ཞིང་ན་ཡོད་པ་དང་། འཚོ་བར་བྱ་ཞིང་གང་པོ་ཡང་མནར་བར་ནུས་སོ་སྙམ་ནས། དེ་གཉིས་ཀྱིས་དེ་ལྟར་གྲོས་བྱས་ཏེ་འབྱོར་ལེན་གྱི་དྲུང་དུ་སོང་ནས་སྤུན་ཞིག་པར་འགྱུར་གྱིས་བདག་ཅག་ཁྱིམ་བགོའོ། །</p>
<p>དེས་སྨྲས་པ། ཁྱིམ་འཇིགས་པར་བྱེད་པ་ནི་བུད་མེད་དག་ཡིན་པས་ལེགས་པར་བརྟགས་ཏེ་བྱ་བ་སྙམ། དེ་གཉིས་ཀྱིས་སྨྲས་པ། བདག་ཅག་གིས་བརྟགས་ཟིན་གྱིས་བགོའོ། །</p>
<p>དེས་སྨྲས་པ། གལ་ཏེ་དེ་ལྟར་ན་གཟུ་བོ་མི་ལྔ་ཞིག་བོས་ཤིག །དེ་གཉིས་ཀྱིས་སྨྲས་པ། བདག་ཅག་གིས་སྔ་མོ་ཞིག་ཏུ་བགོས་ཟིན་ན་གཟུ་བོ་མི་ལྔ་ཅི་དགོས་ཀྱིས་གཅིག་གིས་ནི་ཁྱིམ་ན་ཡོད་པ་དང་ཞིང་ན་ཡོད་པ་དག་གོ། །</p>
<p>གཅིག་གིས་ནི་ཚོང་ཁང་ན་ཡོད་པ་དང་ཡུལ་གྱི་མཐའ་ན་ཡོད་པའོ། །</p>
<p>གཅིག་གིས་ནི་གང་པོའོ། །</p>
<p>དེས་སྨྲས་པ། ཅི་གང་པོའི་སྐལ་བ་མི་སྦྱིན་ནམ། དེ་གཉིས་ཀྱིས་སྨྲས་པ། བྲན་མོའི་བུ་དེ་ལ་བགོ་སྐལ་སུས་སྦྱིན། དེར་མ་བས་ཀྱིས་དེ་ཉིད་བདག་ཅག་གིས་བགོའོ། །</p>
<p>གལ་ཏེ་ཁྱོད་བཞེད་ན་ཁྱོད་ཉིད་སྣོམས་ཤིག །དེས་བསམས་པ། ཕ་ན་རེ་བདག་ལ་ཁྱོད་ཀྱིས་བདོག་པ་ཐམས་ཅད་ཡོངས་སུ་བཏང་ཡང་གང་པོ་གཏང་བར་མི་བྱའོ་ཞེས་བསྒོ་བས་གང་པོ་བླང་བར་བྱའོ་སྙམ་དུ་བསམས་ནས་སྨྲས་པ། གལ་ཏེ་དེ་ལྟ་ན་གང་པོ་ནི་ཁོ་བོས་བཀུར་རོ། །</p>
<p>ཁྱིམ་ན་ཡོད་པ་དང་། ཞིང་ན་ཡོད་པ་དབང་བ་གང་ཡིན་པ་དེ་ནི་རིངས་པར་ཁྱིམ་དུ་སོང་ནས་སྨྲས་པ། མནའ་མཐུ་མོ་ཕྱུང་ཤིག །དེ་ཕྱིར་བྱུང་བ་དང་སླར་ཡང་མ་འཇུག་ཤིག །ཅིའི་ཕྱིར། བདག་ཅག་གིས་ཁྱིམ་དུ་གཏོགས་པ་བགོས་ཟིན་ཏོ། །</p>
<p>ཚོང་ཁང་ན་ཡོད་པ་དང་། ཡུལ་གཞན་ན་ཡོད་པ་དབང་བ་གང་ཡིན་པ་དེ་ཡང་དེ་མ་ཐག་ཏུ་ཚོང་ཁང་དུ་སོང་ནས་སྨྲས་པ། གང་པོ་མར་བོབས་ཤིག །དེས་བབས་པ་དང་། ད་ཕན་ཆད་མ་འཛེག་ཤིག །ཅིའི་ཕྱིར། བདག་ཅག་གིས་ཁྱིམ་བགོས་ཏེ། ཡུལ་གཞན་ན་ཡོད་པ་དང་ཚོང་ཁང་ན་ཡོད་པ་ནི་བདག་གི་ཡིན་ནོ། །</p>
<p>དེས་སྨྲས་པ། བདག་གི་བགོ་སྐལ་བྱིན་ཅིག ། དེས་སྨྲས་པ། ཁྱོད་བྲན་མོའི་བུ་ཡིན་ན་ཁྱོད་ལ་ཅིའི་ཕྱིར་བགོ་སྐལ་བྱིན། དེར་མ་ཟད་ཁྱོད་ཉིད་ཁོ་བོ་ཅག་གིས་བགོས་ཏེ་ཕུ་བོ་ཆེན་པོས་ཐོབ་བོ། །</p>
<p>འབྱོར་ལེན་གྱི་ཆུང་མ་གང་པོ་དང་ལྷན་ཅིག་འགྲོགས་ཏེ་གཉེན་ཞིག་གི་ཁྱིམ་དུ་དོང་བ་ན་བུས་པ་བཀྲེས་ནས་ངུ་བར་བརྩམས་སོ། །</p>
<p>དེས་སྨྲས་པ། གང་པོ་བུས་པ་དག་ལ་གཡར་སྩུས་སྩོལ་ཅིག །དེས་སྨྲས་པ། ཀཱར་ཥཱ་པ་ཎ་ཕོག་ཤིག །དེས་སྨྲས་པ། ཁྱོད་ཀྱིས་གསེར་འབུམ་སྙེད་ཀྱི་སྤོགས་བྱས་ན་བུས་པ་དག་གི་གཡར་སྩུས་མ་མཆིས་པ་ལྟ་ཅི་ཁོ་བོས་ཁྱེད་ཅག་གི་ཁྱིམ་འདི་འདྲ་བ་མཁོས་སུ་འབེབས་པར་འགྱུར་བར་ཤེས་སམ། གལ་ཏེ་ཁོ་བོས་ཤེས་པར་གྱུར་ན་གསེར་འབུམ་ཕྲག་དུ་མ་སྤགས་པ་ཞིག །བུད་མེད་ཀྱི་གོས་ཀྱི་མཐར་མ་ཤ་ཀ་སྒྱུ་མ་ཅན་དག་ཐུམ་པོ་བྱེད་པ་དེ་ནི་ཆོས་ཉིད་ཡིན་ཏེ། དེས་མ་ཤ་ཀ་སྒྱུ་མ་ཅན་ཞིག་ཕོག་སྟེ་གཡར་སྩུས་སྣོམས་ཏེ་བྱོན་ཅིག །དེས་དེ་ཁྱེར་ཏེ་ཚོང་དུས་སུ་སོང་བ་ལས་མི་ཞིག་གིས་རྒྱ་མཚོའི་རླབས་ཀྱིས་བདས་པའི་ཤིང་ལས་ཁུར་ཅིག་ཁྱེར་ཏེ་གྲང་བས་སྦྲེབས་ནས་འདར་ཞིང་འོང་བ་དེ་དེས་མཐོང་ནས་དྲིས་པ། ཀྱེ་ནང་རྗེ་ཅིའི་ཕྱིར་དེ་ལྟར་འདར། དེས་སྨྲས་པ། བདག་གིས་ཀྱང་མ་འཚལ་ཏེ། ཅུང་ཟད་དུ་ན་ཤིང་ཁུར་འདི་ཐོགས་ནས་བདག་འདི་འདྲ་བར་གྲང་བར་གྱུར་ཏོ། །</p>
<p>དེ་ཤིང་བརྟགས་པ་ལ་མཁས་པས་དེས་ཤིང་དེ་བརྟག་པར་བརྩམས་པ་དང་། དེ་ན་ཙན་དན་ས་མཆོག་ཡོད་པར་མཐོང་ནས་དེས་དེ་ལ་སྨྲས་པ། ཀྱེ་ནང་རྗེ་རིན་ཇི་ཙམ་དུ་བཙོང་། །</p>
<p>ཀཱར་ཥཱ་པ་ཎ་ལྔ་བརྒྱར་རོ། །</p>
<p>དེས་ཤིང་ཁུར་དེ་བླངས་ནས་ཙན་དན་ས་མཆོག་དེ་ཕྱུང་སྟེ། ཚོང་དུས་སུ་སོང་ནས་སོག་ལེས་དུམ་བུ་བཞིར་གཤེགས་ཏེ། བུ་རམ་དེ་རྣམས་ཀཱར་ཥཱ་པ་ཎ་སྟོང་དུ་བཙོངས་ནས་དེ་ནས་དེ་ལ་ཀཱར་ཥཱ་པ་ཎ་ལྔ་བརྒྱ་བྱིན་ཏེ་འདི་སྐད་ཅེས་སྨྲས་སོ། །</p>
<p>ཁྱིམ་ག་གེ་མོ་ཞེས་བྱ་བ་ན་འབྱོར་ལེན་གྱི་ཆུང་མ་འདུག་གིས། དེར་ཤིང་ཁུར་འདི་ཁྱེར་ལ་གང་པོས་བསྐུར་བ་ཡིན་ནོ་ཞེས་བྱོས་ཤིག །དེས་དེ་ཁྱེར་ནས་ཇི་ལྟར་གྱུར་པ་དག་སྨྲས་པ་དང་། དེས་བྲང་བརྡུངས་ནས་སྨྲས་པ། འདི་ལྟར་དེ་ནོར་འཁྱམས་ན་ཤེས་རབ་ཀྱང་འཁྱམས་སམ། ཅི་བཙོ་བ་ཚོལ་དུ་བཏད་ན་བཙོ་རྒྱུ་གང་ཡིན་པ་དེ་ཉིད་མེད་པར་བུད་པ་བསྐུར་ཏོ། །</p>
<p>ཅི་ཙམ་དུས་གཞན་ཞིག་ན་གྲོང་ཁྱེར་སློ་མ་ལྟ་བུའི་རྒྱལ་པོ་ཚ་བའི་རིམས་ཆེན་པོས་ཐེབས་ནས་མྱོག་མྱོག་པོར་གྱུར་པ་དེ་ལ་སྨན་པས་ཙན་དན་ས་མཆོག་བསྟན་ཏོ། །</p>
<p>དེ་ནས་བློན་པོ་རྣམས་ཀྱིས་ཙན་དན་ས་མཆོག་བཙལ་བར་བརྩམས་པ་དང་། དེ་རྣམས་ཀྱིས་ཚོང་དུས་སུ་བརྒྱུད་པ་ལས་ཐོས་ནས་དེ་རྣམས་གང་པོའི་དྲུང་དུ་སོང་སྟེ། ཙན་དན་ས་མཆོག་ཡོད་དམ། ཡོད་དོ། །</p>
<p>རིན་ཇི་ཙམ་དུ་བཙོང་། ཀཱར་ཥཱ་པ་ཎ་སྟོང་ངོ་། །</p>
<p>དེ་རྣམས་ཀཱར་ཥཱ་པ་ཎ་སྟོང་གིས་ཉོས་ནས་རྒྱལ་པོ་ལ་བྱུགས་པ་དང་སོས་པར་གྱུར་ཏོ། །</p>
<p>རྒྱལ་པོས་བསམས་པ། གང་གི་ཁྱིམ་ན་ཙན་དན་ས་མཆོག་ཡོད་པའི་ཁྱིམ་དེ་ཅི་འདྲ་བ་ཞིག་ཡིན་སྙམ་ནས། རྒྱལ་པོས་བློན་པོ་རྣམས་ལ་སྨྲས་པ། འདི་ག་ལས་འོངས། བློན་པོ་རྣམས་ཀྱིས་སྨྲས་པ། ལྷ་གང་པོ་ལས་སོ། །</p>
<p>གང་པོ་འདིར་ཁུག་ཤིག །དེར་ཕོ་ཉ་སོང་ནས་སྨྲས་པ། གང་པོ་ལྷས་བཀའ་སྩལ་ཏོ། །</p>
<p>དེས་དཔྱད་པར་བརྩམས་པ། རྒྱལ་པོ་བདག་ལ་ཅིའི་ཕྱིར་བཀའ་སྩོལ། དེས་ཡང་བསམས་པ། དེས་ཙན་དན་ས་མཆོག་གིས་སྙུན་གདངས་པར་གྱུར་པས་དེའི་ཕྱིར་བདག་ལ་བཀའ་སྩལ་གྱིས་ཙན་དན་ས་མཆོག་ཐམས་ཅད་ཁྱེར་ཏེ་འགྲོའོ་སྙམ་ནས། དེས་ཙན་དན་ས་མཆོག་གི་དུམ་བུ་གསུམ་རས་ཀྱིས་ཁུད་དུ་དཀྲིས་ཏེ། གཅིག་ལག་ཏུ་ཐོགས་ནས་རྒྱལ་པོའི་དྲུང་དུ་སོང་བ་དང་། རྒྱལ་པོས་སྨྲས་པ། གང་པོ་ཙན་དན་ས་མཆོག་ཅུང་ཟད་ཡོད་དམ། དེས་སྨྲས་པ། ལྷ་འདིར་མཆིས་སོ། །</p>
<p>འདི་ལ་རིན་ཇི་ཙམ། གསེར་འབུམ་མོ། །</p>
<p>གཞན་ཡང་ཡོད་དམ། ལྷ་མཆིས་སོ་ཞེས་དེས་དུམ་བུ་སུམ་ཅར་བསྟན་པ་དང་རྒྱལ་པོས་བློན་པོ་རྣམས་ལ་བསྒོ་བ། གང་པོ་ལ་གསེར་བཞི་འབུམ་བྱིན་ཅིག །གང་པོས་སྨྲས་པ། ལྷ་གསུམ་གྱིས་ནི་སྩོལ་ཅིག །གཅིག་ནི་ལྷ་ལ་སྐྱེས་སུ་འབུལ་ལོ། །</p>
<p>གསུམ་གྱིས་བྱིན་ནས་རྒྱལ་པོས་སྨྲས་པ། གང་པོ་ཁྱོད་ངའི་ཐུགས་སུ་འཐད་ཀྱིས་མཆོག་ཅི་འདོད་པ་གསོལ་ཅིག་དང་སྦྱིན་ནོ། །</p>
<p>ལྷ་གལ་ཏེ་ཐུགས་དང་འཐད་པར་གྱུར་ན་ལྷའི་ཡུལ་དུ་སུས་ཀྱང་མི་གཙེ་བར་མཆིས་པར་གསོལ། རྒྱལ་པོས་བློན་པོ་རྣམས་ལ་བསྒོ་བ་ཤེས་ལྡན་དག་དེང་ཕྱིན་ཆད་ཁྱེད་ཀྱིས་གཞོན་ནུ་རྣམས་ལ་བསྒོ་བར་བྱའི། གང་པོ་ལ་ནི་མ་ཡིན་ནོ། །</p>
<p>ཇི་ཙམ་ན་ཚོང་པ་ལྔ་བརྒྱ་ཙམ་པ་རྒྱ་མཚོ་ཆེན་པོའི་གྲུ་བོ་ཆེ་གྲུབ་ནས་གྲོང་ཁྱེར་སློ་མ་ལྟ་བུར་ལྷགས་སོ། །</p>
<p>ཚོང་པའི་ཚོགས་ཀྱིས་ནང་ཁྲིམས་སུ་བཅས་པ། བདག་ཅག་སུས་ཀྱང་གཅིག་པུ་ཚོགས་ལས་གར་ཏེ་ཚོང་པའི་དྲུང་དུ་འགྲོ་བར་མི་བྱའོ། །</p>
<p>གལ་ཏེ་སོང་ན་དེ་ལ་ཀཱར་ཥཱ་པ་ཎ་དྲུག་བཅུ་དབབ་བོ། །</p>
<p>བྲུངས་ཀྱང་ཚོགས་ཏེ་བླང་བར་བྱའོ་ཞེས་བཅས་སོ། །</p>
<p>ཁ་ཅིག་གིས་སྨྲས་པ། གང་པོ་ཡང་སྦྲན་པ་སྙམ། ཁ་ཅིག་གིས་སྨྲས་པ། བཀྲེན་པ་དེ་ལ་སྦྲན་ན་ཅི་ཡོད། དེའི་ཚེ་གང་པོ་ཕྱིར་བྱུང་བ་ན། དེས་ཚོང་པ་ལྔ་བརྒྱ་ཙམ་རྒྱ་མཚོ་ཆེན་པོ་ནས་གྲུ་བོ་ཆེ་གྲུབ་ནས་གྲོང་ཁྱེར་སློ་མ་ལྟ་བུར་ཕྱིན་ནོ་ཞེས་ཐོས་ནས། དེ་གྲོང་ཁྱེར་དུ་མ་ཞུགས་པ་ཉིད་དུ་དེ་དག་གི་དྲུང་དུ་སོང་སྟེ་དྲིས་པ། ཤེས་ལྡན་དག་རྫས་འདི་དག་ཅི་ཡིན། དེ་རྣམས་ཀྱིས་སྨྲས་པ། འདི་དང་འདི་དག་ཡིན་ནོ། །</p>
<p>རིན་ཇི་ཙམ། དེད་དཔོན་གར་ཕྱིན་ཡང་ཁྱོད་ཁོ་ན་དྲི་བར་བས་སོ། །</p>
<p>དེས་སྨྲས་པ། གལ་ཏེ་དེ་ལྟ་ཡིན་ཡང་འོན་ཀྱང་རིན་ཐང་སྨོས་ཤིག །དེ་དག་གིས་གསེར་ས་ཡ་དང་བརྒྱད་འབུམ་དུ་རིན་བཏབ་བོ། །</p>
<p>དེས་སྨྲས་པ། ཤེས་ལྡན་དག་ཐག་བཅད་པའི་གསེར་སུམ་འབུམ་ཁྱེར་ཅིག །ཟོང་འདི་དག་ནི་ཁོ་བོའི་ཡིན་ནོ། །</p>
<p>ལྷག་མ་ནི་ནང་དུ་ཕྱིན་ནས་སྦྱིན་ནོ། །</p>
<p>དེ་བཞིན་དུ་བགྱིའོ་ཞེས་པ་དང་། དེས་གསེར་སུམ་འབུམ་ཡང་བླངས་ནས་ཐག་གཅད་པས་ཕྱིར་བྱིན། རང་གིས་རྒྱས་ཀྱང་བཏབ་སྟེ་སོང་ངོ་། །</p>
<p>དེ་ནས་ཚོང་པའི་ཚོགས་ཀྱིས་ཚོང་པའི་གཡོག་གིས་མི་དག་རྫས་ཅི་ཡོད་ལྟོས་ཤིག་ཅེས་མངགས་ནས་དེ་དག་སོང་སྟེ་དྲིས་པ། རྫས་འདི་དག་ཅི་ཡིན། འདི་དང་འདི་དག་ཡིན་ནོ། །</p>
<p>བདག་ཅག་ལ་འདི་འདྲ་བས་ནི་མཛོད་དང་བང་བ་གང་བར་འདུག་གོ། །</p>
<p>དེ་རྣམས་ཀྱིས་སྨྲས་པ། གང་ཡང་རུང་མ་གང་ཡང་རུང་སྟེ། འོན་ཀྱང་འདི་བཙོངས་ཟིན་ཏོ། །</p>
<p>སུ་ཞིག་ལ། གང་པོ་ལའོ། །</p>
<p>གང་པོ་ལ་བཙོངས་ན་ཆེན་མོ་ཞིག་ཁུགས་མོད། དེ་རྣམས་ཀྱིས་སྨྲས་པ། དེས་ཐག་བཅད་པར་བྱིན་པ་གང་ཡིན་པ་དེ་ཁྱོད་ཀྱིས་རིན་དུ་ཡང་མི་བྱིན་ནོ། །</p>
<p>དེས་ཐག་བཅད་པར་ཅི་བྱིན་གསེར་སུམ་འབུམ་མོ། །</p>
<p>དེས་ཕུ་བོ་དེ་དག་ལས་བརྐུས་ཡང་དག་གོ། །</p>
<p>དེ་རྣམས་སླར་ལོག་སྟེ་ཚོང་པའི་ཚོགས་ལ་སྨྲས་པ། རྫས་དེ་དག་ནི་བཙོངས་ཟིན་ཏོ། །</p>
<p>སུ་ཞིག་ལ། གང་པོ་ལའོ། །</p>
<p>གང་པོ་ལ་ཚོངས་ན་ཆེན་མོ་ཞིག་ཁུགས་མོད། དེས་ཐག་བཅད་པར་བྱིན་པ་གང་ཡིན་པ་དེ་ཁྱོད་ཀྱིས་རིན་དུ་ཡང་མི་བྱིན་ནོ། །</p>
<p>དེས་ཐག་བཅད་པར་ཅི་བྱིན། སྲང་སུམ་འབུམ་མོ། །</p>
<p>དེས་སྤུན་དེ་དག་ལས་བརྐུས་ཡང་དག་གོ། །</p>
<p>དེ་རྣམས་ཀྱིས་དེ་བོས་ནས་སྨྲས་པ། གང་པོ་ཚོང་པའི་ཚོགས་ཀྱིས་ཁྲིམས་སུ་བཅས་པ། སུས་ཀྱང་གཅིག་པུས་ཟོང་མི་བླང་གིས་ཚོང་པའི་ཚོགས་ཁོ་ནས་བླང་བར་བྱའོ་ཞེས་བཅས་ན་ཁྱོད་ཀྱིས་ཅིའི་ཕྱིར་བླང་། དེས་སྨྲས་པ། ཤེས་ལྡན་དག་གང་གི་ཚེ་ཁྱོད་ཀྱིས་ཁྲིམས་སུ་བཅའ་བ་བྱས་པ་དེའི་ཚེ་ཅི་ཁོ་བོའམ། ཁོ་བོའི་ཕུ་ནུ་བོ་དག་ལ་བསྒོའམ། ཁྱོད་ཁོ་བོ་ནས་ཁྲིམས་སུ་བཅའ་བ་བྱས། ཁྱེད་ཅག་ཉིད་སྲུངས་ཤིག །དེ་ནས་ཚོང་པའི་ཚོགས་ཁྲོས་ནས་ཀཱར་ཥཱ་པ་ཎ་དྲུག་བཅུའི་ཕྱིར་བཟུང་སྟེ་ཉི་མ་ལ་བཞག་པ་རྒྱལ་པོའི་མི་གང་གིས་མཐོང་བ་དེ་དག་གིས་རྒྱལ་པོ་ལ་སྨྲས་པ་དང་། རྒྱལ་པོས་བསྒོ་བ། ཤེས་ལྡན་དག་དེ་རྣམས་ཁུག་ཤིག །དེ་དག་གིས་དེ་རྣམས་བཀུག་པ་དང་། རྒྱལ་པོས་སྨྲས་པ། ཤེས་ལྡན་དག་ཁྱེད་ཅག་གིས་ཅིའི་ཕྱིར་གང་པོ་བཟུང་སྟེ་ཉི་མ་ལ་བཞག །ལྷ་ཚོང་པ་རྣམས་ཀྱིས་ཁྲིམས་སུ་བཅས་པ། སུས་ཀྱང་གཅིག་པུས་ཟོང་འཇལ་ཚོང་མི་བགྱིའོ་ཞེས་བཅས་པ་ལས། འདི་གཅིག་པུས་འཇལ་ཚོང་བགྱིས་པས་སོ། །</p>
<p>དེས་སྨྲས་པ། ལྷ་གང་གི་ཚེ་འདི་དག་གིས་ཁྲིམས་སུ་བཅའ་བ་བགྱིས་པ་དེའི་ཚེ་འདི་དག་གིས་ཅི་བདག་གམ་བདག་གི་ཕུ་ནུ་པོ་དག་ལ་བསྒོའམ་ཞེས་རྨར་གསོལ། རྒྱལ་པོས་སྨྲས་པ། ཤེས་ལྡན་དག་གང་པོའི་ཤགས་བཟང་ངོ་། །</p>
<p>དེ་རྣམས་སྐྱེངས་ནས་དེ་བཏང་ངོ་། །</p>
<p>ཇི་ཙམ་དུས་གཞན་ཞིག་ན་རྒྱལ་པོ་ལ་རྫས་ཤིག་གི་དགོས་པ་བྱུང་ནས་དེས་ཚོང་པའི་ཚོགས་བཀུག་སྟེ་བསྒོ་བ། ཤེས་ལྡན་དག་ང་ལ་རྫས་ཆེ་གེ་མོ་ཞེས་བྱ་བ་ཞིག་དགོས་ཀྱིས་དེ་ང་ལ་ཕུལ་ཅིག །དེ་རྣམས་ཀྱིས་སྨྲས་པ། ལྷ་གང་པོ་ལ་མཆིས་སོ། །</p>
<p>དེས་སྨྲས་པ། ང་དེ་ལ་བཀའ་མི་སྩོལ་གྱིས། ཁྱེད་ཉིད་ཀྱིས་དེ་ལས་ཉོས་ལ་ང་ལ་ཕུལ་ཅིག །དེ་དག་གིས་གང་པོ་ལ་ཕོ་ཉ་བཏང་སྟེ་ཚོང་པའི་ཚོགས་འབོད་དོ་ཞེས་བྱས་སོ། །</p>
<p>དེས་སྨྲས་པ། ཁོ་བོ་མི་འོང་ངོ་། །</p>
<p>དེ་ནས་ཚོང་པའི་ཚོགས་ཐམས་ཅད་འདུས་ཏེ་དེའི་ཁྱིམ་དུ་སོང་ནས་སྒོར་བསྡད་དེ་དེ་ལ་ཕྲིན་བཏང་ནས་གང་པོ་ཚོང་པའི་ཚོགས་སྒོ་ན་སྡོད་ཀྱིས་བྱུང་ཞིག་ཅེས་སྤྲིང་ངོ་། །</p>
<p>དེ་ང་རྒྱལ་དང་ཉམ་དུ་ཤེད་དང་བཅས་པས་དྲེགས་པས་བྱུང་བ་དང་། ཚོང་པའི་ཚོགས་ཀྱིས་སྨྲས་པ། དེད་དཔོན་ཇི་ལྟར་ཉོས་པ་བཞིན་དུ་ཟོང་བྱིན་ཅིག །དེས་སྨྲས་པ། གལ་ཏེ་ཇི་ལྟར་ཉོས་པ་བཞིན་ཟོང་བྱིན་ན་ཁོ་བོ་ཚོང་པ་ཆེན་པོ་ཡིན་མོད། དེ་དག་གིས་སྨྲས་པ། རིན་ཉིས་འགྱུར་གྱིས་བྱིན་ཅིག་དང་ཚོང་པའི་ཚོགས་མཆོད་པར་འགྱུར་རོ། །</p>
<p>དེས་བསམས་པ། ཚོང་པའི་ཚོགས་ནི་མཆོད་པར་བྱ་བ་ཡིན་ནོ་སྙམ་ནས། དེས་ས་ཡ་དང་ལྔ་འབུམ་ཉིས་འགྱུར་དུ་བྱིན་ནོ། །</p>
<p>ལྷག་མ་ནི་ཁྱིམ་དུ་སྦས་ནས་དེས་བསམས་པ། ཇི་ག་ཟིལ་པའི་ཐིགས་པས་བུམ་པ་དགང་བར་ནུས་སམ། རྒྱ་མཚོ་ཆེན་པོར་འཇུག་པར་བྱའོ་སྙམ་ནས། རྒྱ་མཚོ་ཆེན་པོར་འཇུག་པར་བྱ་བའི་ཕྱིར་དེས་གྲོང་ཁྱེར་སློ་མ་ལྟ་བུར་དྲིལ་སྒྲོགས་སུ་བཅུག་པ། ཤེས་ལྡན་གྲོང་ཁྱེར་སློ་མ་ལྟ་བུ་ན་གནས་པའི་ཚོང་པ་དག་ཉོན་ཅིག །དེད་དཔོན་གང་པོ་རྒྱ་མཚོ་ཆེན་པོར་འཇུག་པར་འགྱུར་གྱིས། ཁྱེད་ཅག་ལས་གང་དེད་དཔོན་གང་པོ་དང་ལྷན་ཅིག་ཤོ་གམ་མེད་པ་དང་། ལག་ཅན་པའི་གླ་མེད་པ་དང་། གྲུ་བཙས་མེད་པར་རྒྱ་མཚོ་ཆེན་པོར་འཇུག་པར་སྤྲོ་བ་དེ་དག་གིས་རྒྱ་མཚོ་ཆེན་པོར་འདོང་བའི་ཟོང་སྟ་གོན་བྱོས་ཤིག །ཚོང་པ་ལྔ་བརྒྱ་ཙམ་གྱིས་རྒྱ་མཚོ་ཆེན་པོར་འདོང་བའི་ཟོང་སྟ་གོན་བྱས་སོ། །</p>
<p>དེ་ནས་དེད་དཔོན་གང་པོ་དགེ་མཚན་དང་། བཀྲ་ཤིས་དང་། བདེ་ལེགས་སུ་འགྱུར་བ་དག་བྱས་ཏེ་འཁོར་ཚོང་པ་ལྔ་བརྒྱ་དང་རྒྱ་མཚོ་ཆེན་པོར་ཞུགས་པ་ལས། གྲུ་བོ་ཆེ་གྲུབ་ནས། གྲོང་ཁྱེར་སློ་མ་ལྟ་བུར་འཁོར་ཏོ། །</p>
<p>དེ་ལྟ་བུར་ལན་དྲུག་གི་བར་དུ་རྒྱ་མཚོ་ཆེན་པོར་ཞུགས་པ་ལས་གྲུ་བོ་ཆེ་གྲུབ་ནས་སླར་འཁོར་ཏོ། །</p>
<p>ཕྱོགས་ཀུན་དུ་གང་པོས་ལན་དྲུག་གི་བར་དུ་རྒྱ་མཚོ་ཆེན་པོར་ཞུགས་པ་ལས་གྲུ་བོ་ཆེ་གྲུབ་ནས་སླར་འཁོར་ཏོ་ཞེས་སྒྲ་གྲགས་པ་དང་། མཉན་ཡོད་པའི་ཚོང་པ་དག་ཟོང་ཐོགས་ཏེ་གྲོང་ཁྱེར་སློ་མ་ལྟ་བུར་དོང་ནས། དེ་དག་ལམ་གྱིས་དུབ་པ་ངལ་སོས་ནས། དེད་དཔོན་གང་པོ་གང་ན་བ་དེར་དོང་སྟེ་ལྷགས་ནས་སྨྲས་པ། དེད་དཔོན་རྒྱ་མཚོ་ཆེན་པོར་བཞུད་དོ། །</p>
<p>དེས་སྨྲས་པ། ཤེས་ལྡན་དག་ལན་དྲུག་གི་བར་དུ་རྒྱ་མཚོ་ཆེན་པོ་ནས་གྲུ་བོ་ཆེ་གྲུབ་སྟེ། སླར་འཁོར་བ་ལས་བདུན་པར་འཇུག་པ་ཁྱེད་ཅག་གིས་མཐོང་བའམ་ཐོས་པ་འགའ་ཡོད་དམ། དེ་དག་གིས་སྨྲས་པ། གང་པོ་བདག་ཅག་ཤུལ་རིང་པོ་ནས་ཁྱོད་ཀྱི་ཆེད་དུ་ལྷགས་ཏེ་གལ་ཏེ་མི་འཇུག་ན་ཁྱོད་ཉིད་ཚད་མ་ཡིན་ནོ། །</p>
<p>དེས་བསམས་པ། བདག་ལ་ནི་ནོར་གྱིས་ཅུང་ཟད་ཀྱང་མི་ཆོག་པ་མེད་ན་འདི་དག་གིས་དོན་དུ་འགྲོ་བར་བྱའོ་སྙམ་ནས། དེ་དེ་རྣམས་དང་ལྷན་ཅིག་ཏུ་རྒྱ་མཚོ་ཆེན་པོར་ཆས་སོ། །</p>
<p>དེ་དག་གིས་ནམ་ཐོ་རངས་ཀྱི་དུས་སུ་ཆེད་དུ་བརྗོད་པ་དང་། ཕ་རོལ་འགྲོ་བྱེད་དང་། བདེན་པ་མཐོང་བ་དང་། གནས་བརྟན་པའི་ཚིགས་སུ་བཅད་པ་དང་། གནས་བརྟན་མའི་ཚིགས་སུ་བཅད་པ་དང་། རི་གནས་པའི་ཚིགས་སུ་བཅད་པ་དང་། ཐུབ་པའི་ཚིགས་སུ་བཅད་པ་དང་། དོན་གྱི་ཚོམས་ཀྱི་མདོ་དག་གསང་བསྟོད་དེ་བཏོན་པ་དང་། དེས་དེ་དག་ཐོས་ནས་སྨྲས་པ། ཤེས་ལྡན་དག་གླུ་བཟང་པོ་ཞིག་ལོང་ཤིག །དེ་རྣམས་ཀྱིས་སྨྲས་པ། དེད་དཔོན་དེ་དག་ནི་གླུ་མ་ལགས་སོ། །</p>
<p>འོ་ན་ཅི། དེ་ནི་སངས་རྒྱས་ཀྱིས་བཀའོ། །</p>
<p>དེས་སངས་རྒྱས་ཞེས་བྱ་བའི་སྒྲ་སྔོན་མ་ཐོས་པ་ཐོས་ནས་བ་སྤུའི་ཁུང་བུ་ཐམས་ཅད་ནས་སྤུ་ཟིང་ཞེས་བྱེད་ནས་གུས་པ་དང་བཅས་པས་དྲིས་པ། ཤེས་ལྡན་དག་སངས་རྒྱས་ཞེས་བྱ་བ་དེ་སུ་ཞིག་ཡིན། དེ་རྣམས་ཀྱིས་སྨྲས་པ། ཤཱཀྱའི་སྲས་དགེ་སློང་གཽ་ཏ་མ་ཤཱཀྱའི་རིགས་ལས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་ཞིག་ཡོད་དེ། དེད་དཔོན་དེ་ནི་སངས་རྒྱས་ཞེས་བགྱིའོ། །</p>
<p>ཤེས་ལྡན་དག་བཅོམ་ལྡན་འདས་དེ་ད་ལྟར་གང་ན་བཞུགས། དེད་དཔོན་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</p>
<p>དེས་དེ་སྙིང་ལ་བཟུང་ནས་དེ་རྣམས་དང་ལྷན་ཅིག་རྒྱ་མཚོ་ཆེན་པོར་ཞུགས་ཏེ་གྲུ་བོ་ཆེ་གྲུབ་ནས་སླར་ལྷགས་སོ། །</p>
<p>དེའི་ཕུ་བོ་འབྱོར་ལེན་གྱིས་བསམས་པ་འདི་རྒྱ་མཚོ་ཆེན་པོར་འགྲོ་འགྲོ་བས་དུབ་པར་གྱུར་གྱིས་འདི་ཁྱིམ་དབུབ་པར་བྱའོ་སྙམ་ནས་དེས་དེ་ལ་སྨྲས་པ། ཁྱོད་ཀྱི་དོན་དུ་ཚོང་པ་དང་། ཚོང་དཔོན་དང་། དེད་དཔོན་གང་གིས་བུ་མོ་བསླང་བ་ཕུ་བོ་ལ་སྨྲོས་ཤིག །དེས་སྨྲས་པ། བདག་འདོད་པ་ནི་མ་འཚལ་གྱིས་གལ་ཏེ་གནང་ན་རབ་ཏུ་འབྱུང་ངོ་། །</p>
<p>དེས་སྨྲས་པ། གང་གི་ཚེ་བདག་ཅག་ཁྱིམ་གྱི་འཚོ་ནམ་ལ་མ་ཞུགས་པ་དེའི་ཚེ་རབ་ཏུ་མི་འབྱུང་བར་ད་ཅིའི་ཕྱིར་རབ་ཏུ་འབྱུང་། དེས་སྨྲས་པ། དེའི་ཚེ་ནི་མི་རིགས་ལགས་སོ། །</p>
<p>ད་ནི་རིགས་པ་ལགས་སོ། །</p>
<p>དེས་དེ་གདོན་མི་ཟ་བར་གལ་གྱིས་འཆུ་བར་ཤེས་ནས་གནང་ངོ་། །</p>
<p>དེས་སྨྲས་པ། ཕུ་བོ་རྒྱ་མཚོ་ཆེན་པོ་ན་ཉེས་དམིགས་ནི་མང་ལ་མནོག་ནི་ཆུང་ངོ་། །</p>
<p>དེར་འཇུག་པ་ནི་མང་ལ་སླར་འཁོར་བ་ཉུང་བས་ཁྱོད་ཀྱིས་རྣམ་པ་ཐམས་ཅད་དུ་རྒྱ་མཚོ་ཆེན་པོར་འཇུག་པར་མི་བྱའོ། །</p>
<p>ཁྱོད་ལ་རིགས་པས་བསྒྲུབ་པའི་ནོར་ཕལ་པོ་ཆེ་ཡོད་ལ་ཁྱོད་ཀྱི་ནུ་བོ་དག་ལ་རིགས་པ་མ་ཡིན་པས་བསྒྲུབས་པ་ཡིན་པས་གལ་ཏེ་དེ་དག་ན་རེ་ལྷན་ཅིག་འཁོད་པར་བྱའོ་ཞེས་ཟེར་ན་འདུག་པར་མི་བྱའོ་ཞེས་སྨྲས་ནས་རིམ་གྲོ་པ་གཅིག་ཁྲིད་དེ་མཉན་ཡོད་དུ་སོང་སྟེ། མཉན་ཡོད་ཀྱི་སྐྱེད་མོས་ཚལ་དུ་འདུག་ནས་ཁྱིམ་བདག་མགོན་མེད་ཟས་སྦྱིན་ལ་ཕྲིན་པ་བཏང་སྟེ། ཁྱིམ་བདག་དེད་དཔོན་གང་པོ་ཁྱིམ་བདག་བལྟ་བར་འདོད་ནས་སྐྱེད་མོས་ཚལ་ན་སྡོད་དོ་ཞེས་སྤྲིང་བ་དང་། མགོན་མེད་ཟས་སྦྱིན་གྱིས་བསམས་པ། གདོན་མི་ཟ་བར་ཆུའི་བཞོན་པས་དུབ་ནས། ད་ནི་ཐང་གི་བཞོན་པས་འོངས་སོ་སྙམ་མོ། །</p>
<p>དེ་ནས་དྲིས་པ། ཀྱེ་ནང་རྗེ་ཟོང་ཇི་སྙེད་ཅིག་ཁྱེར་ཏེ་འོངས། དེ་ལ་ཟོང་ག་ལ་ཡོད། རིམ་གྲོ་པ་དང་གཉིས་པུ་སྟེ་དེ་དང་བདག་ཏུབས་སོ། །</p>
<p>མགོན་མེད་ཟས་སྦྱིན་གྱིས་བསམས་པ། གང་བདག་གིས་སྐྱེས་བུ་དམ་པ་དེ་ལ་བཀུར་སྟིར་མ་བྱས་པར་ཁྱིམ་དུ་བོད་པ་ནི་བདག་རིགས་པ་དང་ལྡན་པ་མ་ཡིན་ནོ་སྙམ་ནས། དེས་དེ་བཀུར་སྟི་ཆེན་པོས་ཁྱིམ་དུ་བོས་ནས་སྐུ་མཉེ་བྱས་ཏེ་ཁྲུས་བྱས་ནས་ཟན་བྱིན་ཏེ་དགའ་བའི་གཏམ་བྱས་ཏེ་འདུག་ནས། མགོན་མེད་ཟས་སྦྱིན་གྱིས་དྲིས་པ། དེད་དཔོན་དགོས་པ་ཅི་ཞིག་ལ་འོངས། ཁྱིམ་བདག་བདག་ནི་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཚལ་ལོ། །</p>
<p>དེ་ནས་ཁྱིམ་བདག་མགོན་མེད་ཟས་སྦྱིན་གྱིས་རོ་སྟོད་བསྟོད་ནས་ལག་པ་གཡས་པ་བརྐྱང་སྟེ་ཆེད་དུ་བརྗོད་པས་ཆེད་དུ་བརྗོད་པ། ཀྱེ་མའོ་སངས་རྒྱས། ཀྱེ་མའོ་ཆོས། ཀྱེ་མའོ་དགེ་འདུན། ཀྱེ་མའོ་ཆོས་ལེགས་པར་གསུངས་པ་ཉིད། དེ་ལ་ནི་ད་སྐྱེས་བུ་གཙོ་བོ་འདི་ལྟ་བུ་ཡང་རང་གི་སྐྱེ་བོ་དང་གཉེན་བཤེས་ཀྱི་ཚོགས་རྒྱ་ཆེན་པོ་དང་། མཛོད་དང་བང་མཛོད་རྒྱས་པ་རྣམས་ཀྱང་སྤངས་ནས་ལེགས་པར་གསུངས་པའི་ཆོས་འདུལ་བ་ལས་རབ་ཏུ་བྱུང་ཞིང་བསྙེན་པར་རྫོགས་པ་དགེ་སློང་གི་དངོས་པོ་འདོད་པར་གྱུར་ཏོ། །</p>
<p>དེ་ནས་ཁྱིམ་བདག་མགོན་མེད་ཟས་སྦྱིན་གྱིས་དེད་དཔོན་གང་པོ་ཁྲིད་དེ་བཅོམ་ལྡན་འདས་གང་ན་བ་དེར་སོང་ངོ་། །</p>
<p>དེའི་ཚེ་བཅོམ་ལྡན་འདས་དགེ་སློང་གི་འཁོར་བརྒྱ་ཕྲག་དུ་མའི་གུང་ལ་བཞུགས་ནས་ཆོས་འཆད་དོ། །</p>
<p>བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་སྐྱེས་དང་ཆས་ཏེ་འོང་བ་གཟིགས་སོ། །</p>
<p>གཟིགས་ནས་ཀྱང་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱིམ་བདག་མགོན་མེད་ཟས་སྦྱིན་སྐྱེས་དང་ཆས་ཏེ་ད་ལྟར་འོང་ངོ་། །</p>
<p>དེ་བཞིན་གཤེགས་པའི་སྐྱེས་ནི་འདི་ལྟ་བུ་མེད་དེ། འདི་ལྟ་སྟེ་གདུལ་བའི་སྐྱེས་བུའོ། །</p>
<p>དེ་ནས་ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ཀྱི་ཞབས་གཉིས་ལ་ཕྱག་བྱས་ཏེ། དེད་དཔོན་གང་པོ་དང་ལྷན་ཅིག་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་དེད་དཔོན་གང་པོ་འདི་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་ཞིང་བསྙེན་པར་རྫོགས་པ་དགེ་སློང་གི་དངོས་པོ་འཚལ་ན། དེ་བཅོམ་ལྡན་འདས་ཀྱིས་རབ་ཏུ་དབྱུང་བ་དང་བསྙེན་པར་རྫོགས་པར་མཛད་དུ་གསོལ། བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་ལ་ཅང་མི་གསུང་བས་གནང་ངོ་། །</p>
<p>དེ་ནས་བཅོམ་ལྡན་འདས་ཀྱིས་དེད་དཔོན་གང་པོ་ལ་བཀའ་སྩལ་པ། དགེ་སློང་ཚུར་ཤོག་ཚངས་པར་སྤྱད་པ་སྤྱོད་ཅིག་ཅེས་བཅོམ་ལྡན་འདས་ཀྱིས་བཀའ་སྩལ་པའི་མོད་ཁོ་ནར་དེ་སྐྲ་བྱི་བ་དང་། སྣམ་སྦྱར་གོན་པར་གྱུར་ཏེ། སྐྲ་དང་ཁ་སྤུ་ཞག་བདུན་སྐྱེས་པ་ཙམ་དང་། ལག་ན་ལྷུང་བཟེད་དང་བྱ་མ་བུམ་ཐོགས་པ་དང་། དགེ་སློང་བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་ལྟ་བུར་གནས་པར་གྱུར་ཏོ། །</p>
<p>དེ་བཞིན་གཤེགས་པས་ཚུར་ཤོག་གསུངས་པས་དེ། །</p>
<p>སྐྲ་བྱི་སྣམ་སྦྱར་གོན་པའི་ལུས་ལྡན་ཞིང་། མོད་ལ་དབང་པོ་རབ་ཞིར་གནས་གྱུར་ཏེ། །</p>
<p>སངས་རྒྱས་དགོངས་པས་ལུས་གཟུགས་བཀབ་པར་གྱུར། །</p>
<p>དེ་ནས་དུས་གཞན་ཞིག་ན་ཚེ་དང་ལྡན་པ་གང་པོ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ཚེ་དང་ལྡན་པ་གང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བཅོམ་ལྡན་འདས་ལས་བདག་གིས་མདོར་བསྡུས་པའི་ཆོས་ཐོས་པ་ཇི་ལྟ་བུས་གཅིག་པུས་དབེན་པ་བག་ཡོད་པ་དང་རྟུན་པ་དང་ལྡན་ལ་བདག་ཉིད་ལ་བདག་ཉིད་གཏོད་ཅིང་གནས་པར་འགྱུར་བ་དེ་ལྟ་བུའི་ཆོས་མདོར་བསྡུས་པ་ལེགས་པར་བཤད་དུ་གསོལ། གཅིག་པུ་དབེན་པ་བག་ཡོད་པ་དང་རྟུན་པ་དང་ལྡན་ལ་བདག་ཉིད་གཏོད་ཅིང་གནས་ན། རིགས་ཀྱི་བུ་དག་གང་གི་ཕྱིར་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་ཡང་དག་པའི་དད་པས་ཁྱིམ་ནས་ཁྱིམ་མ་མཆིས་པར་རབ་ཏུ་བྱུང་བར་བགྱིད་པ་ཚངས་པར་སྤྱོད་པའི་མཐའ་བླ་ན་མ་མཆིས་པ་དེ་མཐོང་བའི་ཆོས་དེ་ཉིད་ལ་རང་གི་མངོན་པར་ཤེས་པས་མངོན་སུམ་དུ་བགྱིས་ཏེ་བསྒྲུབས་ནས་བདག་གི་སྐྱེ་བ་ནི་ཟད་དོ། །</p>
<p>ཚངས་པར་སྤྱོད་པ་ནི་སྤྱད་དོ། །</p>
<p>བྱ་བ་ནི་བྱས་སོ། །</p>
<p>སྲིད་པ་འདི་ལས་གཞན་མི་ཤེས་སོ་ཞེས་གོ་བར་བགྱིའོ། །</p>
<p>དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་གང་པོ་ལ་འདི་སྐད་ཅེས་བཀའ་སྩལ་ཏོ། །</p>
<p>གང་པོ་ལེགས་སོ། ལེགས་སོ། །</p>
<p>གང་པོ་གང་ཁྱོད་འདི་སྐད་དུ་སྲིད་པ་འདི་ལས་གཞན་མི་ཤེས་སོ་ཞེས་བྱ་བ་ནས་དེ་ལྟ་བུའི་ཆོས་མདོར་བསྡུས་པ་ལེགས་པར་བཤད་དུ་གསོལ་ཞེས་བྱ་བའི་བར་སྨྲ་བ་ནི་ཡང་ལེགས་སོ་ཞེས་བྱ་བ་སྔ་མ་བཞིན་ཏེ། དེའི་ཕྱིར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །</p>
<p>གང་པོ་མིག་གིས་རྣམ་པར་ཤེས་པར་བྱ་བའི་གཟུགས་སྡུག་པ་དང་། ཆགས་པ་དང་། དགའ་བ་དང་། ཡིད་དུ་འོང་བ་དང་། འདོད་པ་དང་ལྡན་པ་དང་། ཀུན་དུ་ཆགས་པར་འགྱུར་བ་ཡོད་ལ། དེ་དག་གལ་ཏེ་དགེ་སློང་གིས་མཐོང་ནས་མངོན་པར་དགའ་བ་དང་། མངོན་པར་བསྟོད་པ་དང་། ལྷག་པར་ཆགས་པ་དང་། ལྷག་པར་ཞེན་ཅིང་གནས་ནས་དེ་དག་ལ་མངོན་པར་དགའ་བ་དང་། མངོན་པར་བསྟོད་པ་དང་། ལྷག་པར་ཆགས་པ་དང་། ལྷག་པར་ཞེན་ཅིང་གནས་པ་དེ་ལ་ཀུན་དུ་དགའ་བ་འབྱུང་ངོ་། །</p>
<p>ཀུན་དུ་དགའ་བ་ཡོད་ན་དགའ་བ་དང་། ཡིད་བདེ་བར་འགྱུར་རོ། །</p>
<p>དགའ་བ་དང་ཡིད་བདེ་བ་ཡོད་ན་ཀུན་དུ་ཆགས་པར་འགྱུར་རོ། །</p>
<p>ཀུན་དུ་ཆགས་པ་ཡོད་ན་ཀུན་དུ་སྦྱོར་བར་འགྱུར་ཏེ། དགའ་བ་དང་། ཀུན་དུ་ཆགས་པ་དང་། ཀུན་དུ་སྦྱོར་བ་དང་ལྡན་པར་གྱུར་པའི་དགེ་སློང་ནི་གང་པོ་མྱ་ངན་ལས་འདས་པ་ལས་རིང་དུ་གྱུར་པ་ཞེས་བྱའོ། །</p>
<p>གང་པོ་རྣ་བས་རྣམ་པར་ཤེས་པར་བྱ་བའི་སྒྲ་དང་། སྣས་རྣམ་པར་ཤེས་པར་བྱ་བའི་དྲི་དང་། ལྕེས་རྣམ་པར་ཤེས་པར་བྱ་བའི་རོ་དང་། ལུས་ཀྱིས་རྣམ་པར་ཤེས་པར་བྱ་བའི་རེག་བྱ་དང་། ཡིད་ཀྱིས་རྣམ་པར་ཤེས་པར་བྱ་བའི་ཆོས་སྡུག་པ་དང་། ཆགས་པ་དང་། དགའ་བ་དང་། ཡིད་དུ་འོང་བ་དང་། འདོད་པ་དང་། ལྡན་པ་དང་ཀུན་དུ་ཆགས་པར་འགྱུར་བ་རྣམས་ཡོད་ལ། དེ་དག་གལ་ཏེ་དགེ་སློང་གིས་ཤེས་ནས་ཞེས་བྱ་བ་ནས། མྱ་ངན་ལས་འདས་པ་ལས་རིང་དུ་གྱུར་པ་ཞེས་བྱའོ་ཞེས་བྱ་བའི་བར་སྔ་མ་བཞིན་ནོ། །</p>
<p>གང་པོ་མིག་གིས་རྣམ་པར་ཤེས་པ་བྱ་བའི་གཟུགས་སྡུག་པ་དང་། ཆགས་པ་དང་། དགའ་བ་དང་། ཡིད་དུ་འོང་བ་དང་། འདོད་པ་དང་ལྡན་པ་དང་། ཀུན་དུ་ཆགས་པར་འགྱུར་བ་ཡོད་ལ། དེ་དག་གལ་ཏེ་དགེ་སློང་གིས་མཐོང་ནས་མངོན་པར་མི་དགའ་བ་དང་། མངོན་པར་མི་སྟོད་པ་དང་། ལྷག་པར་མ་ཆགས་པ་དང་། ལྷག་པར་མི་ཞེན་ཅིང་གནས་ན་དེ་དག་ལ་མངོན་པར་མི་དགའ་བ་དང་། མངོན་པར་མི་སྟོད་པ་དང་། ལྷག་པར་མ་ཆགས་པ་དང་། ལྷག་པར་མ་ཞེན་པར་གནས་པ་དེ་ལ་ཀུན་དུ་དགའ་བ་མི་འབྱུང་ངོ་། །</p>
<p>ཀུན་དུ་དགའ་བ་མེད་ན་དགའ་བ་དང་ཡིད་བདེ་བ་མེད་པར་འགྱུར་རོ། །</p>
<p>དགའ་བ་དང་ཡིད་བདེ་བ་མེད་ན་ཀུན་དུ་མ་ཆགས་པར་འགྱུར་རོ། །</p>
<p>ཀུན་དུ་ཆགས་པ་མེད་ན་ཀུན་དུ་སྦྱོར་བ་མེད་པར་འགྱུར་རོ། །</p>
<p>ཀུན་དུ་སྦྱོར་བ་མེད་ན་དགའ་བ་དང་། ཀུན་དུ་ཆགས་པ་དང་། ཀུན་དུ་སྦྱོར་བ་དང་མི་ལྡན་པའི་དགེ་སློང་ནི་གང་པོ་མྱ་ངན་ལས་འདས་པ་ལ་ཉེ་བར་གྱུར་པ་ཞེས་བྱའོ། །</p>
<p>གང་པོ་རྣ་བས་རྣམ་པར་ཤེས་པར་བྱ་བའི་སྒྲ་དང་། སྣས་རྣམ་པར་ཤེས་པར་བྱ་བའི་དྲི་དང་། ལྕེས་རྣམ་པར་ཤེས་པར་བྱ་བའི་རོ་དང་། ལུས་ཀྱིས་རྣམ་པར་ཤེས་པར་བྱ་བའི་རེག་བྱ་དང་། ཡིད་ཀྱིས་རྣམ་པར་ཤེས་པར་བྱ་བའི་ཆོས་སྡུག་པ་དང་། ཆགས་པ་དང་། དགའ་བ་དང་། ཡིད་དུ་འོང་བ་དང་། འདོད་པ་དང་ལྡན་པ་དང་། ཀུན་དུ་ཆགས་པར་འགྱུར་བ་ཡོད་ལ། དེ་དག་གལ་ཏེ་དགེ་སློང་གིས་ཤེས་ནས་ཞེས་བྱ་བ་ནས། དེ་ནི་མྱ་ངན་ལས་འདས་པ་ལ་ཉེ་བར་གྱུར་པ་ཞེས་བྱའོ་ཞེས་བྱ་བའི་བར་གོང་མ་བཞིན་དུའོ། །</p>
<p>གང་པོ་ངས་མདོར་བསྡུས་པའི་གདམས་ངག་འདིས་ཁྱོད་ལ་གཏམས་ན་གང་དུ་གནས་པར་འདོད། གང་དུ་གནས་བཅའ་བར་འདོད། བཙུན་པ་བཅོམ་ལྡན་འདས་ཀྱིས་མདོར་བསྡུས་པའི་གདམས་ངག་འདིས་བདག་ལ་གཏམས་ལགས་པས་གྲོ་བཞིན་སྐྱེས་གནས་པའི་ཡུལ་གྱི་མཐར་མཆིས་པར་འཚལ་ལགས་སོ། །</p>
<p>གང་པོ་གྲོ་བཞིན་སྐྱེས་གནས་པའི་ཡུལ་གྱི་མཐའི་མི་རྣམས་ནི་གཏུམ་པ། གཟུ་ལུམས་ཅན། རྩུབ་པ། གཤེ་བ། སྤྲོ་ཐུང་བ། འཕྱ་བ་ཡིན་ཏེ། གང་པོ་གལ་ཏེ་ཁྱོད་ལ་གྲོ་བཞིན་སྐྱེས་གནས་པའི་མཐའི་མི་རྣམས་མངོན་སུམ་དུ། སྡིག་པ་ཚོགས་པར་མི་དབྱུང་བའི་ཚིག་རྩུབ་པོས་གཤེ་བར་བྱེད། ཞེར་འདེབས་པར་བྱེད། འཕྱ་བར་བྱེད་ན། དེ་ལ་ཁྱོད་ཇི་སྙམ་བྱེད། བཙུན་པ་གལ་ཏེ་གྲོ་བཞིན་སྐྱེས་གནས་པའི་མཐའི་མི་རྣམས་བདག་ལ་མངོན་སུམ་དུ་སྡིག་པ་ཚོགས་པར་མི་དབྱུང་བའི་ཚིག་རྩུབ་པོས་གཤེ་བར་བགྱིད། ཞེར་འདེབས་པར་བགྱིད། འཕྱ་བར་བགྱིད་ན་དེ་ལ་བདག་གིས་འདི་སྙམ་དུ་སེམས་ཏེ། ཨེ་མའོ་གྲོ་བཞིན་སྐྱེས་གནས་པའི་མཐའི་མི་རྣམས་ནི་རུང་བ་དག་ཡིན་ནོ། །</p>
<p>ཨེ་མའོ་གྲོ་བཞིན་སྐྱེས་གནས་པའི་མཐའི་མི་རྣམས་ནི་བློ་དང་ལྡན་པ་ཡིན་ཏེ། དེ་དག་བདག་ལ་སྡིག་པ་ཚོགས་པར་མི་དབྱུང་བའི་ཚིག་རྩུབ་པོས་གཤེ་བར་བྱེད། ཞེར་འདེབས་པར་བྱེད། འཕྱ་བར་བྱེད་ཀྱང་ལག་པའམ་བོང་པས་མ་བརྒྱབ་སྙམ་མོ། །</p>
<p>གང་པོ་གྲོ་བཞིན་སྐྱེས་གནས་པའི་མཐའི་མི་རྣམས་ནི་གཏུམ་པ་ཞེས་བྱ་བ་ནས་འཕྱ་བར་བྱེད་པ་ཡིན་ནོ། །</p>
<p>ཞེས་བྱ་བའི་བར་གོང་མ་བཞིན་ཏེ། གང་པོ་གལ་ཏེ་གྲོ་བཞིན་སྐྱེས་གནས་པའི་མཐའི་མི་རྣམས་ཀྱིས་དབྱུག་པའམ་མཚོན་གྱིས་བརྒྱབ་ན་དེ་ལ་ཁྱོད་ཇི་སྙམ་བྱེད། བཙུན་པ་གལ་ཏེ་བདག་ལ་གྲོ་བཞིན་སྐྱེས་གནས་པའི་མཐའི་མི་རྣམས་ཀྱིས་དབྱུག་པའམ་མཚོན་གྱིས་བརྒྱབ་པར་གྱུར་ན། དེ་ལ་བདག་གིས་འདི་སྙམ་སེམས་ཏེ། ཀྱེ་མའོ་གྲོ་བཞིན་སྐྱེས་གནས་པའི་མཐའི་མི་རྣམས་ནི་རུང་བ་དག་ཡིན་ནོ། །</p>
<p>ཀྱེ་མའོ་གྲོ་བཞིན་སྐྱེས་གནས་པའི་མཐའི་མི་རྣམས་ནི་བློ་དང་ལྡན་པ་ཡིན་ཏེ། དེ་དག་བདག་ལ་དབྱུག་པའམ་མཚོན་གྱིས་བརྒྱབ་ཀྱང་ཐམས་ཅད་ཀྱིས་ཐམས་ཅད་དུ་སྲོག་དང་བྲལ་བར་མི་བྱེད་དོ་སྙམ་མོ། །</p>
<p>གང་པོ་གྲོ་བཞིན་སྐྱེས་གནས་པའི་མཐའི་མི་རྣམས་ནི་གཏུམ་པ་ཞེས་བྱ་བ་ནས་འཕྱ་བར་བྱེད་པ་ཡིན་ནོ་ཞེས་བྱ་བའི་བར་དུ་སྟེ། གལ་ཏེ་གང་པོ་གྲོ་བཞིན་སྐྱེས་གནས་པའི་མཐའི་མི་རྣམས་ཀྱིས་ཁྱོད་ཐམས་ཅད་ཀྱིས་ཐམས་ཅད་དུ་སྲོག་དང་འབྲལ་བར་བྱེད་ན་དེ་ལ་ཁྱོད་ཇི་སྙམ་བྱེད། བཙུན་པ་གལ་ཏེ་བདག་ལ་གྲོ་བཞིན་སྐྱེས་གནས་པའི་མཐའི་མི་རྣམས་ཀྱིས་ཐམས་ཅད་ཀྱིས་ཐམས་ཅད་དུ་སྲོག་དང་འབྲལ་བར་བགྱིད་ན། དེ་ལ་བདག་ཉིད་འདི་སྙམ་དུ་སེམས་ཏེ། བཅོམ་ལྡན་འདས་ཀྱིས་ཉན་ཐོས་ལུས་རྣག་ཅན་འདིས། སྐྱེ་བ་དང་། ངོ་ཚ་བ་དང་། རྣམ་པར་སྨོད་པ་གང་དག་མཚོན་གྱིས་ཀྱང་འདེབས་པར་བྱེད། དུག་ཀྱང་ཟ་བར་བྱེད། ཐག་པས་ཀྱང་འགེགས་ཏེ་འཆི་བར་བྱེད། གཡངས་ནས་ཀྱང་མཆོངས་ཏེ་འཆི་བ་ཡོད་ན། །</p>
<p>ཀྱེ་མའོ་གྲོ་བཞིན་སྐྱེས་གནས་པའི་མཐའི་མི་རྣམས་ནི་རུང་བ་དག་ཡིན་ནོ། །</p>
<p>ཀྱེ་མའོ་གྲོ་བཞིན་སྐྱེས་གནས་པའི་མཐའི་མི་རྣམས་ནི་བློ་དང་ལྡན་པ་ཡིན་ཏེ། དེ་དག་བདག་གི་ལུས་རྣག་ཅན་འདི་ལས་ཚེགས་ཆུང་ངུས་གྲོལ་བར་བྱེད་དོ་སྙམ་བསམ་པར་བགྱིའོ། །</p>
<p>གང་པོ་ལེགས་སོ་ལེགས་སོ། །</p>
<p>གང་པོ་ཁྱོད་བཟོད་པ་དང་ངེས་པ་འདི་དང་ལྡན་པར་གྲོ་བཞིན་སྐྱེས་གནས་པའི་ཡུལ་གྱི་མཐའ་གནས་པར་ནུས་པ་ནི་ཁྱོད་ཡང་ལེགས་སོ། །</p>
<p>གང་པོ་སོང་ལ་མ་བསྒྲལ་བ་རྣམས་ནི་སྒྲོལ་ཅིག །མ་གྲོལ་བ་རྣམས་ནི་ཁྲོལ་ཅིག །དབུགས་མ་ཕྱིན་པ་རྣམས་ནི་དབུགས་ཕྱུང་ཤིག །ཡོངས་སུ་མྱ་ངན་ལས་མ་འདས་པ་རྣམས་ནི་ཡོངས་སུ་མྱ་ངན་ལས་ཟློས་ཤིག །དེ་ནས་ཚེ་དང་ལྡན་པ་གང་པོས་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་ཅིང་རྗེས་སུ་ཡི་རངས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་ཚེ་དང་ལྡན་པ་གང་པོ་དེ་ཉིད་ཀྱི་མཚན་མོ་འདས་ནས་སྔ་དྲོ་ཤམ་ཐབས་བགོས་ཏེ་ལྷུང་བཟེད་དང་ཆོས་གོས་ཐོགས་ནས་མཉན་ཡོད་དུ་བསོད་སྙོམས་ལ་ཞུགས་ཏེ། མཉན་ཡོད་དུ་བསོད་སྙོམས་ཀྱི་ཟས་ཀྱི་བྱ་བ་བྱས་ནས་ཟས་ཕྱི་མའི་བསོད་སྙོམས་ལས་སླར་ལོག་སྟེ། གནས་མལ་ཇི་ལྟར་ལོངས་སྤྱད་པ་མཁོས་སུ་ཕབ་ནས། ལྷུང་བཟེད་དང་ཆོས་གོས་ཐོགས་ཏེ། གྲོ་བཞིན་སྐྱེས་གནས་པས་ཡུལ་གྱི་མཐའ་གང་ན་བ་དེར་ཆས་ཏེ། རིམ་གྱིས་རྒྱུ་ཞིང་སོང་བ་ན་གྲོ་བཞིན་སྐྱེས་གནས་པའི་ཡུལ་གྱི་མཐར་ཕྱིན་ཏོ། །</p>
<p>དེ་ནས་ཚེ་དང་ལྡན་པ་གང་པོ་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ། གྲོ་བཞིན་སྐྱེས་གནས་པས་མཐར་བསོད་སྙོམས་ལ་ཞུགས་པ་རྔོན་པ་ཞིག་མདའ་གཞུ་ལག་ན་ཐོགས་ཏེ་རི་དགས་གཤོར་དུ་འགྲོ་བ་དེས་མཐོང་ནས་དེས་བསམས་པ། དགེ་སྦྱོང་མགོ་རེག་འདི་མཐོང་བ་ནི་ཁ་རྗེ་མ་རུང་བར་བྱས་སོ་སྙམ་དུ་བསམས་ནས་གཞུ་རྣ་དྲུང་དུ་བཀང་སྟེ། ཚེ་དང་ལྡན་པ་གང་པོ་གང་ན་བ་དེར་བརྒྱུགས་པ་དང་། དེ་ནས་ཚེ་དང་ལྡན་པ་གང་པོས་དེ་མཐོང་ངོ་། །</p>
<p>མཐོང་ནས་ཀྱང་བླ་གོས་བསྙིལ་ཏེ་སྨྲས་པ། །</p>
<p>བཞིན་བཟངས་དགང་དཀའ་བ་འདིའི་དོན་དུ་ཞུགས་པས་འདི་ལ་སྣུན་ཅིག །ཚིགས་སུ་བཅད་དེ་སྨྲས་པ། གང་གི་དོན་དུ་མཁའ་ལ་བྱ་རྒྱུ་རི་དགས་རྙིས་ཟིན་གྱུར། །</p>
<p>གཡུལ་ངོར་མདའ་མདུང་མདའ་བོ་ཆེ་ཐོགས་མི་རྣམས་འཆི་འགྱུར་ལ། །</p>
<p>བཀྲེན་པ་ཉོན་མོངས་ཡུལ་ངན་རྒྱུ་ཞིང་མཆིལ་པས་ཉ་ཟིན་པ། །</p>
<p>སྡིག་པ་རབ་མང་ལྟོ་འདིར་ཁྱོད་ཀྱིས་འཚམ་རིམས་མདའ་འཕོངས་ཤིག ། དེས་བསམས་པ། རབ་ཏུ་བྱུང་བ་འདི་ནི་འདི་ལྟ་བུའི་བཟོད་པ་དང་དེས་པ་དང་ལྡན་པ་ཡིན་ན། ཅིའི་ཕྱིར་འདི་ལ་མདའ་འཕང་སྙམ་དུ་བསམས་ནས་དེ་སེམས་མངོན་པར་དད་པར་གྱུར་ཏོ། །</p>
<p>དེ་ནས་ཚེ་དང་ལྡན་པ་གང་པོས་དེ་ལ་ཆོས་བཤད་དེ། སྐྱབས་སུ་འགྲོ་བ་དང་། བསླབ་པའི་གཞི་རྣམས་ལ་བཞག་པ་དང་། དེས་རི་ཁྲོད་པ་གཞན་ལྔ་བརྒྱ་ནི་དགེ་བསྙེན་བྱས། ལྔ་བརྒྱ་ནི་དགེ་བསྙེན་མར་བྱས་ནས་གཙུག་ལག་ལྔ་བརྒྱ་རྩིག་ཏུ་བཅུག་སྟེ། ཁྲི་དང་། ཁྲིའུ་དང་། སྟན་ནང་ཚངས་ཅན་དང་། སྔས་ནང་ཚངས་ཅན་དང་། གོར་ཐབས་བརྒྱ་ཕྲག་དུ་མ་འབུལ་དུ་བཅུག་གོ། །</p>
<p>ཟླ་བ་གསུམ་པོ་དེ་འདས་པ་དང་དེས་རིག་པ་གསུམ་ལུས་ཀྱིས་མངོན་སུམ་དུ་བྱས་ནས་དགྲ་བཅོམ་པར་གྱུར་ཏེ། ཁམས་གསུམ་གྱི་འདོད་ཆགས་དང་བྲལ་བ་ཞེས་བྱ་བ་ནས། དབང་པོ་དང་ཉེ་དབང་པོའི་ལྷ་དང་བཅས་པ་རྣམས་ཀྱིས་མཆོད་པར་བྱ་བ་དང་། རྗེད་པར་བྱ་བ་དང་། མངོན་སུམ་དུ་སྨྲ་བར་བྱ་བར་གྱུར་ཏོ་ཞེས་བྱ་བའི་བར་དུའོ། །</p>
<p>ཇི་ཙམ་དུས་གཞན་ཞིག་ན་ཤིང་གི་རྣ་ཆ་ཅན་གྱི་ནུ་བོ་གཉིས་ལོངས་སྤྱོད་སྲབས་ཤིང་ཡོངས་སུ་ཟད་པས་གཏུགས་པར་གྱུར་ནས་དེ་གཉིས་ཀྱིས་སྨྲས་པ། བྱུར་ལྟ་བུ་དེ་བདག་ཅག་གི་ཁྱིམ་ནས་སོང་གིས་ཚུར་ཤོག་ལྷན་ཅིག་གནས་པར་བྱའོ། །</p>
<p>དེས་སྨྲས་པ། བྱུར་ལྟ་བུ་དེ་གང་ཞིག་ཡིན། གང་པོ་ཡིན་མོད། དེ་ནི་ཁོ་བོའི་ཁྱིམ་ནས་དཔལ་བྱུང་བ་ཡིན་གྱི་བྱུར་ལྟ་བུ་ནི་མ་ཡིན་ནོ། །</p>
<p>དེ་གཉིས་ཀྱིས་སྨྲས་པ། དཔལ་ཡང་རུང་བྱུར་ཡང་རུང་ཚུར་ཤོག་ལྷན་ཅིག་ཏུ་གནས་པར་བྱའོ། །</p>
<p>དེས་སྨྲས་པ། ཁྱེད་ཅག་གི་ནོར་ནི་རིགས་པར་བསྒྲུབས་པ་མ་ཡིན་ལ། ཁོ་བོའི་ནི་རིགས་པར་བསྒྲུབས་པ་ཡིན་པས་ཁྱེད་ཅག་དང་ཁོ་བོར་ལྷན་ཅིག་གནས་པར་མི་བྱའོ། །</p>
<p>དེ་གཉིས་ཀྱིས་སྨྲས་པ། བྲན་མོའི་བུ་དེས་རྒྱ་མཚོ་ཆེན་པོར་ཡང་སོང་ཡང་སོང་ནས་ཁྱོད་ཀྱི་ལོངས་སྤྱོད་དག་བསྒྲུབས་པས་ཁྱོད་དེ་ལ་སྤྱོད་པས་རྒྱགས་སུ་ཟད། ཁྱོད་ཀྱིས་ནི་རྒྱ་མཚོ་ཆེན་པོར་འཇུག་པར་ག་ལ་ནུས། དེ་དེ་གཉིས་ལས་ང་རྒྱལ་བཟུང་ནས་དེས་བསམས་པ། བདག་ཀྱང་རྒྱ་མཚོ་ཆེན་པོར་འཇུག་པར་བྱའོ་སྙམ་ནས་ཞེས་བྱ་བ་ནས་རྒྱ་མཚོ་ཆེན་པོར་ཞུགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>ཇི་ཙམ་ན་གྲུ་བོ་ཆེ་དེ་རྗེས་སུ་མཐུན་པའི་རླུང་གིས་ཙན་དན་ས་མཆོག་གི་ཚལ་དུ་བདས་སོ། །</p>
<p>ས་མཁན་གྱིས་སྨྲས་པ། ཤེས་ལྡན་དག་ཙན་དན་ས་མཆོག་གི་ཚལ་ཞེས་གྲགས་པ་གང་ཡིན་པ་དེ་ནི་འདི་ཡིན་གྱིས་འདི་ལས་འདོམས་ལ་ལོང་ཤིག །དེའི་ཚེ་ན་ཙན་དན་ས་མཆོག་གི་ཚལ་གྱི་དབང་པོ་གནོད་སྦྱིན་དབང་ཕྱུག་ཆེན་པོ་ཞེས་བྱ་བ་ཡིན་ཏེ། དེ་ཡང་གནོད་སྦྱིན་རྣམས་ཀྱི་གནོད་སྦྱིན་གྱི་མདུན་སར་སོང་ངོ་། །</p>
<p>དེ་ནས་ཙན་དན་ས་མཆོག་གི་ཚལ་སྟ་རེ་ལྔ་བརྒྱ་ཙམ་གྱིས་བཅད་པར་བརྩམས་སོ། །</p>
<p>གནོད་སྦྱིན་མི་དགའ་བ་ཞེས་བྱ་བས་ཙན་དན་ས་མཆོག་གི་ཚལ་སྟ་རེ་ལྔ་བརྒྱ་ཙམ་གྱིས་གཅོད་པར་མཐོང་ངོ་། །</p>
<p>མཐོང་ནས་ཀྱང་གནོད་སྦྱིན་དབང་ཕྱུག་ཆེན་པོ་གང་ན་བ་དེར་སོང་སྟེ་ཕྱིན་ནས་གནོད་སྦྱིན་དབང་ཕྱུག་ཆེན་པོ་ལ་འདི་སྐད་ཅེས་སྨྲས་སོ། །</p>
<p>དཔོན་པོ་མཁྱེན་པར་མཛོད་ཅིག ། ཙན་དན་ས་མཆོག་གི་ཚལ་སྟ་རེ་ལྔ་བརྒྱ་ཙམ་གྱིས་འགུམས་ན་ཁྱོད་ཀྱི་ཕྲིན་ལས་སམ་བགྱི་བ་གང་ལགས་བ་དེ་མཛོད་ཅིག །དེ་ནས་གནོད་སྦྱིན་དབང་ཕྱུག་ཆེན་པོ་གནོད་སྦྱིན་རྣམས་ཀྱི་གནོད་སྦྱིན་གྱི་འདུན་མ་བྱས་ནས་མི་བཟོད་པ་སྐྱེས་ཏེ། རླུང་ནག་པོ་ཆེན་པོ་འཇིགས་སུ་རུང་བ་བསླངས་ནས་ཙན་དན་ས་མཆོག་གི་ཚལ་གང་ན་བ་དེར་ཆས་སོ། །</p>
<p>ས་མཁན་གྱིས་སྨྲས་པ། ཤེས་ལྡན་འཛམ་བུའི་གླིང་གི་ཚོང་པ་དག་ཉོན་ཅིག །རླུང་ནག་པོ་ཆེན་པོའི་འཇིགས་པ་ཞིག་ཡོད་དོ་ཞེས་གྲག་པ་གང་ཡིན་པ་དེ་ནི་འདི་ཡིན་གྱིས་ངོ་ལོན་སོམ་ཤིག །དེ་ནས་ཚོང་པའི་ཚོགས་དེ་རྣམས་འཇིགས་སྐྲག་ཕོངས་ཏེ་བ་སྤུའི་ཁུང་བུ་ཐམས་ཅད་ནས་སྤུ་ཟིང་ཞེས་བྱེད་ནས། ལྷ་རྣམས་ལ་གསོལ་བ་བྱེད་པར་རྩོམ་སྟེ། ཞི་བ་དང་ནི་ཆུ་ལྷ་ལུས་ངན་ནོར་ལྷ་སོགས། །</p>
<p>ལྷ་མི་ལྟོ་འཕྱེ་གནོད་སྦྱིན་ལྷ་མི་དབང་པོ་རྣམས། །</p>
<p>བདག་ཅག་ཤིན་ཏུ་ཉམ་ཐག་འཇིགས་པར་གྱུར་ལགས་ཀྱིས། །</p>
<p>བསྙེངས་བྲལ་དེ་རིང་བདག་ཅག་རྣམས་ཀྱི་མགོན་མཛོད་ཅིག །མི་རྣམས་ཁ་ཅིག་བདེ་སོགས་ཁྱོད་ལ་འདུད། །</p>
<p>གཞན་དག་ཚངས་དང་ཁྱབ་འཇུག་ལྷ་ཆེན་དང་། །</p>
<p>སར་རྟེན་ཤིང་དང་ཚལ་ལ་བརྟེན་པ་ལ། །</p>
<p>ཤ་ཟའི་རླུང་གིས་ཟིན་པས་སྐྱབས་ཚོལ་འདུད། །</p>
<p>ཤིང་གི་རྣ་ཆ་ཅན་སེམས་ལས་ཆུང་ངུར་འདུག་པ་དང་། ཚོང་པ་རྣམས་ཀྱིས་སྨྲས་པ། དེད་དཔོན་བདག་ཅག་ནི་སྡུག་བསྔལ་མི་བཟད་པ་ཉམ་ང་བར་གྱུར་ན། ཁྱོད་ཅིའི་ཕྱིར་སེམས་ལས་ཆུང་ངུར་འདུག །དེས་སྨྲས་པ། ཤེས་ལྡན་དག་ཁོ་བོ་ལ་ནུ་བོས་བསྒོ་བ། ཕུ་བོ་རྒྱ་མཚོ་ཆེན་པོར་འཇུག་པ་ནི་མནོག་ཆུང་ལ་ཉེས་དམིགས་མང་སྟེ། སྲེད་པས་ལྡོངས་པ་ཕལ་ཆེར་འཇུག་ཀྱང་སླར་འཁོར་བ་ཉུང་བས་ཁྱོད་ཀྱིས་རྣམ་པ་གང་གིས་ཀྱང་རྒྱ་མཚོ་ཆེན་པོར་འཇུག་པར་མི་བྱའོ་ཞེས་བསྒོ་བ་ལས། ཁོ་བོས་དེའི་ཚིག་མ་མཉན་ཏེ་རྒྱ་མཚོ་ཆེན་པོར་ཞུགས་པས་ད་ཅི་བྱར་ཡང་མེད་དོ། །</p>
<p>ཁྱོད་ཀྱི་ནུ་བོ་གང་ཡིན། གང་པོ་ཡིན་ནོ། །</p>
<p>ཚོང་པའི་ཚོགས་རྣམས་ཀྱིས་སྨྲས་པ། ཤེས་ལྡན་དག་འཕགས་པ་གང་པོ་དེ་ནི་བསོད་ནམས་ཀྱི་མཐུ་ཆེན་པོ་དང་ལྡན་པ་ཡིན་གྱིས། དེ་ཉིད་ལ་བདག་ཅག་སྐྱབས་སུ་འགྲོ་བར་བྱའོ་ཞེས་དེ་ཐམས་ཅད་ཀྱིས་ཚིག་མཐུན་པར་འདི་སྐད་ཅེས་འཕགས་པ་གང་པོ་དེ་ལ་ཕྱག་འཚལ་ལོ། །</p>
<p>འཕགས་པ་གང་པོ་དེ་ལ་ཕྱག་འཚལ་ལོ། །</p>
<p>ཕྱག་འཚལ་ལོ་ཞེས་སྨྲས་སོ། །</p>
<p>དེ་ནས་ཚེ་དང་ལྡན་པ་གང་པོ་ལ་མངོན་པར་དགའ་བའི་ལྷ་གང་ཡིན་པ་དེ་དག་ཚེ་དང་ལྡན་པ་གང་པོ་གང་ན་བ་དེར་སོང་སྟེ་ཕྱིན་ནས་ཚེ་དང་ལྡན་པ་གང་པོ་ལ་འདི་སྐད་ཅེས་སྨྲས་སོ། །</p>
<p>འཕགས་པ་ཁྱོད་ཀྱིས་གཅན་ནི་སྡུག་བསྔལ་མི་བཟད་པ་ཉམ་ང་བར་གྱུར་གྱིས་དགོངས་སུ་གསོལ། དེས་བསམས་ཏེ། དེ་ནས་སེམས་ཇི་ལྟར་མཉམ་པར་བཞག་ན་གྲོ་བཞིན་སྐྱེས་གནས་པའི་མཐའ་ནས་མི་སྣང་བར་གྱུར་ཏེ། རྒྱ་མཚོ་ཆེན་པོ་གྲུའི་དངོར་སྐྱིལ་མོ་ཀྲུང་བཅས་ནས་འདུག་པ་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་སོ། །</p>
<p>དེ་ནས་རླུང་ནག་པོ་དེ་རི་རབ་ལ་ཕོག་སྟེ་རྡུགས་པ་བཞིན་དུ་སླར་ལོག་པར་གྱུར་ཏོ། །</p>
<p>གནོད་སྦྱིན་དབང་ཕྱུག་ཆེན་པོས་བསམས་པ། སྔོན་ཆད་ནི་རླུང་ནག་པོས་གྲུ་གང་ལ་རེག་པ་དེ་ཤིང་བལ་གྱི་འདའ་བུ་བཞིན་འཕངས་པ་དང་འཇིག་པར་འགྱུར་ན་ད་རླུང་ནག་པོ་དེ་རི་རབ་ལ་ཕོག་སྟེ། རྡུགས་པ་བཞིན་དུ་སླར་ལོག་པར་གྱུར་པའི་རྒྱུ་གང་ཡིན་སྙམ་ནས། ཕན་ཚུན་དུ་བརྟག་པར་བརྩམས་པ་ལས། ཇི་ཙམ་ན་ཚེ་དང་ལྡན་པ་གང་པོ་གྲུའི་དངོར་སྐྱིལ་མོ་ཀྲུང་བཅས་ནས་འདུག་པ་མཐོང་ངོ་། །</p>
<p>མཐོང་ནས་ཀྱང་དེས་སྨྲས་པ། འཕགས་པ་གང་པོ་ཐོ་བཙམས་ཏེ་ཅི་བགྱི། གང་པོས་སྨྲས་པ། རྒ་བའི་ཆོས་ཅན་ཁྱོད་ཉིད་ཀྱིས་ང་ལ་ཐོ་འཚམ་མམ། གལ་ཏེ་ངས་འདི་ལྟ་བུའི་ཡོན་ཏན་གྱི་ཚོགས་མ་ཐོབ་པར་གྱུར་ན། ཁྱོད་ཀྱིས་ངའི་ཕུ་བོ་མིང་ལུས་པར་བྱས་པར་འགྱུར་རོ། །</p>
<p>དབང་ཕྱུག་ཆེན་པོས་སྨྲས་པ། འཕགས་པ་ཙན་དན་ས་མཆོག་འདི་ནི་འཁོར་ལོས་སྒྱུར་བའི་རྒྱལ་པོའི་དོན་དུ་སྲུང་ལགས་སོ། །</p>
<p>གང་པོས་སྨྲས་པ། དཔོན་པོ་ཇི་སྙམ་དུ་སེམས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དང་། འཁོར་ལོས་སྒྱུར་བའི་རྒྱལ་པོ་གང་ཆེ། འཕགས་པ་ཅི་བཅོམ་ལྡན་འདས་འཇིག་རྟེན་དུ་བྱུང་ངམ། བྱུང་ངོ་། །</p>
<p>གལ་ཏེ་དེ་ལྟ་ན་ད་གང་མ་གང་བ་དེ་ཁོང་ཤིག །དེ་ནས་ཚོང་པའི་ཚོགས་དེ་རྣམས་སྲོག་བྱིན་ཏེ། ཚེ་དང་ལྡན་པ་གང་པོ་ལ་སེམས་མངོན་པར་དད་ནས་གྲུ་དེ་ཙན་དན་ས་མཆོག་གིས་བཀང་སྟེ་ཆས་པ་དང་རིམ་གྱིས་གྲོང་ཁྱེར་སློ་མ་ལྟ་བུར་ཕྱིན་ཏོ། །</p>
<p>དེ་ནས་གང་པོས་ཕུ་བོ་ལ་སྨྲས་པ། གང་གི་མིང་གིས་གྲུ་བོ་ཆེ་གྲུབ་སྟེ་འོངས་པ་དེ་ནི་དེ་དབང་བས་ཁྱོད་ཀྱིས་རིན་པོ་ཆེ་ནི་ཚོང་པ་འདི་རྣམས་ལ་གོས་ཤིག །བདག་གིས་ནི་ཙན་དན་ས་མཆོག་འདི་རྣམས་ཀྱིས་བཅོམ་ལྡན་འདས་ཀྱི་ཕྱིར་ཙན་དན་གྱི་ཕྲེང་བའི་ཁང་བཟངས་བརྩིག་གོ། །</p>
<p>དེས་ཚོང་པ་དེ་རྣམས་ལ་རིན་པོ་ཆེ་རྣམས་བགོས་སོ། །</p>
<p>དེ་ནས་གང་པོས་ཙན་དན་ས་མཆོག་གི་ཁང་བཟངས་ཞིག་བརྩིག་པར་བརྩམས་ཏེ། དེས་བཟོ་བོ་དག་བཀུག་ནས་སྨྲས་པ། ཤེས་ལྡན་དག་ཅི་ཉི་མ་རེ་རེ་ཞིང་ཀཱར་ཥཱ་པ་ཎ་ལྔ་བརྒྱ་ལེན་ནམ་འོན་ཏེ་ཙན་དན་ས་མཆོག་གི་ཕྱེ་མ་ཕོ་སུམ་གང་ལེན། དེ་དག་གིས་སྨྲས་པ། འཕགས་པ་ཙན་དན་ས་མཆོག་གི་ཕྱེ་མ་ཕོ་སུམ་གང་འཚལ་ལོ། །</p>
<p>ཇི་ཙམ་ན་རིང་པོ་མ་ཐོགས་པར་ཙན་དན་གྱི་ཕྲེང་བའི་ཁང་བཟངས་བརྩིགས་ཏེ་བྱི་དོར་ཐམས་ཅད་ཟིན་པར་གྱུར་ཏོ། །</p>
<p>དེ་ན་ཞོགས་མ་དང་ཕྱེ་མའི་ལྷག་མ་གང་ཡིན་པ་དེ་དག་ཀྱང་བཏགས་ནས་དེ་ཉིད་ལ་ཞལ་ཞལ་དུ་བྱུགས་སོ། །</p>
<p>དེས་སྤུན་དེ་རྣམས་ཕན་ཚུན་དུ་ཐམས་ཅད་བཟོད་པ་གསོལ་དུ་བཅུག་ནས་སྨྲས་པ། སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་སྤྱན་དྲངས་ལ་ཞལ་ཟས་གསོལ་ཅིག །འཕགས་པ་གང་པོ་བཅོམ་ལྡན་འདས་གང་ན་བཞུགས། མཉན་ཡོད་ནའོ། །</p>
<p>ལམ་ཇི་སྲིད་མཆིས། མཉན་ཡོད་ན་དཔག་ཚད་བརྒྱ་ལྷག་ཙམ་མོ། །</p>
<p>རེ་ཞིག་རྒྱལ་པོ་ལ་བརྟག་པར་བགྱིའོ། །</p>
<p>དེ་བཞིན་དུ་གྱིས་ཤིག །དེ་དག་རྒྱལ་པོའི་དྲུང་དུ་དོང་ནས་ལྷ་བདག་ཅག་ནི་སངས་རྒྱས་ལ་སོགས་པ་དགེ་སློང་གི་དགེ་འདུན་སྤྱན་དྲངས་ཏེ་ཞལ་ཟས་གསོལ་བར་འཚལ་ན། ལྷས་བདག་ཅག་ལ་བསྟང་དུ་གསོལ། རུང་གིས་དེ་བཞིན་དུ་བྱའོ། །</p>
<p>དེ་ནས་ཚེ་དང་ལྡན་པ་གང་པོ་ཁང་སྟེང་དུ་འཛེགས་ནས་རྒྱལ་བྱེད་ཀྱི་ཚལ་ལོགས་སུ་ཁ་བལྟས་ཏེ། པུས་མོ་ལྷ་ང་གཉིས་ས་ལ་བཙུགས་ཏེ་འདུག་ནས་མེ་ཏོག་གིས་གཏོར། བདུག་པས་བདུགས་ནས་ཁྱིམ་པ་ཞིག་གསེར་གྱི་བྱ་མ་བུམ་འཛིན་དུ་བཅུག་སྟེ་གསོལ་བ་འདེབས་པ་ལ་ཞུགས་པ། ཚུལ་ཁྲིམས་རྣམ་དག་ཤིན་ཏུ་རྣམ་དག་བློ། །</p>
<p>ཞལ་ཟས་དུས་སུ་རྟག་ཏུ་དོན་གཟིགས་པ། །</p>
<p>མགོན་མེད་གྱུར་པ་རབ་ཏུ་གཟིགས་ནས་ནི། །</p>
<p>ཤིན་ཏུ་ཐུགས་བརྩེར་མཛད་དེ་གཤེགས་པར་གསོལ། དེ་ནས་མེ་ཏོག་དེ་རྣམས་སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང་ལྷ་རྣམས་ཀྱི་ལྷའི་མཐུས་མེ་ཏོག་གི་ཁང་བཟངས་སུ་བྱས་ཏེ། རྒྱལ་བུ་རྒྱལ་བྱེད་ཀྱི་ཚལ་དུ་རྒན་རིམས་བཞིན་གནས་པར་གྱུར་ཏོ། །</p>
<p>བདུག་པ་ནི་སྤྲིན་ལྟར་སྤུངས་སོ། །</p>
<p>ཆུ་ནི་བཻ་ཌཱུརྱའི་ཕུར་མ་ལྟ་བུར་གྱུར་ཏོ། །</p>
<p>ཚེ་དང་ལྡན་པ་ཀུན་དགའ་བོ་མཚན་མ་ལ་མཁས་པ་ཡིན་པས་ཐལ་མོ་སྦྱར་བ་བྱས་ཏེ་བཅོམ་ལྡན་འདས་ལ་ཞུས་པ་བཙུན་པ་སྤྱན་འདྲེན་པ་གང་ནས་མཆིས། ཀུན་དགའ་བོ་གྲོང་ཁྱེར་སློ་མ་ལྟ་བུ་ནས་སོ། བཙུན་པ་གྲོང་ཁྱེར་སློ་མ་ལྟ་བུར་ཇི་སྲིད་ཅིག་མཆིས། ཀུན་དགའ་བོ་དཔག་ཚད་བརྒྱ་ལྷག་ཙམ་ཡོད་ཀྱིས་སོང་ལ་དགེ་སློང་རྣམས་ལ་ཁྱེད་ཅག་ལས། གང་དང་གང་སང་གྲོང་ཁྱེར་སློ་མ་ལྟ་བུར་སོང་ནས་ཟས་ཟ་བར་སྤྲོ་བས་ཚུལ་ཤིང་ལོང་ཤིག་ཅེས་བསྒོ་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ནས་ཚུལ་ཤིང་བླངས་ཏེ། བཅོམ་ལྡན་འདས་ཀྱི་སྤྱན་སྔར་འདུག་པ་དང་། བཅོམ་ལྡན་འདས་དང་དགེ་སློང་གནས་བརྟན་གནས་བརྟན་རྣམས་ཀྱིས་ཚུལ་ཤིང་བླངས་སོ། །</p>
<p>དེའི་ཚེ་ཡུལ་ཆུ་མིག་ཅན་ན་གནས་པའི་གནས་བརྟན་ཚེ་དང་ལྡན་པ་གང་པོ་ཤེས་རབ་ཀྱིས་རྣམ་པར་གྲོལ་བ་འཁོར་དེ་ཉིད་དུ་འདུས་ཏེ་འདུག་པར་གྱུར་པ་དེས་ཀྱང་ཚུལ་ཤིང་བླང་བར་བརྩམས་པ་དང་། དེ་ལ་ཚེ་དང་ལྡན་པ་ཀུན་དགའ་བོས་སླར་ཚིགས་སུ་བཅད་དེ་སྨྲས་པ། ཚེ་དང་ལྡན་པ་ཟན་འདི་ནི། །</p>
<p>ཀོ་ས་ལ་བདག་པོའི་ཕོ་བྲང་ངམ། །</p>
<p>རབ་སྦྱིན་ཁྱིམ་དང་རི་དགས་ཀྱི། །</p>
<p>ཁྱིམ་གྱི་ཟས་ཀྱང་མ་ལགས་སོ། །</p>
<p>གྲོང་ཁྱེར་སློ་མ་ཞེས་བྱ་བ། །</p>
<p>དཔག་ཚད་བརྒྱ་ལྷག་མཆིས་པ་དེར། །</p>
<p>རྫུ་འཕྲུལ་གྱིས་ནི་བཞུད་འཚལ་བས། །</p>
<p>གང་པོ་ཁྱོད་ནི་མ་གསུང་བཞུགས། །</p>
<p>དེ་ཤེས་རབ་ཀྱིས་རྣམ་པར་གྲོལ་བ་ཡིན་གྱི། དེས་རྫུ་འཕྲུལ་མ་བསྐྱེད་པས་དེ་འདི་སྙམ་དུ་སེམས་ཏེ་གང་གི་ཕྱིར་བདག་གིས་ཉོན་མོངས་པའི་ཚོགས་མཐའ་དག་བཙལ་ཅིང་བོར་ལ་སྤངས་ཤིང་སོ་སོར་སྤངས་ན། བདག་མུ་སྟེགས་ཅན་དང་ཐུན་མོང་བའི་རྫུ་འཕྲུལ་ལ་སྒྱིད་ལུག་གམ་སྙམ་ནས་དེས་བརྩོན་འགྲུས་ལ་གནས་ཏེ་རྫུ་འཕྲུལ་བསྐྱེད་པས་ཇི་སྲིད་ཚེ་དང་ལྡན་པ་ཀུན་དགའ་བོས་གནས་བརྟན་གསུམ་པ་ལ་ཚུལ་ཤིང་མ་བྱིན་པ་དེའི་བར་དུ་དེས་ལག་པ་གླང་པོ་ཆེའི་སྣ་ལྟ་བུ་བརྐྱང་ནས་ཚུལ་ཤིང་བླངས་ཏེ། དེ་ནས་ཚིགས་སུ་བཅད་དེ་སྨྲས་པ། གཽ་ཏ་མ་འདི་ན་མངོན་ཤེས་དྲུག་པོ་ཉིད། །</p>
<p>གྲགས་པ་དང་ནི་ཐོས་པས་འཐོབ་མིན་ལ། །</p>
<p>ཚན་གྱི་ཡོན་ཏན་རྣམས་དང་ངག་དང་ནི། །</p>
<p>ཡིད་སྨོན་ཆེན་པོས་ཀྱང་ནི་མ་ཡིན་གྱི། །</p>
<p>བདག་འདྲ་ཡོངས་སུ་རྟོག་པར་བྱེད་པ་རྣམས། །</p>
<p>རྒ་བས་དར་ཡལ་གྱུར་ཀྱང་ཞི་བ་དང་། །</p>
<p>ཚུལ་ཁྲིམས་ལྷག་མཐོང་སྟོབས་དང་བསམ་གཏན་སྟོབས། །</p>
<p>རྣམ་པ་དུ་མས་མངོན་ཤེས་དྲུག་ལྡན་འགྱུར། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་འདི་ནི་ངའི་དགེ་སློང་རྣམས་ཀྱི་མཆོག་ཡིན་ཏེ། ངའི་ཉན་ཐོས་མཆོད་པའི་ཚུལ་ཤིང་བླང་པ་ལ་དང་པོ་ཚུལ་ཤིང་ལེན་པ་རྣམས་ཀྱི་ནང་ན་འདི་ལྟ་སྟེ་ཡུལ་ཆུ་མིག་ཅན་ན་གནས་པའི་གནས་བརྟན་གང་པོ་མཆོག་ཡིན་ནོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་དགེ་སློང་རྣམས་ལ་ངས་དགེ་སློང་དག་ཁྱེད་ཀྱིས་དགེ་བ་མི་སྤྱོམས་པ་དང་། སྡིག་པ་མི་བཅབ་པར་གནས་པར་བྱའོ་ཞེས་བཤད་མོད་ཀྱི། འོན་ཀྱང་གྲོང་ཁྱེར་དེ་ན་མུ་སྟེགས་པ་རྣམས་གནས་པས་ཁྱེད་ལས་གང་གིས་རྫུ་འཕྲུལ་གང་ཐོབ་པ་དེ་དེས་གྲོང་ཁྱེར་སློ་མ་ལྟ་བུར་སོང་ལ་ཟན་བཟའ་བར་བྱའོ་ཞེས་སྒོ་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ནས་དགེ་སློང་རྣམས་ལ་སྨྲས་པ། ཚེ་དང་ལྡན་པ་དག་བཅོམ་ལྡན་འདས་ཀྱིས་འདི་སྐད་ཅེས་ངས་དགེ་སློང་རྣམས་ཀྱིས་དགེ་བ་མི་སྤྱོམས་པ་དང་། སྡིག་པ་མི་བཅབ་པར་གནས་པར་བྱའོ། །</p>
<p>ཞེས་བཤད་མོད་ཀྱི་ཞེས་བྱ་བ་ནས་སོང་ལ་ཟན་བཟའ་བར་བྱའོ་ཞེས་བྱ་བའི་བར་གོང་མ་བཞིན་དུའོ། །</p>
<p>རྒྱལ་པོས་གྲོང་ཁྱེར་སློ་མ་ལྟ་བུ་རྡོ་བ་དང་གསེག་མ་དང་གྱོ་མོ་རྣམས་སེལ་དུ་བཅུག་སྟེ། ཙན་དན་གྱི་ཆུས་ཆག་ཆག་བཏབ་དྲི་ཞིམ་པོའི་པོག་ཕོར་སྣ་ཚོགས་བཤམས། དར་གྱི་ཆུན་འཕྱང་མང་པོ་དཔྱངས། མེ་ཏོག་སྣ་ཚོགས་ཆལ་བར་བཀྲམ་སྟེ་དགའ་དགའ་ལྟར་བྱས་ཏེ་གྲོང་ཁྱེར་སློ་མ་ལྟ་བུ་ལ་སྒོ་བཅྭ་བརྒྱད་ཡོད་ལ་རྒྱལ་པོ་དེ་ལ་ཡང་བུ་བཅུ་བདུན་ཡོད་དེ། གྲོང་ཁྱེར་གྱི་སྒོ་རེར་སོ་སོར་རྒྱལ་པོའི་བུ་རྣམས་འབྱོར་པ་མཆོག་དང་བཀོད་དོ། །</p>
<p>སྒོ་ཆེན་པོར་ནི་སློ་མ་ལྟ་བུའི་བདག་པོའི་རྒྱལ་པོ་རྒྱལ་པོའི་འབྱོར་པ་ཆེན་པོ་དང་ཚེ་དང་ལྡན་པ་གང་པོ་དང་ཤིང་གི་རྣ་ཆ་ཅན་དང་རྒྱ་སྐྱེགས་ཀྱི་རྣ་ཆ་ཅན་དང་ཞ་ཉེའི་རྣ་ཆ་ཅན་འདུག་གོ། །</p>
<p>ཇི་ཙམ་ན་ལོ་མ་འདྲིམ་པ་དང་། ཤང་ཙེ་འདྲིམ་པ་དང་སྣོད་སྤྱད་འདྲིམ་པ་དག་རྫུ་འཕྲུལ་གྱིས་ལྷགས་པ་རྒྱལ་པོས་མཐོང་ནས་སྨྲས་པ། ཅི་བཙུན་པ་གང་པོ་བཅོམ་ལྡན་འདས་གཤེགས་སམ་དེས་སྨྲས་པ། འདི་དག་ནི་ལོ་མ་འདྲིམ་པ་དང་། ཤང་ཙེ་འདྲིམ་པ་དང་། སྣོད་སྤྱད་འདྲིམ་པ་ལགས་ཏེ། བཅོམ་ལྡན་འདས་མ་ལགས་སོ། །</p>
<p>ཇི་ཙམ་ན་དགེ་སློང་གནས་བརྟན་གནས་བརྟན་རྣམས་བསམ་གཏན་ལ་སྙོམས་པར་ཞུགས་པ་རྣམ་པ་དུ་མས་ལྷགས་པ་དང་རྒྱལ་པོས་ཡང་དྲིས་པ། ཅི་བཙུན་པ་གང་པོ་བཅོམ་ལྡན་འདས་གཤེགས་སམ། དེས་སྨྲས་པ། མ་ལགས་ཏེ་འདི་ནི་དགེ་སློང་གནས་བརྟན་གནས་བརྟན་རྣམས་བསམ་གཏན་ལ་སྙོམས་པར་ཞུགས་པ་རྣམ་པ་དུ་མས་ལྷགས་པ་ལགས་སོ། །</p>
<p>དེ་ནས་དགེ་བསྙེན་ཞིག་གིས་ཚིགས་སུ་བཅད་དེ་སྨྲས་པ། ཁ་ཅིག་སེང་གེ་སྟག་དང་གླང་པོ་ཆེ་རྟ་ཀླུ་དང་ཁྱུ་མཆོག་བཟང་པོ་བཅིབས། །</p>
<p>ཁ་ཅིག་རིན་ཆེན་གཞལ་མེད་ཁང་དང་རི་དང་ཤིང་མཛེས་ཤིང་རྟ་འབར་ལ་རྟེན། །</p>
<p>གཞན་དག་ནམ་མཁའི་ངོས་ལས་ཆུ་འཛིན་གློག་གི་ཕྲེང་བས་བརྒྱན་པ་ལྟ་བུར་ནི། །</p>
<p>རབ་ཏུ་དགྱེས་བཞིན་ལྷ་ཡི་ཕོ་བྲང་ལྟ་བུར་རྫུ་འཕྲུལ་དག་གིས་གཤེགས་པར་བརྩོན། །</p>
<p>ཁ་ཅིག་ས་བརྟོལ་གྱེན་དུ་འབྱུང་། །</p>
<p>ཁ་ཅིག་ནམ་མཁའི་དཀྱིལ་ནས་འབབ། །</p>
<p>ཁ་ཅིག་སྟན་ལས་སྤྲུལ་པར་བྱེད། །</p>
<p>རྫུ་འཕྲུལ་ལྡན་པའི་མཐུ་ལ་ལྟོས། །</p>
<p>དེ་ནས་བཅོམ་ལྡན་འདས་ཀྱིས་གཙུག་ལག་ཁང་གི་ཕྱི་རོལ་དུ་ཞབས་གཉིས་བཀྲུས་ཏེ། གཙུག་ལག་ཁང་དུ་ཞུགས་ནས་གདན་བཤམས་པ་ཉིད་ལ་བཞུགས་ཏེ། སྐུ་དྲང་པོར་བསྲང་ནས་དགོངས་པ་མངོན་དུ་ཕྱོགས་པར་བཞག་གོ། །</p>
<p>ཇི་ཙམ་ན་བཅོམ་ལྡན་འདས་ཀྱིས་མངོན་པར་འདུ་བྱེད་པ་དང་བཅས་པའི་ཞབས་ཀྱིས་དྲི་གཙང་ཁང་དུ་བཞག་པ་ནས་རྣམ་པ་དྲུག་ཏུ་གཡོས་པར་གྱུར་ཏེ། ས་ཆེན་པོ་འདི་གཡོས། རབ་ཏུ་གཡོས། ཀུན་ཏུ་རབ་ཏུ་གཡོས་སོ། །</p>
<p>ཆེམ་ཆེམ། རབ་ཏུ་ཆེམ་ཆེམ། ཀུན་ཏུ་རབ་ཏུ་ཆེམ་ཆེམ་སྟེ། ཤར་ཕྱོགས་མཐོ་ན་ནུབ་ཕྱོགས་དམའ། ནུབ་ཕྱོགས་མཐོ་ན་ཤར་ཕྱོགས་དམའ། ལྷོ་ཕྱོགས་མཐོ་ན་བྱང་ཕྱོགས་དམའ། བྱང་ཕྱོགས་མཐོ་ན་ལྷོ་ཕྱོགས་དམའ། མཐའ་མཐོ་ན་དབུས་དམའ། དབུས་མཐོ་ན་མཐའ་དམའོ། །</p>
<p>རྒྱལ་པོས་ཚེ་དང་ལྡན་པ་གང་པོ་ལ་དྲིས་པ། འཕགས་པ་གང་པོ་འདི་ཅི་ལགས། དེས་སྨྲས་པ། བཅོམ་ལྡན་འདས་ཀྱིས་མངོན་པར་འདུ་བྱེད་པ་དང་བཅས་པའི་ཞབས་ཀྱིས་དྲི་གཙང་ཁང་དུ་བཞག་པ་དེས་ན་ས་རྣམ་པ་དྲུག་ཏུ་གཡོས་པར་གྱུར་པ་ལགས་སོ། །</p>
<p>དེ་ནས་བཅོམ་ལྡན་འདས་ཀྱིས་གསེར་གྱི་འོད་ཟེར་གྱི་ཁ་དོག་ལྟ་བུའི་འོད་བཀྱེ་སྟེ། དེས་འཛམ་བུའི་གླིང་གསེར་ཞུན་མ་ལྟ་བུར་སྣང་བར་གྱུར་ཏོ། །</p>
<p>ཡང་རྒྱལ་པོ་ངོ་མཚར་དུ་གྱུར་པའི་མིག་ཕྱེ་ནས་དྲིས་པ། འཕགས་པ་གང་པོ་འདི་ཅི་ལགས། དེས་སྨྲས་པ། རྒྱལ་པོ་ཆེན་པོ་བཅོམ་ལྡན་འདས་ཀྱིས་གསེར་གྱི་ཁ་དོག་ལྟ་བུའི་འོད་ཟེར་བཀྱེ་བ་ལགས་སོ།། །</p>
<p>འདུལ་བ་གཞི། བམ་པོ་ཉི་ཤུ་ལྔ་པ། དེ་ནས་བཅོམ་ལྡན་འདས་དུལ་བ་འཁོར་དུལ་བ། ཞི་བ་འཁོར་ཞི་བ་དགྲ་བཅོམ་པ་ལྔ་བརྒྱ་དང་ཐབས་ཅིག་ཏུ་སློ་མ་ལྟ་བུར་གཤེགས་སོ། །</p>
<p>དེ་ནས་རྒྱལ་བུ་རྒྱལ་བྱེད་ཀྱི་ཚལ་ན་གནས་པའི་ལྷ་དེས་བ་ཀུ་ལའི་ཡལ་ག་ཞིག་བླངས་ཏེ། བཅོམ་ལྡན་འདས་ལ་གྲིབ་མ་བྱེད་ཅིང་རྗེས་བཞིན་རྗེས་བཞིན་དུ་སོང་བ་དང་། བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་བཤད་པ་མཛད་དེ། ཐོས་ནས་ལྷ་དེས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་པར་གྱུར་ཏོ། །</p>
<p>ཇི་ཙམ་ན་ཕྱོགས་གཞན་ཞིག་ན་ཡུགས་ས་མོ་ལྔ་བརྒྱ་ཙམ་གནས་པ་དེ་དག་གིས་སངས་རྒྱས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་བརྒྱན་པ། ཉི་མ་སྟོང་བས་ལྷག་པའི་འོད་མངའ་བ། རིན་པོ་ཆེའི་རི་བོ་འགྲོ་བ་ལྟ་བུར་ཀུན་ནས་བཟང་བར་མཐོང་ངོ་། །</p>
<p>མཐོང་མ་ཐག་ཏུ་ཡང་དེ་རྣམས་བཅོམ་ལྡན་འདས་ལ་སེམས་དང་བ་ཆེན་པོ་སྐྱེས་སོ། །</p>
<p>འདི་ནི་ཆོས་ཉིད་ཡིན་ཏེ། ཇི་ལྟར་དགེ་བའི་རྩ་བ་བསགས་པའི་རྒྱུ་ཅན་གྱི་སེམས་ཅན་གྱིས་དང་པོར་སངས་རྒྱས་མཐོང་བ་ལྟར་ལོ་བཅུ་གཉིས་སུ་ཞི་གནས་ཀྱི་སེམས་གོམས་པར་བྱས་པ་དང་། བུ་མེད་པས་བུ་རྙེད་པ་དང་། དབུལ་པོས་གཏེར་མཐོང་བ་དང་། རྒྱལ་སྲིད་ལ་མངོན་པར་དགའ་བ་རྒྱལ་སྲིད་ཀྱི་དབང་བསྐུར་བ་ནི་དེ་ལྟར་ཉམས་དགའ་བ་སྐྱེད་པ་མ་ཡིན་ནོ། །</p>
<p>དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་གདུལ་བའི་དུས་ལ་གཟིགས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>དེ་རྣམས་ཀྱིས་ཀྱང་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འཁོད་དོ། །</p>
<p>དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་ཞེས་བྱ་བ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་རྣམས་ཀྱིས་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་པ། བཙུན་པ་བདག་ཅག་ལ་འདི་ལྟ་བུ་ནི་མས་མ་བགྱིས་ཏེ་ཕས་མ་ལགས། རྒྱལ་པོས་མ་ལགས། ལྷས་མ་ལགས། སྡུག་པས་མ་ལགས། རང་གི་སྐྱེ་བོ་དང་གཉེན་གྱི་ཚོགས་ཀྱིས་མ་ལགས། སྔོན་གྱི་འདས་པས་མ་ལགས། དགེ་སྦྱོང་དང་། བྲམ་ཟེས་མ་ལགས་པ་གང་ལགས་པ་བཅོམ་ལྡན་འདས་ཀྱིས་བདག་ཅག་ལ་མཛད་དེ། ཁྲག་དང་མཆི་མའི་རྒྱ་མཚོ་ནི་བསྐམས། རུས་པའི་རི་བོ་ལས་ནི་བསྒྲལ། ངན་སོང་གི་སྒོ་ནི་བཀུམ། ཐར་པ་དང་མཐོ་རིས་ཀྱི་སྒོ་ནི་ཕྱེ་ནས་བདག་ཅག་ལྷ་དང་མི་རྣམས་སུ་ནི་བཀོད་དེ། བཙུན་པ་བདག་ཅག་འཕགས་སོ། །</p>
<p>མངོན་པར་འཕགས་སོ། །</p>
<p>བདག་ཅག་བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བཅོམ་ལྡན་འདས་ཀྱིས་བདག་ཅག་དགེ་བསྙེན་དུ་གཟུང་དུ་གསོལ། དེ་དག་སྟན་ལས་ལངས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཀྱེ་མ་བཅོམ་ལྡན་འདས་བདག་ཅག་ལ་ཅུང་ཟད་ཅིག་སྩོལ་ཅིག་དང་། དེ་ལ་བདག་ཅག་བགྱི་བ་དག་བགྱིའོ། །</p>
<p>དེ་ནས་བཅོམ་ལྡན་འདས་ཀྱི་རྫུ་འཕྲུལ་གྱིས་དབུ་སྐྲ་དང་སེན་མོ་བྲེགས་ཏེ་བྱིན་ནོ། །</p>
<p>དེ་དག་གིས་བཅོམ་ལྡན་འདས་ཀྱི་དབུ་སྐྲ་དང་སེན་མོའི་མཆོད་རྟེན་ཞིག་བརྩིགས་སོ། །</p>
<p>དེ་ནས་རྒྱལ་བུ་རྒྱལ་བྱེད་ཀྱི་ཚལ་ན་གནས་པའི་ལྷ་གང་ཡིན་པ་དེས་མཆོད་རྟེན་དེའི་འཁོར་སར་བ་ཀུ་ལའི་ཡལ་ག་དེ་བསྐྱེད་དེ། བཅོམ་ལྡན་འདས་ལ་གསོལ་པ། བཅོམ་ལྡན་འདས་བདག་ནི་མཆོད་རྟེན་འདི་ལ་བགྱི་བ་བགྱིད་ཅིང་མཆིས་སོ་ཞེས་དེ་དེ་ཉིད་ན་གནས་སོ། །</p>
<p>དེ་ལ་ཁ་ཅིག་གིས་ནི་ཡུགས་ས་མོའི་མཆོད་རྟེན་ནོ་ཞེས་བྱ་བར་ཤེས་སོ། །</p>
<p>ཁ་ཅིག་གིས་ནི་བ་ཀུ་ལའི་འཁོར་ས་ཞེས་བྱ་བར་ཤེས་ཏེ། མཆོད་རྟེན་ལ་ཕྱག་བྱེད་པའི་དགེ་སློང་དག་ད་དུང་ཡང་ཕྱག་བྱེད་དོ། །</p>
<p>བཅོམ་ལྡན་འདས་གཤེགས་པ་དང་། ཇི་ཙམ་ན་བསྟི་གནས་གཞན་ཞིག་ན་དྲང་སྲོང་ལྔ་བརྒྱ་གནས་ཏེ། དེ་དག་གི་བསྟི་གནས་དེ་ནི་མེ་ཏོག་དང་འབྲས་བུ་དང་ཆུ་ཕུན་སུམ་ཚོགས་པས་དེ་དག་དེས་རྒྱགས་ནས་ཅི་ཡང་མི་སེམས་སོ། །</p>
<p>དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་གདུལ་བའི་དུས་ལ་གཟིགས་ནས་བསྟི་གནས་དེར་གཤེགས་ཏེ་བྱོན་པ་དང་། རྫུ་འཕྲུལ་གྱིས་བསྟི་གནས་དེའི་མེ་ཏོག་དང་འབྲས་བུ་ནི་བརླག །ཆུ་ནི་བསྐམས། ནེའུ་གསིང་རྣམས་ནི་སློགས། འདུག་གནས་དག་ནི་བརྟིབ་བོ། །</p>
<p>དེ་ནས་དྲང་སྲོང་དེ་དག་ལག་པ་འགྲམ་པ་ལ་གཏད་ནས་སེམས་ཁོང་དུ་ཆུད་ཅིང་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་བཀའ་སྩལ་པ། ཅིའི་ཕྱིར་སེམས་ཁོང་དུ་ཆུད་ཅིང་འདུག །དེ་རྣམས་ཀྱིས་གསོལ་པ། བཅོམ་ལྡན་འདས་བསོད་ནམས་ཀྱི་ཞིང་རྐང་གཉིས་ཁྱེད་འདིར་གཤེགས་ནས་བདག་ཅག་ནི་གནས་སྐབས་འདི་འདྲ་བར་གྱུར་ཏོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་དག་བསྟི་གནས་མེ་ཏོག་དང་འབྲས་བུ་དང་ཆུ་ཕུན་སུམ་ཚོགས་པ་ཅི་སྟེ་མ་རུང་། ཇི་སྔོན་གྱི་ཇི་ལྟ་བ་དེ་བཞིན་དུ་བྱའམ། བཅོམ་ལྡན་འདས་མཛད་དུ་གསོལ། །</p>
<p>དེ་ནས་བཅོམ་ལྡན་འདས་ཀྱིས་རྫུ་འཕྲུལ་བརྟུལ་བ་དང་སྔོན་གྱི་ཇི་ལྟ་བ་བཞིན་དུ་གྱུར་ཏོ། །</p>
<p>དེ་ནས་དེ་དག་མཆོག་ཏུ་ཡ་མཚན་དུ་གྱུར་ནས། བཅོམ་ལྡན་འདས་ལ་སེམས་མངོན་པར་དད་པ་བསྐྱེད་དོ། །</p>
<p>དེ་ནས་བཅོམ་ལྡན་འདས་ཀྱིས་དྲང་སྲོང་ལྔ་བརྒྱ་པོ་དེ་དག་གི་བསམ་པ་དང་བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་ཆོས་བཤད་པ་མཛད་དེ། དེ་ཐོས་ནས་དེ་དག་གིས་ཕྱིར་མི་འོང་བའི་འབྲས་བུ་མངོན་སུམ་དུ་བྱས་ཏེ་རྫུ་འཕྲུལ་མངོན་པར་བསྒྲུབས་ནས། དེ་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བཅོམ་ལྡན་འདས་ཀྱི་སྤྱན་སྔར་བདག་ཅག་ཚངས་པར་སྤྱོད་པ་སྤྱད་པར་བགྱིའོ། །</p>
<p>དེ་ནས་བཅོམ་ལྡན་འདས་ཀྱིས་དེ་དག་ལ་དགེ་སློང་ཚུར་ཤོག་ཅེས་བྱ་བས་དགེ་སློང་དག་ཚུར་ཤོག་ཚངས་པར་སྤྱད་པ་སྤྱོད་ཅིག་ཅེས་བཅོམ་ལྡན་འདས་ཀྱིས་བཀའ་སྩལ་པའི་མོད་ལ་སྐྲ་དང་ཁ་སྤུ་བྱི་བ་དང་སྣམ་སྦྱར་གྱོན་པར་གྱུར་ཏེ། ལག་ན་ལྷུང་བཟེད་དང་། བྱ་མ་བུམ་ཐོགས་པ་དང་། སྐྲ་དང་ཁ་སྤུ་ཞག་བདུན་སྐྱེས་པ་ཙམ་དང་། དགེ་སློང་བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་ལྟ་བུར་གནས་པར་གྱུར་ཏོ། །</p>
<p>དེ་བཞིན་གཤེགས་པས་ཚུར་ཤོག་བཀའ་སྩལ་པས། །</p>
<p>སྐྲ་བྱི་སྣམ་སྦྱར་གྱོན་པའི་ལུས་ལྡན་ཞིང་། །</p>
<p>མོད་ལ་དབང་པོ་རབ་ཞིར་གནས་གྱུར་ཏེ། །</p>
<p>སངས་རྒྱས་དགོངས་པས་ལུས་གཟུགས་བཀབ་པར་གྱུར། །</p>
<p>དེ་དག་གིས་འབད་པ་དང་བརྩལ་བས་བརྩོན་འགྲུས་བརྩམས་པས་འཁོར་བའི་འཁོར་ལོ་ཆ་ལྔ་པ་གཡོ་བ་དང་མི་གཡོ་བ་འདི་ཉིད་རིག་སྟེ། འདུ་བྱེད་ཀྱི་རྣམ་པ་ཐམས་ཅད་ཅེས་བྱ་བ་ནས་མངོན་དུ་སྨྲ་བར་བྱ་བར་གྱུར་ཏོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་དག་ལ་འདོམས་པར་བྱེད་པའི་དྲང་སྲོང་གང་ཡིན་པ་དེས་གསོལ་པ། བཅོམ་ལྡན་འདས་བདག་གིས་ཆ་བྱད་འདིས་སྐྱེ་བོའི་ཚོགས་ཆེན་པོ་བསླུས་པ་དེ་དག་ཇེ་དད་པ་སྐྱེས་པར་བགྱིས་ལ་སླད་ཀྱིས་རབ་ཏུ་དབྱུང་བར་བགྱིའོ། །</p>
<p>དེ་ནས་བཅོམ་ལྡན་འདས་དྲང་སྲོང་ལྔ་བརྒྱ་དང་སྔོན་གྱི་དགེ་སློང་རྣམས་ཀྱིས་ཟླ་བ་ཁམ་པ་ལྟ་བུར་བསྐོར་ནས་དེ་ཉིད་ནས་རྫུ་འཕྲུལ་གྱིས་སྟེང་གི་ནམ་མཁའ་ལས་གཤེགས་ཏེ་རིམ་གྱིས་གཏུན་རི་ལ་བྱོན་ཏོ། །</p>
<p>དེའི་ཚེ་གཏུན་རིལ་དྲང་སྲོང་ཤིང་གོས་ཅན་ཞེས་བྱ་བ་ཞིག་གནས་ཏེ། དྲང་སྲོང་དེས་བཅོམ་ལྡན་འདས་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ་ཞེས་བྱ་བ་ནས། ཀུན་ནས་མཛེས་པ་རྒྱང་རིང་པོ་ཁོ་ན་ནས་མཐོང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>མཐོང་མ་ཐག་ཏུ་དེ་བཅོམ་ལྡན་འདས་ལ་སེམས་མངོན་པར་དད་པར་གྱུར་ཏེ། དེ་དད་པ་སྐྱེས་ནས་བསམས་པ། མ་ལ་བདག་རི་ལས་བབས་ཏེ། བཅོམ་ལྡན་འདས་བལྟ་ཞིང་འགྲོར་ནི་བཅོམ་ལྡན་འདས་གདུལ་བ་ལ་གཟིགས་པས་འདས་པར་འགྱུར་གྱིས། མ་ལ་བདག་ཉིད་མཆོང་བར་བྱའོ་སྙམ་ནས། དེས་རི་ལས་བདག་ཉིད་མཆོངས་པ་དང་། སངས་རྒྱས་བཅོམ་ལྡན་འདས་རྣམས་ནི་བསྙེལ་བ་མི་མངའ་བའི་ཆོས་ཅན་ཡིན་པས་བཅོམ་ལྡན་འདས་ཀྱི་རྫུ་འཕྲུལ་གྱིས་བླངས་སོ། །</p>
<p>དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་ཆོས་བཤད་པ་མཛད་དེ། དེ་ཐོས་ནས་ཤིང་གོས་ཅན་གྱིས་ཕྱིར་མི་འོང་བའི་འབྲས་བུ་མངོན་སུམ་དུ་བྱས་ཏེ་རྫུ་འཕྲུལ་མངོན་པར་བསྒྲུབས་ནས། དེ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན་ཞེས་བྱ་བ་ནས། བཅོམ་ལྡན་འདས་ཀྱིས་དགེ་སློང་ཚུར་ཤོག་ཅེས་བྱ་བས་རབ་ཏུ་ཕྱུང་ངོ་ཞེས་བྱ་བ་དང་། སངས་རྒྱས་དགོངས་པས་ལུས་གཟུགས་བཀབ་པར་གྱུར་ཅེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ངའི་དགེ་སློང་དད་པས་རྣམ་པར་གྲོལ་བ་རྣམས་ཀྱི་མཆོག་ནི་འདི་ཡིན་ཏེ། འདི་ལྟ་སྟེ་དགེ་སློང་ཤིང་གོས་ཅན་ནོ། །</p>
<p>དེ་ནས་བཅོམ་ལྡན་འདས་དགེ་སློང་སྟོང་གིས་ཡོངས་སུ་བསྐོར་ཏེ། ཆོ་འཕྲུལ་རྣམ་པ་སྣ་ཚོགས་མཛད་ཅིང་གྲོང་ཁྱེར་སློ་མ་ལྟ་བུར་གཤེགས་སོ། །</p>
<p>བཅོམ་ལྡན་འདས་ཀྱིས་དགོངས་པ། གལ་ཏེ་སྒོ་གཅིག་ནས་ཞུགས་ན་གཞན་དག་གཞན་དུ་སེམས་པར་འགྱུར་བས་མ་ལ་ང་རྫུ་འཕྲུལ་ཁོ་ནས་འཇུག་པར་བྱའོ་སྙམ་ནས། དེ་ནས་རྫུ་འཕྲུལ་གྱིས་སྟེང་གི་ནམ་མཁའ་ལས་གྲོང་ཁྱེར་སློ་མ་ལྟ་བུའི་དབུས་སུ་གཤེགས་སོ། །</p>
<p>དེ་ནས་སློ་མ་ལྟ་བུའི་བདག་པོ་རྒྱལ་པོ་དང་། ཚེ་དང་ལྡན་པ་གང་པོ་དང་། ཤིང་གི་རྣ་ཆ་ཅན་དང་། རྒྱ་སྐེགས་ཀྱི་རྣ་ཆ་ཅན་དང་། ཞ་ཉེའི་རྣ་ཆ་ཅན་དང་། རྒྱལ་པོའི་སྲས་བཅུ་བདུན་པོ་དེ་དག་ཀྱང་རང་རང་གི་འཁོར་དང་། སྲོག་ཆགས་བརྒྱ་སྟོང་ཕྲག་དུ་མ་བཅོམ་ལྡན་འདས་གང་ན་བ་དེར་སོང་ངོ་། །</p>
<p>དེ་ནས་བཅོམ་ལྡན་འདས་སྲོག་ཆགས་བརྒྱ་སྟོང་ཕྲག་དུ་མས་ཞམ་རིང་བྱས་ཤིང་ཙན་དན་གྱི་ཕྲེང་བའི་ཁང་བཟངས་གང་ན་བ་དེར་གཤེགས་ཏེ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་ཏེ། སྐྱེ་བོའི་ཚོགས་ཆེན་པོ་དེས་བཅོམ་ལྡན་འདས་མཐོང་ངོ་། །</p>
<p>ཙན་དན་གྱི་ཕྲེང་བའི་ཁང་བཟངས་ཞིག་ལ་ཐུག་པ་དང་། བཅོམ་ལྡན་འདས་ཀྱིས་དགོངས་པ། གལ་ཏེ་ཙན་དན་གྱི་ཕྲེང་བའི་ཁང་བཟངས་ཞིག་པར་གྱུར་ན་སྦྱིན་བདག་རྣམས་ཀྱི་བསོད་ནམས་ཀྱི་བར་ཆད་དུ་འགྱུར་གྱིས། མ་ལ་ངས་འདི་ཤེལ་གྱི་རང་བཞིན་དུ་སྤྲུལ་པར་བྱའོ་སྙམ་ནས། བཅོམ་ལྡན་འདས་ཀྱིས་དེ་ཇི་ལྟར་སྐྱེ་བོའི་ཚོགས་དེས་སངས་རྒྱས་ཀྱི་སྐུ་སྒྲིབ་པ་མེད་པར་མཐོང་བར་འགྱུར་བར་ཤེལ་གྱི་རང་བཞིན་དུ་སྤྲུལ་ཏོ། །</p>
<p>དེ་ནས་འཁོར་དེ་དག་གི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་འདྲ་བའི་ཆོས་བཤད་པ་མཛད་དེ། དེ་ཐོས་ནས་སྲོག་ཆགས་བརྒྱ་སྟོང་ཕྲག་དུ་མས་ཁྱད་པར་ཆེན་པོ་དག་རྟོགས་ཏེ། ཁ་ཅིག་གིས་ནི་ཐར་པའི་ཆ་དང་མཐུན་པའི་དགེ་བའི་རྩ་བ་བསྐྱེད། ཁ་ཅིག་གིས་ནི་ངེས་པར་འབྱེད་པའི་ཆ་དང་མཐུན་པ། ཁ་ཅིག་གིས་ནི་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས། ཁ་ཅིག་གིས་ནི་ལན་གཅིག་ཕྱིར་འོང་བའི་འབྲས་བུ། ཁ་ཅིག་གིས་ནི་ཕྱིར་མི་འོང་བའི་འབྲས་བུ། ཁ་ཅིག་གིས་ནི་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བྱས། ཁ་ཅིག་གིས་ནི་ཉན་ཐོས་ཀྱི་བྱང་ཆུབ་ཏུ་སེམས་བསྐྱེད། ཁ་ཅིག་གིས་ནི་རང་སངས་རྒྱས་ཀྱི་བྱང་ཆུབ་ཏུ། ཁ་ཅིག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུའོ། །</p>
<p>འཁོར་དེ་ཕལ་ཆེར་སངས་རྒྱས་ལ་གཞོལ་བ་དང་། ཆོས་ལ་འབབ་པ་དང་། དགེ་འདུན་ལ་བབ་པར་བཀོད་དོ། །</p>
<p>དེ་ནས་ཤིང་གི་རྣ་ཆ་ཅན་དང་། རྒྱ་སྐེགས་ཀྱི་རྣ་ཆ་ཅན་དང་། ཞ་ཉེའི་རྣ་ཆ་ཅན་གྱིས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས་གདན་བཤམས་ཏེ། ནོར་བུའི་ཆུ་སྣོད་བཞག་ནས་བཅོམ་ལྡན་འདས་ལ་སྤྱན་འདྲེན་གྱིས་དུས་ཚོད་གསོལ་པ། བཙུན་པ་གདུགས་ཚོད་ལགས་ཤིང་མཆིས་ན། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེའི་ཚེ་ཀླུའི་རྒྱལ་པོ་ནག་པོ་དང་། གཽ་ཏ་མ་ཞེས་བྱ་བ་རྒྱ་མཚོ་ཆེན་པོ་ན་གནས་པ་དེ་གཉིས་ཀྱིས་བསམས་པ། བཅོམ་ལྡན་འདས་གྲོང་ཁྱེར་སློ་མ་ལྟ་བུ་ན་ཆོས་འཆད་ཀྱིས་དོང་ལ་མཉན་པར་བྱའོ་སྙམ་མོ། །</p>
<p>དེ་ནས་དེ་གཉིས་ཀླུ་ལྔ་བརྒྱའི་འཁོར་དང་གྲོང་ཁྱེར་སློ་མ་ལྟ་བུར་ཆུ་བོ་ལྔ་བརྒྱ་ཕབ་ནས་ཆས་སོ། །</p>
<p>སངས་རྒྱས་བཅོམ་ལྡན་འདས་རྣམས་ནི་བསྙེལ་བ་མི་མངའ་བའི་ཆོས་ཅན་ཡིན་པས་བཅོམ་ལྡན་འདས་ཀྱིས་དགོངས་པ། ཀླུའི་རྒྱལ་པོ་ནག་པོ་དང་། གཽ་ཏ་མ་འདི་གཉིས་གལ་ཏེ་གྲོང་ཁྱེར་སློ་མ་ལྟ་བུར་འོངས་པར་གྱུར་ན། ཡུལ་ཕུང་བར་བྱེད་པར་འགྱུར་རོ་སྙམ་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། མཽད་གལ་གྱི་བུ་དེ་བཞིན་གཤེགས་པའི་རིངས་པའི་བསོད་སྙོམས་ལོང་ཤིག །མཽད་གལ་གྱི་བུ་དེ་ཅིའི་ཕྱིར་ཞེ་ན། རིངས་པའི་བསོད་སྙོམས་ནི་ལྔ་སྟེ། ལྔ་གང་ཞེ་ན། གློ་བུར་བ་དང་། འགྲོ་བར་ཆས་པ་དང་། ནད་པ་དང་། ནད་གཡོག་དང་། དགེ་སྐོས་སོ། །</p>
<p>སྐབས་འདིར་ནི་བཅོམ་ལྡན་འདས་དགེ་སྐོས་སུ་དགོངས་ཏེ། བཅོམ་ལྡན་འདས་རྫུ་འཕྲུལ་གྱིས་དེ་ཉིད་ནས་སྟེང་གི་ནམ་མཁའ་ལས་གཤེགས་སོ། །</p>
<p>བཅོམ་ལྡན་འདས་དང་མཽད་གལ་གྱི་བུ་གཉིས་ཀླུའི་རྒྱལ་པོ་ནག་པོ་དང་། གཽ་ཏ་མ་གང་ན་བ་དེར་གཤེགས་ཏེ་བྱོན་ནས་བཀའ་སྩལ་པ། ཀླུའི་དབང་པོ་གྲོང་ཁྱེར་སློ་མ་ལྟ་བུ་ལ་སོམས་ལ་ཡུལ་ཕུང་བར་མ་བྱ་ཤིག །དེ་གཉིས་ཀྱིས་གསོལ་པ། བཙུན་པ་བདག་ཅག་གང་སྲོག་ཆགས་གྲོག་སྦུར་ལ་ཡང་གནོད་པ་མི་བགྱིད་པ་དེ་ལྟ་བུའི་དད་པས་མཆིས་ན། སློ་མ་ལྟ་བུ་ན་གནས་པའི་སྐྱེ་བོའི་ཚོགས་ལ་ལྟ་སྨོས་ཀྱང་ཅི་འཚལ། །</p>
<p>དེ་ནས་བཅོམ་ལྡན་འདས་ཀྱིས་ཀླུའི་རྒྱལ་པོ་ནག་པོ་དང་། གཽ་ཏ་མ་ལ་དེ་ལྟ་བུའི་ཆོས་བཤད་པ་མཛད་དེ། དེ་ཐོས་ནས་སངས་རྒྱས་དང་ཆོས་དང་དགེ་འདུན་ལ་སྐྱབས་སུ་སོང་ཞིང་བསླབ་པའི་གཞི་རྣམས་བཟུང་ངོ་། །</p>
<p>བཅོམ་ལྡན་འདས་ཀྱིས་ཞལ་ཟས་གསོལ་བའི་མཛད་པ་བརྩམས་པ་དང་། ཀླུ་རེ་རེ་ནས་བསམས་པ། ཀྱེ་མའོ་བཅོམ་ལྡན་འདས་ལ་བདག་གི་ཆུའི་བཏུང་བ་གསོལ་ལོ་སྙམ་མོ། །</p>
<p>བཅོམ་ལྡན་འདས་ཀྱིས་དགོངས་པ། གལ་ཏེ་གཅིག་གི་ཆུ་གསོལ་ན་ནི་དེས་ན་གཞན་དག་གཞན་དུ་སེམས་པར་འགྱུར་བས་ཐབས་ཤིག་བཤམ་པར་བྱའོ་སྙམ་དུ་དགོངས་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། མཽད་གལ་གྱི་བུ་སོང་ལ་གང་ན་ཆུ་བོ་ལྔ་བརྒྱ་འདྲེས་པ་དེ་ལས་ཆུ་ལྷུང་བཟེད་ཁོང་ལ་ཁྱེར་ཏེ་ཤོག་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་མཽད་གལ་གྱི་བུ་ཆེན་པོས། བཅོམ་ལྡན་འདས་ཀྱི་ལྟར་མཉན་ནས་གང་དུ་ཆུ་བོ་ལྔ་བརྒྱ་འདྲེས་པ་དེ་ནས་ཆུས་ལྷུང་བཟེད་བཀང་ནས་ཁྱེར་ཏེ། བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ལ་ལྷུང་བཟེད་བཀང་བའི་ཆུ་ཕུལ་བ་དང་། བཅོམ་ལྡན་འདས་ཀྱིས་བཞེས་ཏེ་གསོལ་ལོ། །</p>
<p>ཚེ་དང་ལྡན་པ་མཽད་གལ་གྱི་བུ་ཆེན་པོས་བསམས་པ་བཅོམ་ལྡན་འདས་ཀྱིས་སྔོན་གྱི་བཀའ་སྩལ་པ། དགེ་སློང་དག་ཕ་དང་མས་ནི་བུ་གསོས། བསྲིངས་བསྐྱེད་ནུ་མས་བསྣུན། འཛམ་བུའི་གླིང་གི་སྣ་ཚོགས་སྟོན་པར་བྱེད་པ་ཡིན་པས་ཤིན་ཏུ་དཀའ་བ་བྱེད་པ་སྟེ། བུས་ཕྲག་པ་གཅིག་ལ་ནི་མ་བཞག་ཅིག་ཤོས་ལ་ནི་ཕ་བཞག་ནས་ལོ་བརྒྱ་ཚང་བར་ཁུར་དུ་ཐོགས་སམ། ས་ཆེན་པོ་འདིའི་ནོར་བུ་དང་། མུ་ཏིག་དང་། བཻ་ཌཱུརྱ་དང་། མན་ཤེལ་དང་། བྱི་རུ་དང་། དངུལ་དང་། གསེར་དང་། རྡོའི་སྙིང་པོ་དང་། སྤུག་དང་། པད་མ་རཱ་ག་དང་། དུང་གཡས་སུ་འཁྱིལ་པ་སྟེ། དེ་ལྟ་བུའི་དབང་ཕྱུག་ལ་བདག་པོར་བཅུག་ཀྱང་། བུས་ཕ་མ་ལ་དེ་ཙམ་གྱིས་ཕན་ཐོགས་པའམ་ལན་ལོན་པར་མི་འགྱུར་གྱི། གང་གིས་ཕ་མ་དད་པ་མེད་པ་དད་པ་ཕུན་སུམ་ཚོགས་པ་ཡང་དག་པར་འཛིན་དུ་འཇུག་ལ་འདུལ་ཞིང་འཛུད་དེ་སོ་སོར་འགོད་པར་བྱེད་པ་དང་། ཚུལ་ཁྲིམས་འཆལ་པ་ཚུལ་ཁྲིམས་ཕུན་སུམ་ཚོགས་པ་དང་། སེར་སྣ་ཅན་གཏོང་བ་ཕུན་སུམ་ཚོགས་པ་དང་། ཤེས་རབ་འཆལ་པ། ཤེས་རབ་ཕུན་སུམ་ཚོགས་པ་ཡང་དག་པར་འཛིན་དུ་འཇུག་ལ་འདུལ་ཞིང་འཛུད་དེ་སོ་སོར་འགོད་པར་བྱེད་ན། དེ་ཙམ་གྱིས་བུས་ཕ་དང་མ་ལ་ཕན་ཐོགས་པ་དང་ལན་ལོན་པ་ཡིན་ནོ་ཞེས་གསུངས་ན། བདག་གིས་ནི་མ་ལ་ལན་གཅིག་ཡང་མ་ལོན་གྱིས། མ་ལ་བདག་གིས་བདག་གི་མ་གང་དུ་སྐྱེས་པ་བསམ་མོ་སྙམ་ནས་བསམ་པ་ལ་ཞུགས་པ་དང་། འཇིག་རྟེན་གྱི་ཁམས་འོད་ཟེར་ཅན་དུ་སྐྱེས་པར་མཐོང་ངོ་། །</p>
<p>དེས་དེ་སུའི་གདུལ་བྱ་ཡིན་པ་བརྟགས་ན། བཅོམ་ལྡན་འདས་ཀྱི་ཡིན་པར་མཐོང་ནས་དེ་འདི་སྙམ་དུ་སེམས་ཏེ། བདག་ལམ་རིང་པོ་ནས་འདིར་འོངས་པས་ཅི་ནས་ཀྱང་བདག་གིས་བཅོམ་ལྡན་འདས་ལ་དོན་འདི་གསོལ་ལོ་སྙམ་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་ཀྱིས་སྔོན་དགེ་སློང་དག་ཕ་དང་མ་ནི་བུ་ལ་ཤིན་དུ་དཀའ་བ་བྱེད་པ་ཡིན་ནོ་ཞེས་གསུངས་ན། བདག་གི་མ་འཇིག་རྟེན་གྱི་ཁམས་འོད་ཟེར་ཅན་དུ་སྐྱེས་ཏེ། དེ་ཡང་བཅོམ་ལྡན་འདས་ཀྱིས་འདུལ་བར་འགྱུར་ལགས་ན། བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ་གདུལ་བར་གསོལ། བཅོམ་ལྡན་འདས་ཀྱིས་བཀའ་སྩལ་པ། མཽད་གལ་གྱི་བུ་སུའི་རྫུ་འཕྲུལ་གྱིས་དོང་། བཅོམ་ལྡན་འདས་བདག་གིའོ། །</p>
<p>དེ་ནས་བཅོམ་ལྡན་འདས་དང་། ཚེ་དང་ལྡན་པ་མཽད་གལ་གྱི་བུ་ཆེན་པོ་རི་རབ་ཀྱི་རྩེ་མོ་ལ་གོམ་པ་བོར་ཞིང་གཤེགས་པ་དང་། ཞག་བདུན་གྱིས་འཇིག་རྟེན་གྱི་ཁམས་འོད་ཟེར་ཅན་དུ་བྱོན་ཏོ། །</p>
<p>བུ་མོ་བཟང་མོ་དེས་ཚེ་དང་ལྡན་པ་མཽད་གལ་གྱི་བུ་རྒྱང་རིང་པོ་ཁོ་ན་ནས་མཐོང་ངོ་། །</p>
<p>མཐོང་ནས་ཀྱང་དགའ་བ་དང་བཅས་པས་དེའི་དྲུང་དུ་སོང་སྟེ་སྨྲས་པ། ཀྱེ་མའོ་ཡུན་རིང་ཞིག་ལོན་ནས་བུ་མཐོང་ངོ་། །</p>
<p>ཀྱེ་མའོ་ཡུན་རིང་མོ་ཞིག་ལོན་ནས་བུ་མཐོང་ངོ་། །</p>
<p>དེ་ནས་སྐྱེ་བོའི་ཚོགས་ཆེན་པོས་སྨྲས་པ། ཤེས་ལྡན་དག་རབ་ཏུ་བྱུང་བ་འདི་ནི་རྒན་ན་ཇི་ལྟར་བུ་མོ་འདི་དེའི་མ་ཡིན། ཚེ་དང་ལྡན་པ་མཽད་གལ་གྱི་བུ་ཆེན་པོས་སྨྲས་པ། ཤེས་ལྡན་དག་ཁོ་བོའི་ལུས་འདི་འདིས་བསྐྱེད་དེ། དེས་ན་ཁོ་བོའི་མ་ཡིན་ནོ། །</p>
<p>དེ་ནས་བཅོམ་ལྡན་འདས་ཀྱིས་བུ་མོ་བཟང་མོ་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་བཤད་པ་མཛད་དེ། དེ་ཐོས་ནས་བུ་མོ་བཟང་མོ་དེས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། དེས་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པ་ཆེད་དུ་བརྗོད་དོ་ཞེས་བྱ་བ་ནས་ལྷ་དང་མི་རྣམས་སུ་རབ་ཏུ་བཞག་ཅེས་བྱ་བའི་བར་གོང་མ་བཞིན་ནོ། །</p>
<p>ཡང་སྨྲས་པ། ཉེས་པ་མང་པོར་ལྡན་པས་མི་བཟད་པའི། །</p>
<p>ངན་སོང་ལམ་ནི་ཁྱོད་ཀྱི་མཐུས་བཅད་དེ། །</p>
<p>མཐོ་རིས་འགྲོ་བ་བསོད་ནམས་བཟང་ལྡན་ཕྱེ། །</p>
<p>མྱ་ངན་འདས་པའི་ལམ་ཡང་བདག་གིས་ཐོབ། །</p>
<p>ཁྱེད་ལ་བརྟེན་ནས་ཤིན་ཏུ་རྣམ་དག་མིག །ཉེས་དང་བྲལ་བས་དག་པ་དེང་འདིར་ཐོབ། །</p>
<p>འཕགས་པ་དགྱེས་པའི་གོ་འཕང་ཞི་ཐོབ་ནས། །</p>
<p>སྡུག་བསྔལ་རྒྱ་མཚོའི་ཕ་རོལ་བདག་གིས་རྒལ། །</p>
<p>འགྲོ་བར་ལྷ་མིན་ལྷ་དང་མིས་མཆོད་པ། །</p>
<p>སྐྱེ་རྒ་འཆི་དང་ནད་དང་རྣམ་བྲལ་བ། །</p>
<p>སྲིད་པ་སྟོང་དུ་མཐོང་བ་རྙེད་དཀའ་བ། །</p>
<p>ཐུབ་པ་ཁྱོད་མཐོང་དེང་འདིར་འབྲས་བུར་བཅས། །</p>
<p>བཙུན་པ་བདག་ནི་འཕགས་ཤིང་མངོན་པར་འཕགས་ཏེ། བདག་བཅོམ་ལྡན་འདས་དང་ཆོས་དང་དགེ་འདུན་ལ་སྐྱབས་སུ་མཆི་ལགས་ཀྱིས་དགེ་བསྙེན་དུ་གཟུང་དུ་གསོལ། །</p>
<p>དེང་སླན་ཆད་ཇི་སྲིད་འཚོའི་བར་དུ་བསམ་པ་ཐག་པས་སྐྱབས་སུ་མཆི་བར་མངོན་པར་སྤྲོ་ལགས་སོ། །</p>
<p>བཅོམ་ལྡན་འདས་མཽད་གལ་གྱི་བུ་ཆེན་པོ་དང་ཐབས་ཅིག་ཏུ་དེང་བསོད་སྙོམས་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་བུ་མོ་བཟང་མོ་དེ་ལ་ཅང་མི་གསུང་བས་གནང་ངོ་། །</p>
<p>དེ་ནས་བུ་མོ་བཟང་མོས་བཅོམ་ལྡན་འདས་ཀྱིས་གནང་བར་རིག་སྟེ། བཅོམ་ལྡན་འདས་དང་ཚེ་དང་ལྡན་པ་མཽད་གལ་གྱི་བུ་ཆེན་པོ་གདན་ལ་བདེ་བར་བཞུགས་པར་རིག་ནས། གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་ཚིམ་པར་བྱེད་དེ། རྣམ་གྲངས་དུ་མར་གཙང་ཞིང་བསོད་པའི་བཟའ་བ་དང་། བཅའ་བ་དག་རང་གི་ལག་ནས་བསྟབས་ཤིང་ཚིམ་པར་བྱས་སོ། །</p>
<p>བཅོམ་ལྡན་འདས་ཀྱིས་གསོལ་ཟིན་ནས་ཕྱག་གཉིས་བཅབས་ཏེ། ལྷུང་བཟེད་གྱུ་བར་རིག་ནས་སྟན་དམའ་བ་ཞིག་བླངས་ཏེ། བཅོམ་ལྡན་འདས་ཀྱི་སྤྱན་སྔར་བཏིང་ནས་ཆོས་མཉན་པའི་ཕྱིར་འདུག་པ་དང་། དེ་ལ་བཅོམ་ལྡན་འདས་ཀྱིས་ཆོས་བཤད་དོ། །</p>
<p>བཅོམ་ལྡན་འདས་ཀྱི་ལྷུང་བཟེད་ཚེ་དང་ལྡན་པ་མཽད་གལ་གྱི་བུ་ཆེན་པོས་བླངས་ཏེ་ལྷུང་བཟེད་འཁྲུ་བར་བྱེད་པ་ན། བཅོམ་ལྡན་འདས་ཀྱིས་བཀའ་སྩལ་པ། མཽད་གལ་གྱི་བུ་འདོང་ངམ། བཅོམ་ལྡན་འདས་གཤེགས་སོ། །</p>
<p>སུའི་རྫུ་འཕྲུལ་གྱིས། བཅོམ་ལྡན་འདས་ཀྱིའོ། །</p>
<p>གལ་ཏེ་དེ་ལྟ་ན་རྒྱལ་བུ་རྒྱལ་བྱེད་ཀྱི་ཚལ་སོམས་ཤིག །བཅོམ་ལྡན་འདས་སྐོལ་བྱོན་ལགས་སམ། མཽད་གལ་གྱི་བུ་ཡུ་བུ་ཕྱིན་ཟིན་ནོ། །</p>
<p>དེ་ནས་ངོ་མཚར་དུ་དད་པའི་ཡིད་ཀྱིས་གསོལ་པ། བཅོམ་ལྡན་འདས་རྫུ་འཕྲུལ་འདིའི་མིང་ཅི་ལགས། མཽད་གལ་གྱི་བུ་ཡིད་མགྱོགས་ཡིན་ནོ། །</p>
<p>བཙུན་པ་སངས་རྒྱས་ཀྱི་ཆོས་ཟབ་མོ་དེ་ལྟ་བུ་ནི་བདག་གིས་གློ་བར་མ་ཆུད་དོ། །</p>
<p>གལ་ཏེ་བདག་གིས་གློ་བར་ཆུད་པར་གྱུར་ན། བདག་གི་ལུས་ཏིལ་གྱི་ཕྱེ་མ་ལྟར་བགྱིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་སེམས་ལས་མི་ལྡོག་པར་འགྱུར་བ་ཞིག་ན། ད་ནི་ཤིང་ཚིག་པ་བཞིན་ཅི་བགྱིར་ཡང་མ་མཆིས་སོ། །</p>
<p>དགེ་སློང་རྣམས་ཐེ་ཚོམ་སྐྱེས་ཏེ། ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཚེ་དང་ལྡན་པ་གང་པོས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས་ཕྱུག་པ་ནོར་མང་བ་ལོངས་སྤྱོད་ཆེ་བའི་རིགས་སུ་སྐྱེས་ལགས། ཟས་ཅི་ཞིག་བགྱིས་ན་དེས་བྲན་མོའི་མངལ་དུ་སྐྱེས་ཤིང་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་གང་པོ་ཉིད་ཀྱིས་ལས་ཚོགས་རྙེད་པ། རྐྱེན་ཡོངས་སུ་བསྒྱུར་བ། འོད་པ་བཞིན་དུ་ཉེ་བར་གནས་པ་གདོན་མི་ཟ་བར་འབྱུང་བར་འགྱུར་བ་དག་བྱས་ཤིང་བསགས་པས་གང་པོས་ལས་བྱས་ཤིང་བསགས་པ་དག་གཞན་སུ་ཞིག་གིས་སོ་སོར་མྱོང་བར་འགྱུར། དགེ་སློང་དག་ལས་བྱས་ཤིང་བསགས་པ་དག་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། ཆུའི་ཁམས་ལ་མི་འགྱུར། མེའི་ཁམས་ལ་མི་འགྱུར། རླུང་གི་ཁམས་ལ་མི་འགྱུར་གྱི། འདི་ལྟར་ལས་དགེ་བ་དང་མི་དགེ་བ་བྱས་ཤིང་བསགས་པ་དག་ནི་ཟིན་པའི་ཕུང་པོ་དང་ཁམས་དང་སྐྱེ་མཆེད་དག་ལ་རྣམ་པར་སྨིན་པར་འགྱུར་ཏེ། ལས་རྣམས་བསྐལ་པ་བརྒྱར་ཡང་ནི། །</p>
<p>ཆུད་མི་ཟ་བའང་ཚོགས་དང་དུས། །</p>
<p>རྙེད་ནས་ལུས་ཅན་རྣམས་ལ་ནི། །</p>
<p>འབྲས་བུ་དག་ཏུ་འགྱུར་བ་ཉིད། །</p>
<p>དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ་འཇིག་རྟེན་མཁྱེན་པ་སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ། དེ་གྲོང་ཁྱེར་བཱ་རཱ་ཎ་སཱིར་ཉེ་བར་རྟེན་ཅིང་བཞུགས་སོ། །</p>
<p>དེའི་བསྟན་པ་ལ་འདི་རབ་ཏུ་བྱུང་ནས་སྡེ་སྣོད་གསུམ་པར་གྱུར་ཏེ། ཆོས་བཞིན་གྱིས་དགེ་འདུན་གྱི་ཞལ་ཏ་བ་བྱེད་དོ། །</p>
<p>རེ་ཞིག་ཅིག་ན་དགྲ་བཅོམ་པ་ཞིག་ལ་དགེ་སྐོས་བབ་སྟེ། དེས་གཙུག་ལག་ཁང་ཕྱག་དར་བྱ་བར་བརྩམས་པ་དང་། རླུང་ལངས་པས་ཕྱག་དར་ཕན་ཚུན་དུ་ཁྱེར་བར་གྱུར་ཏོ། །</p>
<p>དེས་བསམས་པ་རེ་ཞིག་རླུང་ཞི་བར་གྱུར་གྱི་བར་དུ་གཞག་གོ་སྙམ་པ་ལས། ཇི་ཙམ་ན་གཙུག་ལག་ཁང་དེ་མ་ཕྱགས་པ་ཞལ་ཏ་བ་དེས་མཐོང་ནས་དེ་ཀུན་ནས་དཀྲིས་པ་དྲག་པོས། རྩུབ་པོའི་ངག་ཕྱུང་བ། བྲན་མོའི་བུ་གང་ཞིག་དགེ་སྐོས་བྱེད། དགྲ་བཅོམ་པ་དེས་ཐོས་ནས། དེས་བསམས་པ། འདི་ཀུན་ནས་དཀྲིས་པ་ཡིན་པས་རེ་ཞིག་བཞག་ལ་ཕྱིས་གོ་བར་བྱའོ་སྙམ་ནས། གང་གི་ཚེ་ཀུན་ནས་དཀྲིས་པ་དང་བྲལ་བ་དེའི་ཚེ། དེའི་དྲུང་དུ་སོང་སྟེ་སྨྲས་པ་ཁྱོད་ཀྱིས་ཁོ་བོ་སུ་ཡིན་ཤེས་སམ། དེས་སྨྲས་པ་ཤེས་ཏེ་ཁྱོད་དང་ཁོ་བོ་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་བ་ཡིན་ནོ། །</p>
<p>དེས་སྨྲས་པ་གལ་ཏེ་དེ་ལྟ་ཡིན་མོད་ཀྱི་ཁོ་བོས་ནི་རབ་ཏུ་བྱུང་བའི་བྱ་བ་བྱས་ཏེ། ཁོ་བོ་ནི་འཆིང་བ་མཐའ་དག་ལས་གྲོལ་བ་ཡིན་ལ། ཁྱོད་ནི་འཆིང་བ་མཐའ་དག་གིས་བཅིངས་པ་ཡིན་པས་ཁྱོད་ཀྱིས་ངག་རྩུབ་པོའི་ལས་ཕྱུང་གིས་ཉེས་པ་ལ་ཉེས་པར་ཤོགས་ཤིག་དང་། དེས་ན་ལས་དེ་བསྲབས་པ་དང་། ཡོངས་སུ་ཟད་པ་དང་། གཏུགས་པར་འགྱུར་རོ། །</p>
<p>དེས་ཉེས་པ་ལ་ཉེས་པར་བཤགས་པས་སེམས་ཅན་དམྱལ་བར་སྐྱེ་ཞིང་བྲན་མོའི་བུར་འགྱུར་བ་ལས། དེ་སེམས་ཅན་དམྱལ་བར་མ་སྐྱེས་པས། ཚེ་རབས་ལྔ་བརྒྱར་བྲན་མོའི་མངལ་དུ་སྐྱེས་ཏེ་ད་ལྟར་གྱི་བར་དུ་སྲིད་པ་ཐ་མ་ལ་ཡང་བྲན་མོའི་མངལ་དུ་སྐྱེས་པར་གྱུར་ཏོ། །</p>
<p>གང་ཡང་དགེ་འདུན་ལ་བསྙེན་བཀུར་བྱས་པ་དེས་ན་ཕྱུག་པ་དང་ནོར་མང་བ་དང་། ལོངས་སྤྱོད་ཆེ་བའི་རིགས་སུ་སྐྱེས་སོ། །</p>
<p>གང་ཡང་དེ་ན་བཀླགས་ཤིང་བཏོན་པས་ཕུང་པོ་ལ་མཁས་པ་དང་། ཁམས་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་པར་འབྱུང་བ་ལ་མཁས་པར་བྱས་པ་དེས་ན་ངའི་བསྟན་པ་ལ་རབ་ཏུ་བྱུང་སྟེ། ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་མངོན་སུམ་དུ་བྱས་སོ། །</p>
<p>དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན། གཅིག་ཏུ་དཀར་བ་རྣམས་ཀྱི་ནི་གཅིག་ཏུ་དཀར་བ་ཡིན། འདྲེན་མ་རྣམས་ཀྱི་ནི་འདྲེན་མ་ཡིན་ནོ། །</p>
<p>དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་དང་འདྲེན་མ་ནི་སྤངས་ལ་ལས་གཅིག་ཏུ་དཀར་བ་ལ་བརྩལ་བར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་དགེ་སློང་དེ་དག་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །</p>
<p>།གླེང་གཞི་ནི་རྒྱལ་པོའི་ཁབ་ནའོ། །</p>
<p>དེའི་ཚེ་རྒྱལ་པོའི་ཁབ་ན་ཀླུའི་རྒྱལ་པོ་གྲོག་མཁར་དང་རི་བོ་གནས་སོ། །</p>
<p>དེ་གཉིས་ཀྱི་མཐུས་དཀའ་ཐུབ་ཀྱི་ཆུ་ལྔ་བརྒྱ་ཡང་རྟག་ཏུ་འབབ་ལ། ཆུ་མིག་དང་། མཚོ་དང་། མཚེའུ་རྣམས་ཀྱང་སྐམ་པར་མི་འགྱུར། ལྷས་དུས་དུས་སུ་ཆར་གྱི་རྒྱུན་ལེགས་པར་ཕབ་པས་ལོ་ཏོག་རྣམས་ཀྱང་ལྷག་པར་ལེགས་པར་འགྱུར་རོ། །</p>
<p>གང་གི་ཚེ་བཅོམ་ལྡན་འདས་ཀྱིས་ཀླུའི་རྒྱལ་པོ་དགའ་བོ་དང་ཉེ་དགའ་བོ་གཉིས་བཏུལ་བ་ན་དེ་གཉིས་རི་རབ་ཀྱི་བང་རིམ་ནས་ཉི་མ་རེ་རེ་ཞིང་བཅོམ་ལྡན་འདས་ལ་བསྙེན་བཀུར་བྱེད་དུ་འོང་ངོ་། །</p>
<p>དེ་ནས་ཀླུའི་རྒྱལ་པོ་གྲོག་མཁར་དང་རི་བོ་འདི་སྙམ་དུ་སེམས་ཏེ། ཀླུའི་རྒྱལ་པོ་དགའ་བོ་དང་ཉེ་དགའ་བོ་འདི་གཉིས་རི་རབ་ཀྱི་བང་རིམ་ནས་ཉི་མ་རེ་རེ་ཞིང་བཅོམ་ལྡན་འདས་ལ་བསྙེན་བཀུར་བྱེད་ཅིང་འོང་ན། བདག་ཅག་འདི་ཉིད་ན་གནས་བཞིན་དུ་བཅོམ་ལྡན་འདས་ལ་བསྙེན་བཀུར་མི་བྱེད་པ་ནི་བཟང་པོ་མ་ཡིན་གྱིས། མ་ལ་བདག་ཅག་གིས་ཀྱང་བཅོམ་ལྡན་འདས་ལ་བསྙེན་བཀུར་བྱའོ་སྙམ་ནས། དེ་གཉིས་བཅོམ་ལྡན་འདས་གང་ན་བ་དེར་དོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་དེ་གཉིས་ལ་དེ་འདྲ་བའི་ཆོས་བཤད་པ་མཛད་དེ། དེ་ཐོས་ནས་དེ་གཉིས་སངས་རྒྱས་ལ་སྐྱབས་སུ་དོང་ཞིང་། ཆོས་དང་དགེ་འདུན་ལ་སྐྱབས་སུ་དོང་ནས་བསླབ་པའི་གཞི་རྣམས་བླངས་སོ། །</p>
<p>གང་གི་ཚེ་བཅོམ་ལྡན་འདས་ལས་སྐྱབས་སུ་འགྲོ་བ་དང་། བསླབ་པའི་གཞི་རྣམས་བླངས་པ་དེའི་ཚེ། ལུས་དང་ལོངས་སྤྱོད་ལྷག་པར་འཕེལ་བར་གྱུར་ཏོ། །</p>
<p>དེ་གཉིས་ཀྱིས་བཅོམ་ལྡན་འདས་གང་ན་བ་དེར་དོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་གསོལ་པ། བཅོམ་ལྡན་འདས་གང་གི་ཚེ་བདག་ཅག་གིས་བཅོམ་ལྡན་འདས་ལ་སྐྱབས་སུ་མཆིས་ཤིང་། བསླབ་པའི་གཞི་རྣམས་མནོས་པ་དེའི་ཚེ་ལུས་དང་ལོངས་སྤྱོད་ལྷག་པར་འཕེལ་བར་གྱུར་ལགས་སོ། །</p>
<p>བཅོམ་ལྡན་འདས་གལ་ཏེ་བཅོམ་ལྡན་འདས་ཀྱིས་རྗེས་སུ་གནང་ན་བདག་ཅག་རྒྱ་མཚོ་ཆེན་པོར་འཇུག་ལགས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཀླུའི་དབང་པོ་དག་ཁྱེད་རྒྱལ་པོའི་ཡུལ་ན་གནས་པ་ཡིན་གྱིས་རྒྱལ་པོ་ལ་རྟོགས་ཤིག །དེ་གཉིས་ཀྱིས་བསམས་པ་དང་། དོན་གྱིས་ན་བདག་ཅག་བཅོམ་ལྡན་འདས་ཀྱིས་རྗེས་སུ་མ་གནང་ངོ་ཞེས་སྨྲས་ནས་དེ་ཉིད་ན་གནས་སོ། །</p>
<p>ཀླུའི་རྒྱལ་པོ་གྲོག་མཁར་དང་རི་བོའི་ཀུན་དུ་སྤྱོད་པ་ནི། གལ་ཏེ་ནུབ་མོ་བཅོམ་ལྡན་འདས་ལྟར་འགྲོ་ན་ནི་ལྷའི་བུའི་ཆ་བྱད་ཀྱིས་སོ། །</p>
<p>འོན་ཏེ་ཉིན་པར་ན་ནི་ཁྱིམ་བདག་གི་ཆ་བྱད་ཀྱིས་སོ། །</p>
<p>དེ་གཉིས་ཁྱིམ་བདག་གི་ཆ་བྱད་དུ་བྱས་ཤིང་ཉིན་རེ་ཞིང་བཅོམ་ལྡན་འདས་ལ་བསྙེན་བཀུར་བྱེད་དོ། །</p>
<p>རྒྱལ་པོ་གཟུགས་ཅན་སྙིང་པོ་རྒྱལ་རིགས་ཀྱི་མངོན་པའི་ང་རྒྱལ་ཅན་གྱི་ཀུན་དུ་སྤྱོད་པ་ནི་དེ་གང་གི་ཚེ་བཅོམ་ལྡན་འདས་ལྟ་བར་འགྲོ་བ་དེའི་ཚེ་འགའ་ཞིག་བདག་མཐོང་ན་ལྡང་བར་མི་བྱེད་པ་མེད་གྲང་ཞེས་མི་གནང་ཆེན་གཏོང་བར་བྱེད་དོ། །</p>
<p>དེས་མི་གནང་ཆེན་ཞིག་མངགས་ཏེ། ཀྱེ་ནང་རྗེ་སོང་ལ་བཅོམ་ལྡན་འདས་ལ་སུ་དག་བསྙེན་བཀུར་བྱེད་ལྟོས་ཤིག །དེ་སོང་བ་ལས་ཇི་ཙམ་ན་ཁྱིམ་བདག་གཉིས་ཤིག་མཐོང་ནས་དེས་བསམས་པ། འདི་གཉིས་ནི་ལྷའི་ཡུལ་ན་གནས་པས། ཅིའི་ཕྱིར་ལྡང་བར་མི་བྱེད་སྙམ་ནས་དེས་རྒྱལ་པོ་ལ་སྨྲས་པ། ལྷ་ཁྱིམ་བདག་གཉིས་ཤིག་མཆིས་པ་ནི་ལྷའི་ཡུལ་ཉིད་ན་གནས་པ་ལགས་སོ། །</p>
<p>རྒྱལ་པོ་གཟུགས་ཅན་སྙིང་པོས་བསམས་པ། དེ་གཉིས་ཀྱིས་བདག་མཐོང་ན་ཅིའི་ཕྱིར་ལྡང་བར་མི་བྱེད་ཀྱིས་འགྲོའོ་སྙམ་ནས་དེ་ནས་བཅོམ་ལྡན་འདས་གང་ན་བ་དེར་སོང་བ་དང་། ཀླུའི་རྒྱལ་པོ་གྲོག་མཁར་དང་རི་བོས་རྒྱལ་པོ་གཟུགས་ཅན་སྙིང་པོ་མཐོང་ངོ་། །</p>
<p>མཐོང་ནས་ཀྱང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་རྒྱལ་པོ་གཟུགས་ཅན་སྙིང་པོ་མཆི་ན་ཅི་རེ་ཞིག་རྒྱལ་པོ་ལ་བསྟི་སྟང་བགྱིའམ། འོན་ཏེ་ཆོས་ལ་བགྱི། བཅོམ་ལྡན་འདས་ཀྱིས་བཀའ་སྩལ་པ། ཀླུའི་དབང་པོ་དག་ཆོས་ལ་བསྟི་སྟང་བྱོས་ཤིག །དམ་པའི་ཆོས་ལ་ནི་འདི་ལྟར་སངས་རྒྱས་བཅོམ་ལྡན་འདས་རྣམས་ཀྱང་བླ་མར་བྱེད་དོ། །</p>
<p>ཆོས་ལ་ནི་དགྲ་བཅོམ་པ་རྣམས་ཀྱང་བླ་མར་བྱེད་དོ། །</p>
<p>ཚིགས་སུ་བཅད་དེ་བཀའ་སྩལ་པ། འདས་པའི་སངས་རྒྱས་གང་ཡིན་དང་། །</p>
<p>མ་བྱོན་སངས་རྒྱས་གང་ཡིན་དང་། །</p>
<p>ད་ལྟར་སངས་རྒྱས་གང་ཡིན་པ། །</p>
<p>མང་པོའི་མྱ་ངན་འཇོམས་མཛད་པ། །</p>
<p>བཞུད་དང་བཞུགས་དང་བྱོན་འགྱུར་བ། །</p>
<p>ཐམས་ཅད་དམ་ཆོས་བླ་མར་བྱེད། །</p>
<p>འདི་ནི་སངས་རྒྱས་ཆོས་ཉིད་ཡིན། །</p>
<p>དེ་བས་འདིར་བདག་ཕན་འདོད་པ། །</p>
<p>བདག་ཉིད་ཆེན་པོར་འདོད་པ་ཡིས། །</p>
<p>སངས་རྒྱས་བསྟན་པ་དྲན་བྱས་ཏེ། །</p>
<p>དམ་པའི་ཆོས་ལ་བཀུར་སྟི་བྱ། །</p>
<p>དེ་གཉིས་ཀྱིས་ལྡང་བ་མ་བྱས་སོ། །</p>
<p>དེ་ནས་རྒྱལ་པོ་མི་བཟོད་པ་སྐྱེས་ཏེ། དེས་གསོལ་པ་བཅོམ་ལྡན་འདས་ཀྱིས་ཆོས་བཤད་དུ་གསོལ། བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་སྩལ་པ། ཞེ་སྡང་དང་ནི་འཁྲུག་པ་དང་། །</p>
<p>མ་དད་པ་ཡི་སེམས་ཀྱིས་ནི། །</p>
<p>རྫོགས་སངས་རྒྱས་ཀྱིས་བཤད་པ་ཡི། །</p>
<p>དམ་ཆོས་ཤེས་པར་མི་ནུས་སོ། །</p>
<p>གང་གིས་ཁྲོ་དང་བག་མེད་པའི། །</p>
<p>སེམས་ནི་དུལ་བར་བྱས་པ་དང་། །</p>
<p>འདི་ལ་མནར་སེམས་སྤངས་པ་དེས། །</p>
<p>ལེགས་པར་གསུངས་པ་ཤེས་པར་ནུས། །</p>
<p>རྒྱལ་པོས་བསམས་པ། ཁྱིམ་བདག་འདི་གཉིས་འོངས་པས་བཅོམ་ལྡན་འདས་ཀྱིས་བདག་གི་ཆོས་ཉན་པའི་བར་ཡང་ཆད་པར་གྱུར་ཏོ་སྙམ་ནས། དེ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་སོང་ངོ་། །</p>
<p>དེ་སོང་ནས་བློན་པོ་རྣམས་ལ་བསྒོ་བ། ཁྱིམ་བདག་འདི་གཉིས་གང་གི་ཚེ་བཅོམ་ལྡན་འདས་ཀྱི་སྤྱན་སྔ་ནས་དོང་བ་དེའི་ཚེ། ཁྱེད་གཉིས་ངའི་ཡུལ་ན་མ་འདུག་ཤིག་ཅེས་བསྒོས་ཤིག །དེ་གཉིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ནས་སོང་བ་དང་། བློན་པོ་དག་གིས་བསྒོ་བ། ལྷའི་ཞལ་ནས་ཁྱེད་ཅག་གཉིས་ངའི་ཡུལ་ན་མ་འདུག་ཤིག་ཅེས་གསུང་ངོ་། །</p>
<p>དེ་གཉིས་ཀྱིས་སྨྲས་པ། བཀའ་བཞིན་འཚལ་མཆིའོ། །</p>
<p>བསམས་པ་བདག་ཅག་གཉིས་ཀྱིས་ཡུན་རིང་པོ་ཞིག་ནས་བསམས་པ་གང་ཡིན་པ་དེ་ནི་ཚེགས་ཆུང་ངུས་གྲུབ་བོ་སྙམ་མོ། །</p>
<p>དེ་ནས་འོད་པའི་ཆུ་ཆེན་པོ་ཕྱུང་ནས་གྲོག་པོ་ཆུང་ངུའི་ནང་དུ་ཞུགས་སོ། །</p>
<p>གྲོག་པོ་ཆུང་ངུ་ནས་གྲོག་པོ་ཆེན་པོར་རོ། །</p>
<p>གྲོག་པོ་ཆེན་པོ་ནས་ཆུ་བྲན་དུའོ། །</p>
<p>ཆུ་བྲན་ནས་ཆུ་ཆེན་པོར་རོ། །</p>
<p>ཆུ་ཆེན་པོ་ནས་རྒྱ་མཚོ་ཆེན་པོར་ཏེ། གང་གི་ཚེ་རྒྱ་མཚོ་ཆེན་པོར་ཞུགས་པ་དེའི་ཚེ་དེ་གཉིས་ཕྱིར་ཞིང་ལུས་དང་ལོངས་སྤྱོད་ཤིན་ཏུ་འཕེལ་བར་གྱུར་ཏོ། །</p>
<p>ཇི་ཙམ་དུས་གཞན་ཞིག་ན་རྒྱལ་པོའི་ཁབ་ཀྱི་དཀའ་ཐུབ་ཀྱི་ཆུ་ལྔ་བརྒྱ་དང་། ཆུ་མིག་དང་མཚོ་དང་། མཚེའུ་རྣམས་ཀྱང་ཆུང་བ་དང་། ཡོངས་སུ་ཟད་པ་དང་། གཏུགས་པར་གྱུར་ལ་ཐུག །ལྷས་ཀྱང་དུས་དུས་སུ་ཆར་གྱི་རྒྱུན་ལེགས་པར་མ་ཕབ་པས་ལོ་ཉེས་པར་གྱུར་ཏེ། མུ་གེ་ཉམ་ང་བ་དགོན་པའི་སློང་མོ་པས་ཟས་རྙེད་པར་དཀའ་བ་བྱུང་བར་གྱུར་ཏོ། །</p>
<p>རྒྱལ་པོས་བསམས་པ། རྒྱལ་པོའི་ཁབ་འདི་ན་ཀླུའི་རྒྱལ་པོ་རི་བོ་དང་། གྲོག་མཁར་གནས་ཏེ། དེ་གཉིས་ཀྱི་མཐུས་དཀའ་ཐུབ་ཀྱི་ཆུ་ལྔ་བརྒྱ་ཡང་འབབ། ཆུ་མིག་དང་། མཚོ་དང་། མཚེའུ་རྣམས་ཀྱང་ཆུ་ཆེ། ལྷས་ཀྱང་དུས་དུས་སུ་ཆར་གྱི་རྒྱུན་ལེགས་པར་ཕབ་པ་ཉིད་ཀྱིས་ལོ་ཏོག་ལེགས་པར་གྱུར་ན། ད་ནི་དཀའ་ཐུབ་ཀྱི་ཆུ་ལྔ་བརྒྱ་དང་། ཆུ་མིག་དང་མཚོ་དང་། མཚེའུ་རྣམས་ཀྱང་ཆུང་བ་དང་། ཡོངས་སུ་ཟད་པ་དང་། གཏུགས་པར་གྱུར་ལ་ཐུག ། ལྷས་ཀྱང་དུས་དུས་སུ་ཆར་གྱི་རྒྱུན་ལེགས་པར་མ་ཕབ་པས་ལོ་ཉེས་པར་གྱུར་ཏེ། མུ་གེ་ཉམ་ང་བ་དགོན་པའི་སློང་མོ་པས་ཟས་རྙེད་པར་དཀའ་བ་བྱུང་བར་གྱུར་ན། ཀླུའི་རྒྱལ་པོ་རི་བོ་དང་། གྲོག་མཁར་ཤིའམ། བྱའི་རྒྱལ་པོ་ནམ་མཁའ་ལྡིང་གིས་ཁྱེར་བའམ། སྦྲུལ་ཁས་སྡིགས་ཀྱིས་བཟུང་བའམ། དེས་འཇིགས་ནས་བྲོས་པར་མ་གྱུར་གྲང་། དེ་ལྟ་མོད་ཀྱི་སངས་རྒྱས་བཅོམ་ལྡན་འདས་ནི་ཐམས་ཅད་མཁྱེན་པ་ཐམས་ཅད་གཟིགས་པ་ཡིན་གྱིས། མ་ལ་བདག་གིས་བཅོམ་ལྡན་འདས་ལ་ཞུའོ་སྙམ་དུ་བསམས་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས། རྒྱལ་པོ་གཟུགས་ཅན་སྙིང་པོས་བཅོམ་ལྡན་འདས་ལ་དོན་དེ་རྒྱས་པར་གསོལ་ཏོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་དེ་གཉིས་ནི་ཤི་བ་ཡང་མ་ཡིན། བྱའི་རྒྱལ་པོ་ནམ་མཁའ་ལྡིང་གིས་ཀྱང་མ་ཁྱེར། སྦྲུལ་ཁས་སྡིགས་ཀྱིས་ཀྱང་མ་བཟུང་། དེས་འཇིགས་པས་ཀྱང་མ་བྲོས་མོད་ཀྱི་རྒྱལ་པོ་ཁྱོད་ཉིད་ཀྱིས་ཡུལ་ནས་བསྐྲད་དོ། །</p>
<p>བཅོམ་ལྡན་འདས་བདག་གིས་དེ་གཉིས་མཐོང་བར་ཡང་མི་དྲན་ན་དེ་གཉིས་ཡུལ་ནས་བསྐྲད་པ་ལྟ་སྨོས་ཀྱང་ཅི་འཚལ། རྒྱལ་པོ་ཆེན་པོ་ངས་ཁྱོད་དྲན་པར་བྱའོ། །</p>
<p>རྒྱལ་པོ་ཆེན་པོ་ཁྱོད་ཀྱིས་ཁྱིམ་བདག་གཉིས་ཤིག་ཡུལ་ནས་བསྐྲད་པ་དྲན་ནམ། བཅོམ་ལྡན་འདས་དྲན་ལགས་སོ། །</p>
<p>དེ་གཉིས་ནི་ཀླུའི་རྒྱལ་པོ་རི་བོ་དང་། གྲོག་མཁར་ཡིན་ནོ། །</p>
<p>བཙུན་པ་དེ་གཉིས་གང་དུ་མཆི། རྒྱ་མཚོ་ཆེན་པོར་དོང་ངོ་། །</p>
<p>བདག་གི་ཡུལ་མ་རུང་བར་གྱུར་ལགས་སོ། །</p>
<p>རྒྱལ་པོ་ཆེན་པོ་དེ་གཉིས་ལ་བཟོད་པ་བྱིན་ཅིག་དང་མ་རུང་བར་མི་འགྱུར་རོ། །</p>
<p>དེ་གཉིས་རྒྱ་མཚོ་ཆེན་པོ་ན་མཆིས་ན་ཇི་ལྟར་བཟོད་པ་སྩལ། དེ་གཉིས་ཚེས་བརྒྱད་དང་བཅུ་བཞི་ལ་ཁྱིམ་བདག་གི་ཆ་བྱད་དུ་བྱས་ནས། ངའི་ཞབས་ལ་ཕྱག་འཚལ་དུ་འོངས་པ་དང་ངས་རྟགས་བསྟན་གྱིས་ཁྱོད་ཀྱིས་བཟོད་པ་བྱིན་ཅིག །བཅོམ་ལྡན་འདས་ཅི་བདག་གིས་རྐང་པ་གཉིས་ལ་གཏུག་པར་བགྱིའམ། རྐང་པ་གཉིས་ལ་གཏུག་པར་མི་བྱ་སྟེ། འོན་ཀྱང་ལག་པ་རྐྱོང་ལ་ཀླུའི་དབང་པོ་བཟོད་པར་གསོལ་ལོ་ཞེས་སྨྲོས་ཤིག་དང་བཟོད་པར་འགྱུར་རོ། །</p>
<p>རྒྱལ་པོས་དེ་གཉིས་འོང་བ་ལ་འབད་དེ་སྡོད་ཅིང་འདུག་པ་དང་། ཇི་ཙམ་ན་དེ་གཉིས་ཁྱིམ་བདག་གི་ཆ་བྱད་དུ་བྱས་ནས་བཅོམ་ལྡན་འདས་ཀྱི་སྤྱན་སྔར་འོངས་པ་དང་དེ་མ་ཐག་ཏུ་རྒྱལ་པོ་ཡང་འོངས་ནས་བཅོམ་ལྡན་འདས་ཀྱིས་རྟགས་བསྟན་པ་དང་རྒྱལ་པོས་ལག་པ་མངོན་དུ་བརྐྱང་ནས་སྨྲས་པ། ཀླུའི་དབང་པོ་གཉིས་བཟོད་པར་གསོལ་ལོ། །</p>
<p>རྒྱལ་པོ་ཆེན་པོ་བཟོད་པར་བགྱིའོ། །</p>
<p>གལ་ཏེ་བཟོད་པར་གྱུར་ན་ནི་འདིར་སྤྱོན་ཅིག །རྒྱལ་པོ་ཆེན་པོ་གང་གི་ཚེ་བཅོམ་ལྡན་འདས་ལས་བདག་ཅག་གིས་སྐྱབས་སུ་འགྲོ་བ་དང་། བསླབ་པའི་གཞི་རྣམས་བླངས་པས་དེ་ཉིད་ཀྱི་ཚེ་བདག་ཅག་གི་ལུས་དང་ལོངས་སྤྱོད་སྐྱེས་ཏེ། གལ་ཏེ་ད་ཆེ་བཞིན་དུ་འདིར་འོངས་ན་ཡུལ་མ་ག་དྷཱར་ཡང་མི་ཤོང་བར་འགྱུར་རོ། །</p>
<p>འོ་ན་ཡུལ་མ་ག་དྷཱ་མ་རུང་བར་འགྱུར་མོད། མ་རུང་བར་མི་འགྱུར་རོ། །</p>
<p>ཇི་ལྟར་མི་འགྱུར། ཁྱོད་ཀྱིས་ཁོ་བོ་ཅག་གི་ཁང་བཟངས་གཉིས་རྩིགས་ལ་ཟླ་བ་དྲུག་ཅིང་དུས་མཆོད་གྱིས་ཤིག་དང་། ཁོ་བོ་ཅག་གི་འཁོར་བཞག་ལ་དུས་མཆོད་ཀྱི་ཚེ་ཡང་འདུ་བར་བྱའོ། །</p>
<p>རྒྱལ་པོས་དེ་བཞིན་དུ་བྱས་པ་དང་། དེ་གཉིས་ཀྱིས་འཁོར་དག་ཀྱང་བཞག་ལ་དུས་མཆོད་ཀྱང་རང་ཉིད་ཉམས་སུ་མྱོང་བར་བྱེད་དོ། །</p>
<p>ཇི་ཙམ་དུས་གཞན་ཞིག་ན་དེ་དག་གི་འཁོར་བག་མེད་པར་གནས་པ་ན་ཀླུ་གདུག་པ་དག་གིས་གླགས་རྙེད་ནས། དེ་དག་གིས་སེར་བ་དབབ་པར་བརྩམས་སོ། །</p>
<p>རྒྱལ་པོའི་ཁབ་ན་བྲམ་ཟེ་སེར་བའི་སྔགས་ལ་མཁས་པ་གཞན་ཞིག་ཡོད་དེ། དེས་དེ་བབ་ཅིང་བབ་པ་དག་བཅད་པ་དང་། དེ་ལ་ཡུལ་མ་ག་དྷཱ་ན་གནས་པའི་སྐྱེ་བོའི་ཚོགས་ཀྱིས་དབང་ཐང་བྱིན་ནོ། །</p>
<p>ལྷོ་ཕྱོགས་ན་བྲམ་ཟེ་མེས་བྱིན་ཞེས་བྱ་བ་སེར་བའི་སྔགས་ལ་མཁས་པ་ཞིག་ཡོད་པ་དེས་བྱང་ཕྱོགས་ན་ཡུལ་ནུས་པ་ཅན་ཞེས་བྱ་བ་ཞིག་ཡོད་དེ། དེ་ན་རྒྱལ་པོ་སྡེ་མཆོག་ཅེས་བྱ་བ་རྒྱལ་སྲིད་བྱེད་དུ་འཇུག་གོ། །</p>
<p>དེའི་ཡུལ་ན་ཀླུའི་རྒྱལ་པོ་རབ་མཛེས་ཀྱི་གནས་ཡོད་དེ། དེ་ན་སྨན་མཐུ་ཆེ་བ་ཕ་རོལ་གནོན་པ་ཡོད་པར་ཐོས་ནས་དེའི་ཆེད་དུ་འགྲོའོ་ཞེས་དེ་ཆས་ཏེ་རིམ་གྱིས་རྒྱལ་པོའི་ཁབ་ཏུ་ཕྱིན་ནས་བྲམ་ཟེ་སེར་བའི་སྔགས་འཆང་བ་དེའི་གནས་སུ་ཞུགས་པ་དང་། ཇི་ཙམ་ན་སེར་བ་ཆེན་པོ་བབ་པ་བྲམ་ཟེ་གཉུག་མར་གནས་པ་དེས་གཅད་པར་མ་ནུས་ནས་དེ་ཕྱིར་བྱུང་ནང་དུ་ཞུགས་བྱེད་པ་དང་བྲམ་ཟེ་མེས་བྱིན་གྱིས་དྲིས་པ། མཁན་པོ་ཅིའི་སླད་དུ་མཁན་པོ་འདི་ཕྱིར་བྱུང་ནང་དུ་ཞུགས་པར་མཛད། དེས་སྨྲས་པ། བུ་སེར་བ་ཆེན་པོ་བབ་པ་གཅད་པར་མ་ནུས་པར་བས་མོད། བདག་གིས་དགུམ་མོ། །</p>
<p>བུ་ལེགས་སོ། །</p>
<p>དེས་ཆུ་ཉུང་ཞིག་ལ་བཟླས་ཏེ་གཏོར་བས་ཚལ་པ་བརྒྱར་གྱེས་སོ། །</p>
<p>རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་མཆོག་ཏུ་ངོ་མཚར་དུ་གྱུར་ནས། རྔན་པ་ཐོགས་ཏེ་བྲམ་ཟེ་དེའི་ཁྱིམ་དུ་སོང་ནས་སྨྲས་པ། མཁན་པོ་རྒྱལ་པོའི་ཁབ་ཀྱི་སྐྱེ་བོའི་ཚོགས་མངོན་པར་དགའ་བར་གྱུར་གྱིས་རྔན་པ་ལོང་ཤིག །ཅིའི་ཕྱིར། ཁྱོད་ཀྱིས་སེར་བ་ཆེན་པོ་ཁུམས་པའི་སླད་དུའོ། །</p>
<p>དེས་སྨྲས་པ། ཁོ་བོས་ནི་མ་བཅད་དེ། འོན་ཀྱང་བྲམ་ཟེ་འདིས་བཅད་དོ། །</p>
<p>དེ་དག་བྲམ་ཟེ་དེའི་དྲུང་དུ་དོང་ནས་བྲམ་ཟེའི་ཁྱེའུ་འདི་ཉིད་དུ་འདུག་ཤིག་དང་དབང་ཐང་སྦྱིན་ནོ། །</p>
<p>དེ་བཞིན་དུ་གནས་པར་བྱའོ་ཞེས་དེ་གནས་སོ། །</p>
<p>དེས་སེར་བ་དེ་དུས་ཐ་གི་ཙམ་ཞིག་གི་བར་དུ་སྔགས་ཀྱིས་བགགས་ཏེ་མི་འབབ་པར་གྱུར་ཏོ། །</p>
<p>རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་ཀྱིས་སྨྲས་པ། ཤེས་ལྡན་དག་བདག་ཅག་ཉིད་ཀྱི་བསོད་ནམས་ཀྱིས་སེར་བ་མི་འབབ་ན་ཅིའི་ཕྱིར་དེ་ལ་དབང་ཐང་སྦྱིན་ཞེས་དེ་རྣམས་ཀྱིས་བཅད་དོ། །</p>
<p>བྲམ་ཟེ་དེས་སྔགས་བརྟུལ་ནས་ཡུལ་ནུས་པ་ཅན་དུ་སོང་བ་དང་ཕྱིར་ཡང་སེར་བ་བབ་པར་གྱུར་ཏོ། །</p>
<p>དེ་རྣམས་བྲམ་ཟེ་དེའི་དྲུང་དུ་སོང་སྟེ་སྨྲས་པ། མཁན་པོ་བྲམ་ཟེའི་ཁྱེའུ་དེ་གར་མཆིས། དེས་སྨྲས་པ། ཁྱེད་ཅག་གིས་དེ་ལ་བཀུར་སྟི་མ་བྱས་པས་དེ་སོང་ངོ་། །</p>
<p>མཁན་པོ་གལ་ཏེ་མཆིས་ན་བདག་ཅག་ལ་སྦྲོན་ཅིག །དེ་བཞིན་དུ་བྱའོ། །</p>
<p>དེ་ཡང་རིམ་གྱིས་རྒྱལ་པོ་སྡེ་མཆོག་གང་ན་བ་དེར་སོང་སྟེ་ཕྱིན་ནས། རྒྱལ་པོ་སྡེ་མཆོག་ལ་རྒྱལ་བ་དང་ཚེ་སྤེལ་བ་དག་བྱས་ནས་སྨྲས་པ། ལྷ་ཁྱོད་ཀྱི་ཡུལ་ན་ཀླུའི་རྒྱལ་པོ་རབ་མཛེས་ཞེས་བགྱི་བ་མཆིས་པ་དེའི་གནས་ན་མོད་ལ་མཐུ་སྐྱེད་པ་ཞེས་བགྱི་བའི་སྨན་མཆིས་ཀྱིས་ལྷ་དེ་སྟོན་ཅིག །ལྷའི་སྐལ་བ་ཡང་དབུལ་བར་བགྱིའོ། །</p>
<p>རྒྱལ་པོས་སྨྲས་པ། ཀྱེ་བྲམ་ཟེ་ཀླུའི་རྒྱལ་པོ་རབ་མཛེས་ནི་གཏུམ་པོ་ཡིན་པས་དེས་ཁྱོད་བརླག་པར་མི་བྱེད་གྲང་། ལྷ་རེ་ཞིག་བདག་ལ་སྔགས་ཀྱི་མཐུ་དང་སྨན་གྱི་མཐུ་མཆིས་ཏེ། གལ་ཏེ་ཀླུའི་རྒྱལ་པོ་རབ་མཛེས་དང་འདྲ་བའི་ཀླུ་རྣམས་ཀྱིས་འཛམ་བུའི་གླིང་འདི་ལྟ་སྟེ། བུ་རམ་ཤིང་གི་ཚལ་ལམ། འདམ་བུའི་ཚལ་བཞིན་གང་བར་གྱུར་ཀྱང་བདག་གི་བ་སྤུ་གཅིག་ཀྱང་བསྐྱོད་པར་རྔོ་མི་ཐོག་ན་ཀླུའི་རྒྱལ་པོ་རབ་མཛེས་ཀྱིས་ལྟ་སྨོས་ཀྱང་ཅི་འཚལ། འོན་ཀྱང་ལྷའི་མི་དགུམ་པ་ལ་ཐུག་པ་འགའ་མཆིས་སམ། བྲམ་ཟེ་ཡོད་དོ། །</p>
<p>ལྷ་དེ་བཀྲི་ཤིག་དང་དེས་དེའི་གནས་སྟོན་པར་འགྱུར་རོ། །</p>
<p>དེ་ནས་རྒྱལ་པོས་མི་དེ་ལ་བོས་ཏེ་བསྒོ་བ། ཀྱེ་ནང་རྗེ་བྲམ་ཟེ་འདི་ལ་ཀླུའི་རྒྱལ་པོ་རབ་མཛེས་ཀྱི་གནས་སྟོན་ཅིག །ལྷ་བཀའ་བཞིན་འཚལ་ཞེས་མི་དེས་རྒྱལ་པོའི་ལྟར་མཉན་ནས་བྲམ་ཟེ་དེ་ཁྲིད་དེ་ཆས་སོ། །</p>
<p>ཇི་ཙམ་ན་མི་རིང་བ་ཞིག་ཏུ་བསྡད་ནས་དེ་ལ་སྨྲས་པ། བྲམ་ཟེ་ཚལ་སྔོ་ཞིང་སྔོ་བ་དག་བསྒྲེངས་པ་ཕ་བི་མཐོང་ངམ། མཐོང་ངོ་། །</p>
<p>དེ་ནི་ཀླུའི་རྒྱལ་པོ་རབ་མཛེས་ཀྱི་གནས་ཡིན་ནོ། །</p>
<p>དེ་སོང་སྟེ་དེས་དེར་མོད་ལ་མཐུ་སྐྱེད་པ་ཞེས་བྱ་བའི་སྨན་ལས་ཁུར་དུ་གྲགས་ནས། དེས་དེ་ཐོགས་ཏེ་ཡུལ་ནུས་པ་ཅན་དུ་སོང་ནས་རྒྱལ་པོ་སྡེ་མཆོག་གི་སྐལ་བ་བྱིན་ཏེ། རིམ་གྱིས་རྒྱལ་པོའི་ཁབ་ཏུ་ཕྱིན་ནས་བྲམ་ཟེ་དེ་ཉིད་ཀྱི་ཁྱིམ་དུ་ཞུགས་སོ། །</p>
<p>དེ་ནས་དེས་རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་ལ་སྦྲན་པ་དང་། དེ་དག་མཆོད་ཡོན་ཐོགས་ཏེ་ལྷགས་ནས་བྲམ་ཟེའི་ཁྱེའུ་འདི་ཉིད་དུ་འདུག་ཤིག་དབང་ཐང་སྦྱིན་ནོ། །</p>
<p>དེས་སྨྲས་པ། ཁྱེད་ཅག་གིས་བཀུར་སྟི་མ་བྱས་པས་ཁོ་བོ་མི་འདུག་གོ། །</p>
<p>དེ་རྣམས་ཀྱིས་དེ་གཞག་པར་གལ་གྱིས་གཅུ་བར་བརྩམས་ཏེ་གསོལ་བ་བཏབ་པ་དང་ཁས་བླངས་ནས་དེ་དག་གིས་འཚོ་བའི་རིས་བཅད་དོ། །</p>
<p>འཇིག་རྟེན་ནི་ཕུན་སུམ་ཚོགས་པ་འདོད་ཀྱི་རྒུད་པ་དང་མི་མཐུན་པས། དེས་རིགས་མཉམ་པ་ལས་ཆུང་མ་བླངས་ཏེ། དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །</p>
<p>དེ་རྩེ་བར་བྱེད་དགའ་བར་བྱེད། དགའ་མགུར་སྤྱོད་པར་བྱེད་པ་ན་ཁྱེའུ་ཞིག་བཙས་ཏེ། དེས་དེའི་མིང་རི་བོ་ཅན་ཞེས་བྱ་བར་བཏགས་སོ། །</p>
<p>དེ་ཡང་རྩེ་བར་བྱེད་དགའ་བར་བྱེད། དགའ་མགུར་སྤྱོད་པར་བྱེད་པ་ན་བུ་མོ་ཞིག་བཙས་ཏེ། དེའི་མིང་ནི་སེར་བ་ཞེས་བྱ་བར་བཏགས་སོ། །</p>
<p>བྲམ་ཟེ་མོ་ནི་འཁོར་བྲལ་ཞེས་བྱའོ། །</p>
<p>མནའ་མ་ནི་གློག་ཅེས་བྱའོ། །</p>
<p>དེས་བསམས་པ། ཡང་དང་ཡང་དུ་སེར་བ་གཅོད་ཅིང་ཅི་ལས་མེད། ཡུན་རིང་རབ་ཏུ་སྔགས་ཀྱིས་དགག་པར་བྱའོ་ཞེས་དེས་ཡུན་རིང་པོར་སྔགས་ཀྱིས་དགག་པ་བྱས་ཏེ་བཞག་པས་སེར་བ་མི་འབབ་པར་གྱུར་ཏོ། །</p>
<p>རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་ཀྱིས་སྨྲས་པ། བདག་ཅག་ཁོ་ནའི་བསོད་ནམས་ཀྱི་མཐུས་སེར་བ་མི་འབབ་ན། ཅིའི་ཕྱིར་དབང་ཐང་སྦྱིན་ཞེས་དེ་རྣམས་ཀྱིས་བཅད་དོ། །</p>
<p>བྲམ་ཟེ་དེ་ཕྲག་དོག་གི་ཟིལ་གྱིས་ནོན་པས་བུ་ཡང་སྔགས་ཀྱི་ཚིག་རྣམས་འཛིན་དུ་མ་བཅུག་གོ། །</p>
<p>བདེ་བ་ལ་ཆགས་པས་ཁ་ཏོན་ཡང་མ་བྱས་ལ་སྨན་ཡང་སྐམ་དུ་མ་བཅུག་གོ། །</p>
<p>དེས་སྔགས་ཀྱི་ཚིག་རྣམས་ནི་བསམས་ན་བརྗེད་སྨན་ནི་མ་བསྐམས་པས་རུལ་བར་གྱུར་ཏོ། །</p>
<p>དེ་རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་ལ་སྙིང་ན་ཆེས་ནས། དེ་རྣམས་ལ་ཀླན་ཀ་བཙལ་བའི་ཕྱིར་མུ་སྟེགས་ཀྱི་གནས་དང་དཀའ་ཐུབ་ཀྱི་ཚལ་དེ་དང་དེ་དག་ཏུ་སོང་ནས་དྲིས་པ། ཤེས་ལྡན་དག་གང་གིས་གང་བསམས་པ་དང་། གང་དོན་དུ་གཉེར་བ་དེ་ལ་ཐམས་ཅད་འགྲུབ་པར་འགྱུར་བའི་ཐབས་ལྟ་ཅི་ཡོད། །</p>
<p>དེ་ན་ཁ་ཅིག་གིས་སྨྲས་པ། མེར་ཞུགས་ཤིག །ཁ་ཅིག་གིས་སྨྲས་པ། དུག་ཟོ་ཤིག །ཁ་ཅིག་གིས་སྨྲས་པ། གཡང་ས་ནས་བདག་ཉིད་མཆོངས་ཤིག །ཁ་ཅིག་གིས་སྨྲས་པ། བདག་རང་གི་སྐེ་ལ་ཐག་པ་ཐོགས་ཏེ་ཤིང་གི་ཡལ་ག་ལས་འཕྱང་དུ་ཆུག་ཤིག་ཅེས་ཐམས་ཅད་ཀྱིས་འཆི་བའི་ཐབས་བསྟན་གྱི། ངེས་པར་འབྱུང་བའི་ཐབས་ནི་མ་ཡིན་པས་དེ་རིམ་གྱིས་འོད་མའི་ཚལ་དུ་སོང་ངོ་། །</p>
<p>དེས་དགེ་སློང་ཞིག་མཐོང་ནས་དྲིས་པ། འཕགས་པ་གང་གིས་གང་བསམས་པ་དང་། གང་དོན་དུ་གཉེར་བ་དེ་ཐམས་ཅད་འགྲུབ་པར་འགྱུར་བའི་ཐབས་ལྟ་འགའ་མཆིས་སམ། དེས་སྨྲས་པ། བཅོམ་ལྡན་འདས་ལས་རབ་ཏུ་བྱུང་ཤིག །དེར་ཅི་ཞིག་བགྱི། དེར་ཇི་སྲིད་འཚོའི་བར་དུ་ཚངས་པར་སྤྱོད་པ་ཡང་སྤྱད་པར་བྱ། བསམ་གཏན་དང་གདོན་པ་དང་ལྡན་པར་ཡང་གནས་པར་བྱ་སྟེ། གལ་ཏེ་རེ་ཞིག་མཐོང་བའི་ཆོས་ཉིད་ལ་ཀུན་ཤེས་པ་ཐོབ་ན། དེ་ནས་དེ་ཉིད་ཁྱོད་ཀྱི་སྡུག་བསྔལ་གྱི་མཐར་ཕྱིན་པ་ཡིན་ནོ། །</p>
<p>འོན་ཏེ་སྦྱོར་བའི་ལྷག་མ་དང་བཅས་བཞིན་དུས་བྱེད་ན་གང་བསམས་པ་དང་། གང་དོན་དུ་གཉེར་བ་དེ་ཐམས་ཅད་འགྲུབ་པར་འགྱུར་རོ། །</p>
<p>འཕགས་པ་དེ་ནི་རྔོ་མི་ཐོག་ན། གཞན་ཡང་ཅུང་ཟད་ཅི་མཆིས། སངས་རྒྱས་ལ་སོགས་པ་དགེ་སློང་གི་དགེ་འདུན་སྤྱན་དྲོངས་ལ་གདུགས་ཚོད་གསོལ་ཅིག །དེ་ཡང་རྔོ་མི་ཐོག་ན་གཞན་བསྟན་དུ་གསོལ། བུམ་པ་བཟང་པོ་ལྟ་བུའི་ཉན་ཐོས་ཆེན་པོ་བཞི་སྤྱན་དྲོངས་ལ་གདུགས་ཚོད་གསོལ་ཏེ་སྨོན་ལམ་ཐོབ་ཤིག་དང་གང་བསམས་པ་དང་། གང་དོན་དུ་གཉེར་བ་དེ་ཐམས་ཅད་འགྲུབ་བོ། །</p>
<p>འཕགས་པ་དེ་ནི་རྔོ་ཐོག་གིས་བགྱིའོ་ཞེས་དེས་བུམ་པ་བཟང་པོ་ལྟ་བུའི་ཉན་ཐོས་ཆེན་པོ་བཞི་སྤྱན་དྲངས་ཏེ། གདུགས་ཚོད་གསོལ་ནས་སྨོན་ལམ་བཏབ་པ། དགེ་བའི་རྩ་བ་འདིས་རབ་མཛེས་ཀླུའི་གནས་ནས་བསད་ལ་བདག་དེར་སྐྱེ་ཞིང་དེ་ནས་རྒྱལ་པོའི་ཁབ་ཀྱི་མི་རྣམས་ལ་གནོད་པ་བྱེད་པར་གྱུར་ཅིག་ཅེས་སྨོན་ལམ་བཏབ་བོ། །</p>
<p>དེ་ལ་ཆུང་མས་དྲིས་པ། རྗེའི་སྲས་སྨོན་ལམ་ཇི་ཞིག་བཏབ། དགེ་བའི་རྩ་བ་འདིས་རབ་མཛེས་ཀླུའི་གནས་ནས་བསད་ལ་བདག་དེར་སྐྱེ་ཞིང་དེ་ནས་རྒྱལ་པོའི་ཁབ་ཀྱི་མི་རྣམས་ལ་གནོད་པ་བྱེད་པར་གྱུར་ཅིག་ཅེས་སྨོན་ལམ་བཏབ་བོ། །</p>
<p>ལེགས་ཏེ་བདག་ཀྱང་ཁྱོད་ཀྱི་ཆུང་མར་གྱུར་ཅིག །བུས་སྨྲས་པ་བདག་ཀྱང་ཁྱོད་ཀྱི་བུར་གྱུར་ཅིག །དེ་བཞིན་དུ་བུ་མོས་སྨྲས་པ། བདག་ཀྱང་ཁྱོད་ཀྱི་བུ་མོར་གྱུར་ཅིག །དེ་བཞིན་དུ་མནའ་མས་སྨྲས་པ། བདག་ཀྱང་མནའ་མར་གྱུར་ཅིག་ཅེས་བྱས་ནས་དེ་རྣམས་ཁྱིམ་རྙིང་པ་ཞིག་ཏུ་ཞུགས་ཏེ་ཉལ་བ་དང་སྤྲིན་ཁ་དོག་ལྔ་པ་ལས་ཆར་པ་བབ་སྟེ། རྩིག་པ་འགྱེལ་བས་ནོན་ཏེ་ཁ་དག་གོ། །</p>
<p>ཀླུ་རབ་མཛེས་ཤི་འཕོས་ནས་འཁོར་ཀླུ་དྲུག་ཁྲི་དང་དེར་སྐྱེས་ནས་དེ་ཡང་རབ་མཛེས་ཞེས་བྱ་བར་གྲགས་སོ། །</p>
<p>ཆུང་མ་ནི་འཁོར་བྲལ་ཞེས་བྱའོ། །</p>
<p>བུ་ནི་རི་བོ་ཅན་ཞེས་བྱའོ། །</p>
<p>བུ་མོ་ནི་སེར་བ་ཞེས་བྱའོ། །</p>
<p>མནའ་མ་ནི་གློག་ཅེས་བྱའོ། །</p>
<p>ཆོས་ཉིད་ཀྱིས་ཀླུའམ་ཀླུའི་བུ་མོ་སྐྱེས་ནས་རིང་པོ་མ་ལོན་པར་གསུམ་དྲན་པར་འགྱུར་ཏེ། གང་ནས་ཤི་འཕོས་པ་དང་། གང་དུ་སྐྱེས་པ་དང་། ལས་གང་གིས་ཡིན་པའོ། །</p>
<p>དེས་བལྟས་ན་མི་ལས་ཤི་འཕོས་སོ། །</p>
<p>གང་དུ་སྐྱེས་ཤེ་ན། ཀླུ་རྣམས་སུའོ། །</p>
<p>ལས་གང་གིས་ཤེ་ན། སྨོན་ལམ་གྱི་དབང་གིས་སོ། །</p>
<p>ཅིའི་ཕྱིར་སྙམ་ན། རྒྱལ་པོའི་ཁབ་ཀྱི་མི་རྣམས་ལ་གནོད་པར་བྱ་བའི་ཕྱིར་རོ། །</p>
<p>དེས་བསམས་པ། ཅི་ལོ་ཏོག་ཅི་ལྟ་བ་བཞིན་དུ་སྐྱེས་པ་ལ་བྱས་ན་མི་རྣམས་ཀྱི་སྡུག་བསྔལ་སྐྱེ་བར་འགྱུར་རམ། འོན་ཏེ་མ་སྐྱེས་པ་རྣམས་ལ་འགྱུར་སྙམ་ན། དེས་ཇི་ལྟར་སྐྱེས་པ་ལ་བྱས་པ་ལྟར་མ་སྐྱེས་པ་ལ་ནི་དེ་ལྟ་མ་ཡིན་པར་མཐོང་ནས། དེས་འཁོར་རྣམས་ལ་བསྒོ་བ་ཤེས་ལྡན་དག་ཚུར་ཤེག །ཡུལ་མ་ག་དྷཱར་དེང་ལ་ཆར་པས་ལོ་ཏོག་ཐམས་ཅད་བསྐྲུན་ཅིག །དེ་རྣམས་ཀྱིས་ལོ་ཏོག་ཐམས་ཅད་བསྐྲུན་པ་དང་། དེ་ནས་དྲུག་སྟོང་གི་འཁོར་དང་གཤོལ་མདའ་ཙམ་གྱི་ཆར་གྱི་རྒྱུན་གྱིས་ཇི་ལྟར་ཡུལ་མ་ག་དྷཱར་སོག་མ་ཡང་ཁྱེར་བ་དེ་ལྟ་བུའི་ཆར་གྱི་རྒྱུན་དབབ་པར་བརྩམས་སོ། །</p>
<p>དེ་ནས་དེ་དག་ཕན་ཚུན་དུ་སྨྲས་པ། སོག་མ་ཡང་ཀླུ་འདིས་ཕྲོགས་སོ་ཞེས་དེའི་མིང་སོག་མ་མེད་ཅེས་བྱ་བར་ཐོགས་སོ།། །</p>
<p>།སྡོམ་ལ། རྒྱལ་པོའི་ཁབ་དང་ན་ལན་ད། །</p>
<p>འོད་མའི་དབྱུག་པ་དམར་བུའི་གྲོང་། །</p>
<p>ཆུ་བོ་གང་གཱ་སྤྲིན་བརྩེགས་དང་། །</p>
<p>སྒྲ་ཆེན་ཡངས་པ་ཐ་མ་ཡིན། །</p>
<p>སངས་རྒྱས་བཅོམ་ལྡན་འདས་རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་སོ། །</p>
<p>གང་གི་ཚེ་གཞོན་ནུ་མ་སྐྱེས་དགྲ་ལྷ་སྦྱིན་གྱིས་སྦད་ནས་ཕ་ཆོས་ཀྱི་རྒྱལ་པོ་ཆོས་དང་ལྡན་པ་བསད་དེ་རང་ཉིད་ཀྱིས་ཅོད་པན་བཅིངས་ནས་རྒྱལ་པོར་ཞུགས་པ་དེའི་ཚེ་དེ་བཅོམ་ལྡན་འདས་ལ་བཀུར་སྟི་མ་ཡིན་པ་མང་པོ་བྱ་བར་བརྩམས་ཏེ། དགྲོངས་པ་མན་ཆད་བྱ་བའི་ཕྱིར་གླང་པོ་ཆེ་ནོར་སྐྱོང་དང་ཁྱི་གཏུམ་པོ་ཟ་བ་དག་སྦད་པ་དང་། དེའི་མ་ལུས་འཕགས་མས་སྨྲས་པ། བུ་བཅོམ་ལྡན་འདས་ལ་བཀུར་སྟི་མ་ཡིན་པ་མ་བྱེད་ཅིག །སངས་རྒྱས་བཅོམ་ལྡན་འདས་རྣམས་ནི་བཀུར་སྟི་མ་ཡིན་པས་བསྙེངས་པ་ཡིན་གྱིས། རྒྱལ་པོའི་ཁབ་ནས་བཞུད་དེ་གནོད་པར་གྱུར་ཏ་རེ། བཅོམ་ལྡན་འདས་ཀྱི་མཐུས་ཡུལ་ཨང་ག་དང་། མ་ག་དྷཱ་རྣམས་འབྱོར་ཅིང་ཉམས་དགའ་བ་ཡིན་ནོ། །</p>
<p>སྙིང་རྙོག་པ་ཅན་དེས་སྨྲས་པ། ཅི་གང་ན་བཅོམ་ལྡན་འདས་མེད་པའི་ཡུལ་དེ་དག་ཞིག་པ་དང་སྟོངས་པར་གྱུར་ཏམ། དེ་མས་ཐམས་ཅད་ཀྱི་ཐམས་ཅད་དུ་བཟློག་ཀྱང་མ་བཏུབ་ནས་བཅོམ་ལྡན་འདས་ཀྱིས་དགོངས་པ། གཞོན་ནུ་མ་སྐྱེས་དགྲ་འདི་བསོད་ནམས་མ་ཡིན་པ་མང་དུ་སོགས་ཀྱིས་ངས་འདི་གཞི་མེད་པའི་དད་པ་ལ་གཞག་ཏུ་རེ་ཞིག་དེའི་དུས་ལ་མ་བབ་པས་མཉན་ཡོད་དུ་གཤེགས་སོ་སྙམ་ནས། དེ་ནས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་མཉན་ཡོད་གང་ན་བ་དེར་རྒྱུ་ཞིང་གཤེགས་ཏེ་རིམ་གྱིས་རྒྱུ་ཞིང་གཤེགས་པ་ན་མཉན་ཡོད་དུ་བྱོན་ནས། མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</p>
<p>མཐའི་རྒྱལ་ཕྲན་དག་གིས་བཅོམ་ལྡན་འདས་ལ་མ་སྐྱེས་དགྲས་བཀུར་སྟི་མ་ཡིན་པ་བྱས་པས་དེ་བཀུར་སྟི་མ་ཡིན་པས་བསྙེངས་ནས་རྒྱལ་པོའི་ཁབ་ནས་གཤེགས་ཏེ་མཉན་ཡོད་དུ་བྱོན་ཏོ་ཞེས་ཐོས་ནས། དེ་དག་འདི་སྙམ་དུ་སེམས་ཏེ། རེ་ཞིག་རྒྱལ་པོ་སྡིག་ཅན་དེས་ཕ་ཆོས་ཀྱི་རྒྱལ་པོ་ཆོས་དང་ལྡན་པ་བསད་ན། དེས་ཀྱང་མ་ཆོག་ནས་བཅོམ་ལྡན་འདས་ལྷ་དང་ལྷ་མ་ཡིན་དང་། མི་རྣམས་ཀྱིས་མཆོད་པ་དེ་ལ་ཡང་བཀུར་སྟི་མ་ཡིན་པ་བྱས་ཏེ། སངས་རྒྱས་བཅོམ་ལྡན་འདས་རྣམས་ནི་བཀུར་སྟི་མ་ཡིན་པས་བསྙེངས་པ་ཡིན་པས། དེས་ན་བཅོམ་ལྡན་འདས་རྒྱལ་པོའི་ཁབ་ནས་གཤེགས་ཏེ་མཉན་ཡོད་དུ་བྱོན་པར་གྱུར་པས་དེ་ཡོང་ཡེ་རྒྱལ་སྲིད་ལས་དབྱུང་བར་བྱའོ་སྙམ་ནས་དེ་དག་གིས་ཕན་ཚུན་ཕོ་ཉས་བཟླུགས་ནས་བློ་གྲོས་གཅིག་ཏུ་བྱས་ཏེ་དཔུང་གི་ཚོགས་ཡན་ལག་བཞི་པ་གོ་བསྐོན་པ་གླང་པོ་ཆེའི་ཚོགས་དང་། རྟ་པའི་ཚོགས་དང་། ཤིང་རྟའི་ཚོགས་དང་། དཔུང་བུ་ཆུང་གི་ཚོགས་དང་། རྒྱལ་པོའི་ཁབ་ཏུ་དོང་སྟེ། ལོ་བཅོམ་ནས་ཕྲུ་མར་བསྐོར་ཏེ་འཁོད་དོ། །</p>
<p>ཀླུའི་རྒྱལ་པོ་སོག་མ་མེད་ཀྱིས་ཀྱང་སེར་བའི་རྒྱུན་ཕབ་པས་ལོ་ཏོག་ལྷག་མ་རྣམས་མ་རུང་བར་བྱས་སོ། །</p>
<p>དཀའ་ཐུབ་ཀྱི་ཆུ་ལྔ་བརྒྱ་དང་། ཆུ་མིག་དང་། མཚོ་དང་། མཚེའུ་རྣམས་སྐམས་ལ་ཐུག་པས་མུ་གེ་བྱུང་བར་གྱུར་ཏོ། །</p>
<p>ཆུ་ལྷག་མ་གཞན་དག་ཀྱང་མཐའི་རྒྱལ་ཕྲན་དག་གིས་མ་རུང་བར་བྱས་སོ། །</p>
<p>དེ་ནས་མ་སྐྱེས་དགྲ་སྡུག་བསྔལ་མི་བཟད་པ་ཉམ་ང་བར་གྱུར་པ་ལ་མི་མ་ཡིན་པ་དག་གིས་གླགས་རྙེད་དེ། རྨ་ལ་ཐལ་བ་བཏབ་པ་ལྟར་མི་ངས་བྱུང་སྟེ། ཁྱོགས་དང་ཁྱོགས་འདྲུད་པར་གྱུར་ཏོ། །</p>
<p>དེ་ནས་རྒྱལ་པོ་མ་སྐྱེས་དགྲ་གནོད་པ་བརྒྱ་ཕྲག་དུ་མས་སྙིང་དཀྲུགས་པས་ལག་པ་འགྲམ་པ་ལ་གཏད་དེ་སེམས་ཁོང་དུ་ཆུད་ཅིང་འདུག་གོ། །</p>
<p>དེ་ནས་ལུས་འཕགས་མས་སྨྲས་པ། བུ་ཅིའི་ཕྱིར་སེམས་ཁོང་དུ་ཆུད། ཡུམ་གནོད་པ་བརྒྱ་ཕྲག་དུ་མ་དག་བྱུང་བར་གྱུར་ཏོ། །</p>
<p>བུ་ཁོ་མོས་སྔར་ཁྱོད་ལ་བཅོམ་ལྡན་འདས་ལ་བཀུར་སྟི་མ་ཡིན་པ་མ་བྱེད་ཅིག། །</p>
<p>།འདུལ་བ་གཞི། བམ་པོ་ཉི་ཤུ་དྲུག་པ། སངས་རྒྱས་བཅོམ་ལྡན་འདས་རྣམས་ནི་བཀུར་སྟི་མ་ཡིན་པས་བསྙེངས་པ་ཡིན་གྱིས། བཅོམ་ལྡན་འདས་རྒྱལ་པོའི་ཁབ་ནས་བཞུད་དེ་གནོད་པར་གྱུར་ཏ་རེ་ཞེས་མ་སྨྲས་སམ། དེ་ནི་འདི་ཡིན་ནོ། །</p>
<p>ཡུམ་དེ་ལ་ཇི་ལྟར་བསྒྲུབ་པར་བགྱི། བུ་བཅོམ་ལྡན་འདས་ལ་བཟོད་པར་གསོལ་ཅིག །ཡུམ་བཅོམ་ལྡན་འདས་ཀྱི་སྤྱན་སྔར་མཆིས་པའི་རྔོ་མི་ཐོག་ལགས་སོ། །</p>
<p>བུ་ཁྱོད་ཀྱིས་སངས་རྒྱས་བཅོམ་ལྡན་འདས་རྣམས་ནི་ཙན་དན་དང་སྟེའུར་མཉམ་པ་ཁོང་ཁྲོ་བ་དང་རྗེས་སུ་ཆགས་པ་སྤངས་པ་ཡིན་ནོ་ཞེས་མ་ཐོས་སམ། གལ་ཏེ་འགའ་ཞིག་གིས་བཅོམ་ལྡན་འདས་ཀྱི་ཕྱག་དཔུང་པ་གཅིག་ལ་སྟེའུ་ཡིས་བཞོག་པར་བྱེད་ལ། ཅིག་ཤོས་ལ་ཙན་དན་ས་མཆོག་གིས་ཉུག་པར་བྱེད་ན། དེ་ལ་བཅོམ་ལྡན་འདས་རྗེས་སུ་ཆགས་པ་ཡང་མི་མངའ། ཁོང་ཁྲོ་བ་ཡང་མི་མངའོ། །</p>
<p>དེ་ནས་ལུས་འཕགས་མའི་བུ་རྒྱལ་པོ་མ་སྐྱེས་དགྲས་མི་ཞིག་ལ་སྨྲས་པ། ཀྱེ་ནང་རྗེ་ཚུར་ཤོག །ཁྱོད་བཅོམ་ལྡན་འདས་གང་ན་བ་དེར་སོང་ལ། སོན་ནས་ཁོ་བོའི་ཚིག་གིས་བཅོམ་ལྡན་འདས་ཀྱི་ཞབས་གཉིས་ལ་སྤྱི་བོས་ཕྱག་བྱས་ཏེ་གནོད་པ་ཆུང་ངམ། ཉམ་ང་བ་ཉུང་ངམ། བསྐྱོད་པ་ཡང་ངམ། འཚོའམ། གནོད་པ་མི་མངའ་འམ། སྟོབས་དང་བདེ་བ་ལ་རེག་པར་བཞུགས་སམ་ཞེས་སྙུན་གསོལ་ལ་འདི་སྐད་ཅེས་ཀྱང་གསོལ་ཅིག །བཙུན་པ་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲའི་མཆིད་ནས་བཙུན་པ་བུ་ངན་པ་ནི་མཆིས་ཀྱི་ཕ་ངན་པ་ནི་མ་མཆིས་པས་བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་རྒྱལ་པོའི་ཁབ་ཏུ་གཤེགས་པར་གསོལ། གལ་ཏེ་བཅོམ་ལྡན་འདས་མ་གཤེགས་ན་རིང་པོ་མི་ཐོགས་པ་ཁོ་ནར་རྒྱལ་པོའི་ཁབ་ཀྱི་གྲོང་ཁྱེར་སྟོངས་ཏེ་མིང་ལུས་པར་འགྱུར་རོ་ཞེས་གསོལ་ཅིག །ལྷ་བཀའ་བཞིན་འཚལ་ཞེས་མི་དེས་མ་ག་དྷཱའི་རྒྱལ་པོ་མ་སྐྱེས་དགྲའི་ལྟར་མཉན་ནས་ཆས་ཏེ་རིམ་གྱིས་མཉན་ཡོད་དུ་ཕྱིན་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་མི་དེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། གནོད་པ་ཆུང་ངམ། ཉམ་ང་བ་ཉུང་ངམ་ཞེས་བྱ་བ་ནས་རེག་པར་བཞུགས་སམ་ཞེས་སྙུན་གསོལ་ལགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>ཀྱེ་མི་ཁྱོད་དང་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་བདེ་བར་གྱུར་ཅིག །བཙུན་པ་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲའི་མཆིད་ནས་བཙུན་པ་བུ་ངན་པ་ནི་མཆིས་ཀྱི་ཕ་ངན་པ་ནི་མ་མཆིས་པས་བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་རྒྱལ་པོའི་ཁབ་ཏུ་གཤེགས་སུ་གསོལ། གལ་ཏེ་བཅོམ་ལྡན་འདས་མ་གཤེགས་ན་ཞེས་བྱ་བ་ནས་མིང་ལུས་པར་འགྱུར་རོ། །</p>
<p>ཞེས་བྱ་བའི་བར་གོང་མ་བཞིན་དུའོ། །</p>
<p>བཅོམ་ལྡན་འདས་ཅང་མི་གསུང་བས་མི་དེ་ལ་གནང་ངོ་། །</p>
<p>དེ་ནས་མི་དེས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་བཅོམ་ལྡན་འདས་ཇི་སྲིད་བཞེད་ཀྱི་བར་དུ་མཉན་ཡོད་དུ་བཞུགས་ནས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་རྒྱལ་པོའི་ཁབ་གང་ན་བ་དེར་རྒྱུ་ཞིང་གཤེགས་ཏེ། རིམ་གྱིས་རྒྱུ་ཞིང་གཤེགས་པ་ན་ཡུལ་མ་ག་དྷཱར་བྱོན་ཏོ། །</p>
<p>བཅོམ་ལྡན་འདས་ཀྱི་མཐུས་རླུང་གཏོང་བའི་ལྷའི་བུ་རྣམས་ཀྱིས་ནི་དུག་གིས་མ་རུང་བར་བྱས་པའི་ཆུ་དེ་དག་བསྐམས་སོ། །</p>
<p>ཆར་པ་འབེབས་པའི་ལྷའི་བུ་རྣམས་ཀྱིས་ནི་ཡན་ལག་བརྒྱད་དང་ལྡན་པའི་ཆུས་བཀང་ངོ་། །</p>
<p>ལྷ་རྣམས་ནི་ཆར་པ་འབེབས་པ་ལ་ཞུགས་སོ། །</p>
<p>སངས་རྒྱས་ལ་མངོན་པར་དད་པའི་ལྷ་རྣམས་ཀྱིས་ནི་རྒྱལ་པོའི་ཁབ་ནས་མི་མ་ཡིན་པ་རྣམས་བསྐྲད་ནས་མི་ངས་ཞི་བར་གྱུར་ཏོ། །</p>
<p>མཐའི་རྒྱལ་ཕྲན་དག་གིས་ནི་བཅོམ་ལྡན་འདས་གཤེགས་པ་མཐོང་ནས་གྲོང་ཁྱེར་བསྐོར་བ་བཏང་སྟེ་དོང་ངོ་། །</p>
<p>ཚོང་པ་རྣམས་ཀྱིས་ནི་ཟོང་དག་བཀྲམ་མོ། །</p>
<p>བཟོ་ཕལ་པ་གཞན་དག་གིས་ནི་རང་རང་བྱེད་པར་བརྩམས་སོ། །</p>
<p>ཡུལ་སོ་སོ་ན་གནས་པའི་ཚོང་པ་རྣམས་དང་། དེད་དཔོན་རྣམས་ནི་ཟོང་དང་འཇུག་པར་བརྩམས་སོ། །</p>
<p>ལོ་ནི་ལེགས་པར་གྱུར་ཏོ། །</p>
<p>ལམ་པོ་ཆེ་དང་སྲང་དང་། སུམ་མདོ་དང་། བཞི་མདོ་རྣམས་སུ་ནི་བཅོམ་ལྡན་འདས་ཀྱི་བདག་ཉིད་ཆེན་པོ་སྒྲོགས་པར་གྱུར་ཏོ། །</p>
<p>མུ་སྟེགས་པ་རྣམས་ནི་བག་འཁུམས་པར་གྱུར་ཏོ། །</p>
<p>སྐྱེ་བོའི་ཚོགས་རྣམས་ནི་རབ་ཏུ་དགའ་བར་གྱུར་ཏོ། །</p>
<p>ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་བཅོམ་ལྡན་འདས་ཡུལ་མ་ག་དྷཱར་གཤེགས་སོ་ཞེས་ཐོས་སོ། །</p>
<p>ཐོས་ནས་ཀྱང་སྙིང་དགའ་བ་དང་། མགུ་བ་དང་། རབ་ཏུ་དགའ་བ་དང་། དགའ་བ་རྒྱ་ཆེན་པོ་དང་། ཡིད་བདེ་བ་སྐྱེས་ནས་བློན་པོ་རྣམས་ལ་སྨྲས་པ། ཤེས་ལྡན་དག་དེང་ལ་བཅོམ་ལྡན་འདས་ཀྱི་ཕྱིར་དཔག་ཚད་ཕྱེད་དང་གསུམ་གྱི་ལམ་བསྟར་བ་དང་། གྲོང་ཁྱེར་དག་བཟང་པོར་བྱོས་ཤིག །རྒྱལ་པོའི་ཁབ་ཀྱི་གྲོང་ཁྱེར་ཐམས་ཅད་ཀྱང་རྡོ་བ་དང་། གསེག་མ་དང་། གྱོ་མོ་སོལ་ཏེ་ཙན་དན་གྱི་ཆུས་ཆག་ཆག་ཐོབ་ལ་དར་གྱི་ཆུན་འཕྱང་མང་པོ་དཔྱོངས་ཤིག །དྲི་ཞིམ་པོའི་པོག་ཕོར་དག་ཤོམས་ལ། གདུགས་དང་། རྒྱལ་མཚན་དག་ཚུགས་ཤིག །བར་བར་དུ་མེ་ཏོག་གི་གཞལ་མེད་ཁང་མཛེས་པ་དག་བྱོས་ཤིག །ལྷ་བཀའ་བཞིན་འཚལ་ཞེས་བློན་པོ་རྣམས་ཀྱིས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲའི་ལྟར་མཉན་ནས་ཐམས་ཅད་རྒྱས་པར་བྱེད་དུ་བཅུག་གོ། །</p>
<p>དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་རྒྱལ་པོ་ཆེན་པོའི་འབྱོར་པ་དང་། རྒྱལ་པོ་ཆེན་པོའི་མཐུས་བདག་ཉིད་དཔུང་གི་ཚོགས་ཡན་ལག་བཞི་དང་བསུར་སོང་ངོ་། །</p>
<p>དེ་ནས་བཅོམ་ལྡན་འདས་དུལ་བ་འཁོར་དུལ་བ། ཞི་བ་འཁོར་ཞི་བ་གྲོལ་བ་འཁོར་གྲོལ་བ། དབུགས་ཕྱིན་པ་འཁོར་དབུགས་ཕྱིན་པ། རྣམ་པར་དུལ་བ་འཁོར་རྣམ་པར་དུལ་བ། དགྲ་བཅོམ་པ་འཁོར་དགྲ་བཅོམ་པ། འདོད་ཆགས་དང་བྲལ་བ་འཁོར་འདོད་ཆགས་དང་བྲལ་བ། མཛེས་པ་འཁོར་མཛེས་པ། ཁྱུ་མཆོག་བ་གླང་གི་ཚོགས་ཀྱིས་བསྐོར་བ་ལྟ་བུ། གླང་པོ་ཆེ་གླང་པོ་ཆེའི་ཕྲུ་གུའི་ཚོགས་ཀྱིས་བསྐོར་བ་ལྟ་བུ། སེང་གེ་མཆེ་བ་ཅན་གྱི་ཚོགས་ཀྱིས་བསྐོར་བ་ལྟ་བུ། ངང་པའི་རྒྱལ་པོ་ངང་པའི་ཚོགས་ཀྱིས་བསྐོར་བ་ལྟ་བུ། ནམ་མཁའ་ལྡིང་འདབ་ཆགས་ཀྱི་ཚོགས་ཀྱིས་བསྐོར་བ་ལྟ་བུ། བྲམ་ཟེ་སློབ་མའི་ཚོགས་ཀྱིས་བསྐོར་བ་ལྟ་བུ། སྨན་པ་མཁས་པ་ནད་པའི་ཚོགས་ཀྱིས་བསྐོར་བ་ལྟ་བུ། དཔའ་བོ་དམག་མིའི་ཚོགས་ཀྱིས་བསྐོར་བ་ལྟ་བུ། ལམ་མཁན་འགྲོན་པོའི་ཚོགས་ཀྱིས་བསྐོར་བ་ལྟ་བུ། དེད་དཔོན་ཚོང་པའི་ཚོགས་ཀྱིས་བསྐོར་བ་ལྟ་བུ། ཚོང་དཔོན་རང་གི་སྐྱེ་བོས་བསྐོར་བ་ལྟ་བུ། རྒྱལ་ཕྲན་བློན་པོའི་ཚོགས་ཀྱིས་བསྐོར་བ་ལྟ་བུ། འཁོར་ལོས་སྒྱུར་བ་བུ་སྟོང་གིས་བསྐོར་བ་ལྟ་བུ། ཟླ་བ་རྒྱུ་སྐར་གྱི་ཚོགས་ཀྱིས་བསྐོར་བ་ལྟ་བུ། ཉི་མ་འོད་ཟེར་སྟོང་གིས་བསྐོར་བ་ལྟ་བུ། ཡུལ་འཁོར་སྐྱོང་དྲི་ཟའི་ཚོགས་ཀྱིས་བསྐོར་བ་ལྟ་བུ། ལུས་འཕགས་པོ་གྲུལ་བུམ་གྱི་ཚོགས་ཀྱིས་བསྐོར་བ་ལྟ་བུ། མིག་མི་བཟད་ཀླུའི་ཚོགས་ཀྱིས་བསྐོར་བ་ལྟ་བུ། ནོར་སྦྱིན་གནོད་སྦྱིན་གྱི་ཚོགས་ཀྱིས་བསྐོར་བ་ལྟ་བུ། ཐགས་ཟངས་རིས་ལྷ་མ་ཡིན་གྱི་ཚོགས་ཀྱིས་བསྐོར་བ་ལྟ་བུ། བརྒྱ་བྱིན་སུམ་བཅུ་རྩ་གསུམ་པའི་ཚོགས་ཀྱིས་བསྐོར་བ་ལྟ་བུ། ཚངས་པ་ཚངས་རིས་ཀྱི་ཚོགས་ཀྱིས་བསྐོར་བ་ལྟ་བུ། རྒྱ་མཚོ་མི་གཡོ་བ་ལྟ་བུ། སྤྲིན་ཆུ་དང་བཅས་པ་ལྟ་བུ། གླང་པོ་ཆེ་དམ་པ་རྒྱགས་པ་དང་བྲལ་བ་ལྟར་དབང་པོ་རྣམས་ཤིན་ཏུ་དུལ་བས་མ་གཡེངས་པའི་སྤྱོད་ལམ་གྱི་སྤྱོད་པ་ཅན། སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། སྐུ་འོད་འདོམ་གང་གིས་བརྒྱན་པ། ཉི་མ་སྟོང་གི་འོད་ཟེར་བས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་མཛེས་པ། སྟོབས་བཅུ་དང་། མི་འཇིགས་པ་བཞི་དང་། མ་འདྲེས་པ་གསུམ་དང་། དྲན་པ་ཉེ་བར་གཞག་པ་དང་། ཐུགས་རྗེ་ཆེན་པོ་དང་ལྡན་པ། དགེ་སློང་གི་དགེ་འདུན་རབ་ཏུ་མང་པོ་དང་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་དང་། ལྷ་བརྒྱ་སྟོང་ཕྲག་དུ་མས་ཞམ་རིང་བྱས་ཏེ་རྒྱལ་པོའི་ཁབ་ཀྱི་གྲོང་ཁྱེར་དུ་གཤེགས་སོ། །</p>
<p>གང་གི་ཚེ་བཅོམ་ལྡན་འདས་རྒྱལ་པོའི་ཁབ་ཏུ་ཞུགས་ཏེ། མངོན་པར་འདུ་བྱེད་པ་དང་བཅས་པས་གྲོང་ཁྱེར་གྱི་སྒོའི་ཐེམ་པ་ལ་ཞབས་གཡས་པས་མནན་པ་དེའི་ཚེས་རྣམ་པ་དྲུག་ཏུ་གཡོས་པར་གྱུར་ཏེ། ས་ཆེན་པོ་འདི་གཡོས། རབ་ཏུ་གཡོས། ཀུན་དུ་རབ་ཏུ་གཡོས། ལྡེག་རབ་ཏུ་ལྡེག །ཀུན་དུ་རབ་ཏུ་ལྡེག་ཅིང་། ཤར་ཕྱོགས་མཐོ་ན་ནུབ་ཕྱོགས་དམའ། ནུབ་ཕྱོགས་མཐོ་ན་ཤར་ཕྱོགས་དམའ། ལྷོ་ཕྱོགས་མཐོ་ན་བྱང་ཕྱོགས་དམའ། བྱང་ཕྱོགས་མཐོ་ན་ལྷོ་ཕྱོགས་དམའ། མཐའ་མཐོ་ན་དབུས་དམའ། དབུས་མཐོ་ན་མཐའ་དམའ་བར་གྱུར་ཏོ། །</p>
<p>འཇིག་རྟེན་འདི་འཇིག་རྟེན་གྱི་བར་དང་བཅས་པ་ཐམས་ཅད་ཀྱང་སྣང་བ་རྒྱ་ཆེན་པོས་གསལ་བར་གྱུར་ཏོ། །</p>
<p>ལྷས་ཀྱང་བར་སྣང་ལ་རྔ་དག་བརྡུངས་སོ། །</p>
<p>ནམ་མཁའ་ལ་གནས་པའི་ལྷ་རྣམས་ཀྱིས་ནི་བཅོམ་ལྡན་འདས་ཀྱི་སྟེང་ནས་ལྷའི་མེ་ཏོག་ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་དང་། ཨ་ག་རུའི་ཕྱེ་མ་དང་། རྒྱ་སྤོས་ཀྱི་ཕྱེ་མ་དང་། གུར་ཀུམ་གྱི་ཕྱེ་མ་དང་། ཏ་མ་ལའི་ལོ་མའི་ཕྱེ་མ་དང་། ལྷའི་མེ་ཏོག་མན་དཱ་ར་བ་དང་། གོས་དག་འཐོར་བར་བྱེད་དེ། བཅོམ་ལྡན་འདས་གྲོང་ཁྱེར་དུ་གཤེགས་པ་ན་དེ་ལྟ་བུའི་ཡ་མཚན་དག་བྱུང་བར་གྱུར་ཏོ། །</p>
<p>གཞན་ཡང་དོག་པ་དག་ནི་ཡངས་པར་གྱུར་ཏོ། །</p>
<p>དམའ་བ་དག་ནི་མཐོ་བར་གྱུར་ཏོ། །</p>
<p>མཐོ་བ་དག་ནི་ཕྱ་ལེ་བར་གྱུར་ཏོ། །</p>
<p>གླང་པོ་ཆེ་དག་ནི་སྐད་འབྱིན་པར་གྱུར་ཏོ། །</p>
<p>རྟ་དག་ཀྱང་སྐད་འབྱིན་པར་གྱུར་ཏོ། །</p>
<p>ཁྱུ་མཆོག་དག་ཀྱང་སྐད་འབྱིན་པར་གྱུར་ཏོ། །</p>
<p>ཁྱིམ་གྱི་ནང་ན་བཞག་པའི་སྣོད་སྣ་ཚོགས་དག་ནི་མ་བརྡུངས་པར་རང་སྒྲ་འབྱིན་པར་གྱུར་ཏོ། །</p>
<p>ལོང་བ་རྣམས་ཀྱིས་ནི་མིག་ཐོབ་པར་གྱུར་ཏོ། །</p>
<p>འོན་པ་རྣམས་ནི་རྣ་བས་ཐོས། ལྐུགས་པ་རྣམས་ནི་སྨྲ་ནུས་པར་གྱུར་ཏོ། །</p>
<p>དབང་པོ་ལྷག་མ་མ་ཚང་བ་རྣམས་ནི་དབང་པོ་སོ་སོར་ཐོབ་པར་གྱུར་ཏོ། །</p>
<p>ཆང་གིས་མྱོས་པ་རྣམས་ནི་མྱོས་པ་དང་བྲལ་བར་གྱུར་ཏོ། །</p>
<p>དུག་འཐུངས་པ་དག་ནི་དུག་ཞི་བར་གྱུར་ཏོ། །</p>
<p>ཕན་ཚུན་ཁོན་བྱུང་བ་རྣམས་ནི་མཛའ་བར་གྱུར་ཏོ། །</p>
<p>སྦྲུམ་པ་དག་ནི་བདེ་བར་བཙས་པར་གྱུར་ཏོ། །</p>
<p>བཙོན་དུ་བཅིངས་པ་དག་ནི་ཐར་བར་གྱུར་ཏོ། །</p>
<p>ནོར་མེད་པ་དག་ནི་ནོར་རྙེད་པར་གྱུར་ཏོ། །</p>
<p>དེ་ལྟ་བུའི་འབྱོར་པ་དེ་མཐོང་ནས་དགེ་བསྙེན་ཞིག་གིས་ཚིགས་སུ་བཅད་དེ་སྨྲས་པ། ཡུལ་གང་ཞིག་ཏུ་འཇིག་རྟེན་གཙོ་བོ་གཤེགས་པ་དེར། །</p>
<p>ལོ་ཉེས་མི་ངས་དང་ནི་ཕྱི་དགྲའི་འཇིགས་པ་མེད། །</p>
<p>ལྷ་རྣམས་ཆར་འབེབས་སྐྱེ་བོ་བསོད་ནམས་རབ་ཏུ་བྱེད། །</p>
<p>དེར་ནི་ཡ་མཚན་བརྒྱ་ཕྲག་གཞན་ཡང་འབྱུང་བར་འགྱུར། །</p>
<p>དེ་ནས་བཅོམ་ལྡན་འདས་རྒྱལ་པོའི་ཁབ་ཏུ་ཞུགས་ཏེ། སྐྱེ་བོའི་ཚོགས་དབུགས་ཕྱུང་ནས་རྒྱལ་པོའི་ཁབ་ནས་བྱུང་སྟེ་འོད་མའི་ཚལ་དུ་གཤེགས་སོ། །</p>
<p>དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད་ཅེས་བྱ་བ་ནས་ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་བཅོམ་ལྡན་འདས་ཀྱིས་བཀའ་སྩལ་པ་ལ་མངོན་པར་བསྟོད་དེ་རྗེས་སུ་ཡི་རངས་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་བདག་གིས་དགུང་ཟླ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་དང་། ཡོ་བྱད་རྣམས་འདུལ་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་ཅང་མི་གསུང་བས་གནང་ངོ་། །</p>
<p>དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་སྟན་ལས་ལངས་ཏེ་སོང་ངོ་། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་ཟླ་བ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་དང་། ཡོ་བྱད་རྣམས་ཀྱིས་བསྙེན་བཀུར་བྱས་སོ། །</p>
<p>དེ་ནས་སངས་རྒྱས་ལ་མངོན་པར་དགའ་བའི་ལྷ་རྣམས་ཀྱིས་མི་ངས་དེ་བསྐྲད་ནས་རྒྱལ་པོའི་ཁབ་ནས་བྱུང་ནས་སྒྲ་སྒྲོགས་ཞེས་བྱ་བའི་ནང་དུ་བྱུང་སྟེ། ཡངས་པ་ཅན་དུ་འདུག་ནས། ཡངས་པ་ཅན་གྱི་སྐྱེ་བོའི་ཚོགས་ལ་མི་ངས་བྱུང་བར་གྱུར་ཏེ། ཁྱོགས་དང་ཁྱོགས་འདྲུད་པར་གྱུར་ཏོ། །</p>
<p>ཡངས་པ་ཅན་ན་བྲམ་ཟེ་མདུན་ན་འདོན་མདའ་བོ་ཆེ་ཞེས་བྱ་བ་ཞིག་གནས་པ་དེའི་རྨི་ལམ་ན་ཡངས་པ་ཅན་ན་གནས་པའི་ལྷ་ཞིག་གིས་སྨྲས་པ། གལ་ཏེ་མི་འདུལ་ཁ་ལོ་སྒྱུར་བའི་མཆོག །ཤཱཀྱའི་རིགས་དག་པ་ཡི་བཅོམ་ལྡན་འདས། །</p>
<p>ཡངས་པ་ཅན་དུ་གཤེགས་པར་གྱུར་ན་ནི། །</p>
<p>གནོད་པ་རྣམས་ནི་རྣམ་པར་འཇིག་པར་འགྱུར། །</p>
<p>དེས་ནམ་ནངས་ནས་ཡངས་པ་ཅན་གྱི་ལིཙྪ་བཱི་རྣམས་ལ་སྨྲས་པ། ཤེས་ལྡན་དག་བདག་གིས་རྨི་ལམ་འདི་འདྲ་བ་ཞིག་མཐོང་ངོ་། །</p>
<p>དེ་རྣམས་ཀྱིས་སྨྲས་པ། ཤེས་ལྡན་དག་དེ་ལ་ཇི་ལྟར་བསྒྲུབ་པར་བྱ། བཅོམ་ལྡན་འདས་ཀྱི་སྤྱན་སྔར་ཕོ་ཉ་སུ་ཞིག་གཏང་ཞེས་ཕན་ཚུན་བགྲོ་བར་བརྩམས་པ་དང་། མདུན་ན་འདོན་མདའ་བོ་ཆེ་འདི་ཉིད་ཐམས་ཅད་དུ་ནུས་པ་ཡིན་ལ། བདག་ཅག་ལ་ཡང་བྱམས་པ་ཡིན་གྱིས་གཏང་ངོ་། །</p>
<p>དེ་ལ་དེ་དག་གིས་སྨྲས་པ། བཅོམ་ལྡན་འདས་གང་ན་བ་དེར་སོང་ལ་ཕྱིན་ནས་བདག་ཅག་གི་ཚིག་གིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱོས་ལ། གནོད་པ་ཆུང་ངམ། ཉམ་ང་བ་ཉུང་ངམ་ཞེས་བྱ་བ་ནས་སྙུན་གསོལ་ལ་ཞེས་བྱ་བའི་བར་གོང་མ་བཞིན་དུའོ། །</p>
<p>འདི་སྐད་ཅེས་ཀྱང་གསོལ་ཅིག །བཙུན་པ་ཡངས་པ་ཅན་གྱི་ཚོགས་ཀྱི་མཆིད་ནས་བཅོམ་ལྡན་འདས་ཡངས་པ་ཅན་དུ་གཤེགས་སུ་གསོལ། གལ་ཏེ་བཅོམ་ལྡན་འདས་ཡངས་པ་ཅན་དུ་མ་གཤེགས་ན་རིང་པོར་མི་ཐོགས་པ་ཁོ་ནར་ཡངས་པ་ཅན་སྟོངས་ཤིང་མིང་ལུས་པར་འགྱུར་རོ་ཞེས་གསོལ་ཅིག །དེས་སྨྲས་པ། ཤེས་ལྡན་དག་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ནི་ཁྱེད་ལ་ཡུན་རིང་དུ་གནོད་པ་བྱེད་པ་ཕྱིར་རྒལ་བ་དགྲ་བོར་གྱུར་པ་ཡིན་པས་བདག་ལ་གནོད་པ་བྱེད་པར་མི་འགྱུར་གྲང་། དེ་དག་གིས་ཚིགས་སུ་བཅད་དེ་སྨྲས་པ། ཡུལ་འཁོར་གཞན་ཡང་འགྱེད་པར་ཡང་། །</p>
<p>ཕོ་ཉ་མི་གསོད་ཅེས་གྲག་ན། །</p>
<p>ཁྱོད་ནི་རྒྱལ་བའི་ཕོ་ཉ་ཡིན། །</p>
<p>ཀུན་གྱིས་མི་གསོད་སྨོས་ཅི་དགོས། །</p>
<p>དེ་ནས་མདུན་ན་འདོན་མདའ་བོ་ཆེ་དགེ་མཚན་དང་བཀྲ་ཤིས་དང་བདེ་ལེགས་སུ་འགྱུར་བ་དག་བྱས་ཏེ། རིམ་གྱིས་རྒྱལ་པོའི་ཁབ་ཏུ་ཕྱིན་ནས་དེ་ལམ་གྱིས་དུབ་པ་བསལ་ཏེ། བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་མདུན་ན་འདོན་མདའ་བོ་ཆེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཀྱེ་གཽ་ཏ་མ་ཡངས་པ་ཅན་གྱི་ཚོགས་བཅོམ་ལྡན་འདས་གཽ་ཏ་མའི་ཞབས་གཉིས་ལ་མགོ་བོས་ཕྱག་འཚལ་ཏེ། གནོད་པ་ཆུང་ངམ། ཉམ་ང་བ་ཉུང་ངམ། བསྐྱོད་པ་ཡང་ངམ། འཚོ་འམ། གནོད་པ་མ་མཆིས་སམ། སྟོབས་དང་བདེ་བ་ལ་རེག་པར་སྤྱོད་དམ་ཞེས་སྙུན་གསོལ་ལགས་སོ། །</p>
<p>མདའ་བོ་ཆེ་ཁྱོད་དང་ཡངས་པ་ཅན་གྱི་ཚོགས་བདེ་བར་གྱུར་ཅིག །ཀྱེ་གཽ་ཏ་མ་ཡངས་པ་ཅན་གྱི་ཚོགས་ཀྱི་མཆིད་ནས་བཅོམ་ལྡན་འདས་ཡངས་པ་ཅན་དུ་གཤེགས་སུ་གསོལ། གལ་ཏེ་བཅོམ་ལྡན་འདས་ཡངས་པ་ཅན་དུ་མ་གཤེགས་ན་རིང་པོ་མི་ཐོགས་པ་ཁོ་ནར་ཡངས་པ་ཅན་སྟོངས་ཤིང་མིང་ཙམ་ལུས་པར་འགྱུར་རོ་ཞེས་མཆིའོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། མདའ་བོ་ཆེ་འདིར་ང་ཉན་ཐོས་ཀྱི་དགེ་འདུན་དང་ཐབས་ཅིག་ལ་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་ཟླ་བ་གསུམ་དུ་ཡོ་བྱད་ཐམས་ཅད་ཀྱིས་བསྟབས་པས་རྒྱལ་པོ་ལ་རྟོགས་ཤིག །གལ་ཏེ་རྒྱལ་པོས་གནང་ན་ང་དེ་བཞིན་དུ་གཤེགས་པར་བྱའོ། །</p>
<p>དེས་ཡངས་པ་ཅན་དུ་བཅོམ་ལྡན་འདས་ནི་འདི་སྐད་ཅེས་གསུང་ངོ་ཞེས་སྤྲིང་ངོ་། །</p>
<p>དེ་རྣམས་ཀྱིས་ཀྱང་སྤྲིང་བ་དེ་ཉིད་ཀྱི་ཕྱིར་ཁྱོད་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་གང་ན་བ་དེར་སོང་ལ་སོན་ནས། བདག་ཅག་གི་ཚིག་གིས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་གནོད་པ་ཆུང་ངམ། ཉམ་ང་བ་ཉུང་ངམ། བསྐྱོད་པ་ཡང་ངམ། འཚོ་འམ། གནོད་པ་མ་མཆིས་སམ། སྟོབས་དང་བདེ་བ་ལ་རེག་པར་གནས་སམ་ཞེས་ཀྱང་དྲིས་ལ་འདི་སྐད་ཅེས། ལྷ་བཅོམ་ལྡན་འདས་ཡངས་པ་ཅན་དུ་གཤེགས་པར་བཅོམ་ལྡན་འདས་ལ་རྗེས་སུ་གནང་བར་མཛད་དུ་གསོལ། ལྷས་གལ་ཏེ་བཅོམ་ལྡན་འདས་ལ་རྗེས་སུ་མ་གནང་ན་རིང་པོ་མི་ཐོགས་པ་ཁོ་ནར་ཡངས་པ་ཅན་སྟོངས་ཤིང་མིང་ལུས་པར་འགྱུར་རོ་ཞེས་སྨྲོས་ཤིག །དེ་ནས་མདུན་ན་འདོན་མདའ་བོ་ཆེས་བསམས་པ། ཅི་རེ་ཞིག་རྒྱལ་པོ་ལ་བསྙེན་པར་བྱའམ། འོན་ཏེ་བློན་པོ་རྣམས་ལ་བྱ་སྙམ་དུ་བསམས་པ་དང་། དེ་འདི་སྙམ་དུ་སེམས་ཏེ། འགའ་ཞིག་གི་དངགས་ལས་བསྙེན་པར་མི་བྱ་སྟེ། འོན་ཀྱང་བསྙེན་པ་བྱེད་པ་ལ་བསྙེན་པར་བྱའོ་ཞེས་འབྱུང་བས། མདོར་ན་བློན་པོ་རྣམས་ལ་བསྙེན་པར་བྱའོ་སྙམ་ནས། དེས་བློན་པོ་རྣམས་ལ་བསྙེན་པར་བྱ་བར་བརྩམས་སོ། །</p>
<p>དེ་ནས་བློན་པོ་རྣམས་ཀྱིས་སྨྲས་པ། མདུན་ན་འདོན་དགོས་པ་ཅི་ཞིག་ལ་འོངས། དེས་སྨྲས་པ། ཤེས་ལྡན་དག་ཁོ་བོ་ནི་བཅོམ་ལྡན་འདས་ཀྱི་ཕྱིར་ལྷ་ལ་གསོལ་བ་འདེབས་སུ་མཆིས་ཀྱིས་ཁྱེད་ཅག་གིས་གྲོགས་མཛོད་ཅིག །དེ་རྣམས་ཀྱིས་སྨྲས་པ། དེ་བཞིན་དུ་བྱས་ཁོ་བོ་ཅག་གིས་ཇི་ཙམ་ན་བོས་པ་དེའི་ཚེ་ཁྱོད་ཤོག་ཅིག །དེ་ནས་དེ་དག་གིས་སྐབས་ཤེས་ནས་བོས་པ་དང་དེ་ནས་མདུན་ན་འདོན་མདའ་བོ་ཆེ་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་གང་ན་བ་དེར་སོང་སྟེ་སོང་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་རྒྱལ་བ་དང་ཚེ་སྤེལ་བ་དག་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་མདུན་ན་འདོན་མདའ་བོ་ཆེས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་འདི་སྐད་ཅེས་སྨྲས་སོ། །</p>
<p>ལྷ་ཡངས་པ་ཅན་གྱི་ཚོགས་ཀྱི་མཆིད་ནས་ལྷ་ལ་གནོད་པ་ཆུང་ངམ། རེག་པར་གནས་སམ་ཞེས་བྱ་བ་རྒྱས་པར་སྙུན་གསོལ་ལོ། །</p>
<p>མདའ་བོ་ཆེ་ཁྱོད་དང་། ཡངས་པ་ཅན་གྱི་ཚོགས་བདེ་བར་གྱུར་ཅིག །ལྷ་ཡངས་པ་ཅན་གྱི་ཚོགས་ཀྱི་མཆིད་ནས་འདི་སྐད་ཅེས། ལྷ་བཅོམ་ལྡན་འདས་ཡངས་པ་ཅན་དུ་གཤེགས་པར་བཅོམ་ལྡན་འདས་ལ་རྗེས་སུ་གནང་བར་མཛད་དུ་གསོལ། ལྷས་གལ་ཏེ་བཅོམ་ལྡན་འདས་ལ་རྗེས་སུ་མ་གནང་ན་རིང་པོ་མི་ཐོགས་པ་ཁོ་ནར་ཡངས་པ་ཅན་སྟོངས་ཤིང་མིང་ལུས་པར་འགྱུར་རོ་ཞེས་མཆིའོ། །</p>
<p>རྒྱལ་པོས་སྨྲས་པ། མདའ་བོ་ཆེ་ཁོ་བོས་ཡུན་རིང་མོ་ཞིག་ནས་ཀྱེ་མ་ཡངས་པ་ཅན་གྱི་གནས་སྟོངས་ཀྱང་ཅི་མ་རུང་སྙམ་དུ་བསམས་པ་དེ་གལ་ཏེ་ཡངས་པ་ཅན་གྱི་གནས་སྟོངས་པར་གྱུར་ན་ཁོ་བོ་ཡིད་ལ་བསམ་པ་ཚེགས་ཆུང་ངུས་རྫོགས་པར་མ་གྱུར་ཏམ། དེ་སྐད་ཅེས་སྨྲས་པ་དང་། མདའ་བོ་ཆེ་སོང་ངོ་། །</p>
<p>བློན་པོ་རྣམས་ཀྱིས་སྨྲས་པ། ལྷ་བཅོམ་ལྡན་འདས་ཀྱིས་སེམས་ཅན་གཅིག་ཀྱང་ཡོངས་སུ་བཏང་བ་ལྟ་མཆིས་སམ། ཤེས་ལྡན་དག་མེད་དོ། །</p>
<p>དེ་ལྟ་ན་ལྷས་བཅོམ་ལྡན་འདས་ལ་བཀུར་སྟི་མ་ལགས་པ་བགྱིས་སོ། །</p>
<p>ལྷས་བཅོམ་ལྡན་འདས་ལ་རྗེས་སུ་གནང་ཡང་རུང་། མ་གནང་ཡང་རུང་སྟེ། བཅོམ་ལྡན་འདས་ནི་ཡངས་པ་ཅན་གྱི་སེམས་ཅན་ལ་ཐུགས་བརྩེ་བའི་ཕྱིར་གཤེགས་པར་འགྱུར་བ་ཉིད་དོ། །</p>
<p>རྒྱལ་པོས་སྨྲས་པ། ཤེས་ལྡན་དག་ཁོ་བོས་མ་ཤེས་ཀྱིས་གལ་ཏེ་དེ་ལྟ་ན་ཁུག་ཤིག །དེ་དག་གིས་མདའ་བོ་ཆེ་བཀུག་ནས་རྒྱལ་པོས་སྨྲས་པ། མདའ་བོ་ཆེ་ཁོ་བོས་དམ་བཅས་ཏེ་བཅོམ་ལྡན་འདས་རྗེས་སུ་གནང་བར་བྱའོ། །</p>
<p>གལ་ཏེ་ཁོ་བོས་བཅོམ་ལྡན་འདས་ལ་མཆོད་པ་དང་བསྙེན་བཀུར་ཅི་འདྲ་བ་བྱས་པ་དེ་ཁོ་ན་འདྲ་བར་ཡངས་པ་ཅན་གྱི་ཚོགས་ཀྱིས་བྱ་ན། དེ་ལྟ་ན་ཁོ་བོས་རྗེས་སུ་གནང་ངོ་། །</p>
<p>དེས་ཡངས་པ་ཅན་རྣམས་ལ་རྒྱལ་པོ་འདི་སྐད་ཅེས་གསུང་ངོ་ཞེས་སྤྲིང་ངོ་། །</p>
<p>དེ་རྣམས་ཀྱིས་སྨྲས་པ། རྒྱལ་པོ་མི་གཅིག་པུར་གྱུར་པས་བཅོམ་ལྡན་འདས་ལ་མཆོད་པ་དང་བཀུར་སྟི་བྱེད་ན། བདག་ཅག་ཚོགས་སུ་གྱུར་པས་ཅི་སྟེ་མི་བྱ་ཞེས་དེ་དག་གིས་བཅོམ་ལྡན་འདས་གཤེགས་སུ་གསོལ་ཅིག་དང་། བདག་ཅག་གིས་བཅོམ་ལྡན་འདས་ལ་དེ་བས་ཀྱང་ཆེས་ཁྱད་པར་དུ་འཕགས་པའི་མཆོད་པ་དང་བཀུར་སྟི་བགྱིའོ་ཞེས་སྤྲིང་ངོ་། །</p>
<p>དེ་ནས་མདའ་བོ་ཆེས་དོན་དེ་དག་རྒྱལ་པོ་ལ་རིག་པར་བྱས་སོ། །</p>
<p>དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་བདག་ཇི་སྲིད་འཚོའི་བར་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་དང་། ཡོ་བྱད་རྣམས་ཀྱིས་བསྙེན་བཀུར་བགྱིད་པར་སྤྲོ་ལགས་མོད་ཀྱི། བཅོམ་ལྡན་འདས་སེམས་ཅན་རྣམས་ལ་ཐུགས་བརྩེ་བས་གནང་བར་མི་འགྱུར་ལགས་ན། བཅོམ་ལྡན་འདས་བདག་གི་གདུགས་ཚོད་གསོལ་བར་གནང་བར་མཛད་དུ་གསོལ། བཅོམ་ལྡན་འདས་ཀྱི་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་ཅང་མི་གསུང་བས་གནང་ངོ་། །</p>
<p>དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་སྟན་ལས་ལངས་ཏེ། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་སོང་ངོ་། །</p>
<p>དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་དེ་ཉིད་ཀྱི་མཚན་མོ་ནས་ཞེས་བྱ་བ་ནས། བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུའོ། །</p>
<p>གསེར་གྱི་བྱ་མ་བུམ་བླངས་ཏེ་བཅོམ་ལྡན་འདས་ལ་གསོལ་བ་འདེབས་པ་ལ་ཞུགས་པ། བཙུན་པ་བཅོམ་ལྡན་འདས་ཀྱིས་ཀླུ་གདུག་པ་དང་། གནོད་སྦྱིན་གདུག་པ་དེ་དང་དེ་རྣམས་ནི་བཏུལ་ལགས་ན། བཙུན་པ་ཀླུའི་རྒྱལ་པོ་སོག་མ་མེད་འདི་ཡུན་རིང་པོ་ཞིག་ནས་བདག་ཅག་ལ་ཤ་ཁོན་མ་མཆིས་པར་ནི་ཤ་ཁོན་བགྱིད། འགྲན་ཟླ་མ་མཆིས་པར་ནི་འགྲན་ཟླར་གྱུར། གནོད་པ་མ་མཆིས་པར་ནི་གནོད་པར་བགྱིད་པར་གྱུར་ཏེ། ལོ་ཏོག་གང་དག་སྐྱེས་ཤིང་སྐྱེས་པ་རྣམས་ཆུད་གཟོན་པར་བགྱིད་ལགས་ན། བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་ཀླུའི་རྒྱལ་པོ་སོག་མ་མེད་ལེགས་པར་གདུལ་བར་གསོལ། །</p>
<p>བཅོམ་ལྡན་འདས་ཀྱིས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་ཅང་མི་གསུང་བས་གནང་ངོ་། །</p>
<p>དེ་ནས་བཅོམ་ལྡན་འདས་ཀྱིས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲ་ལ་ཡོན་བསྔོ་བ་མཛད་ནས་གཤེགས་ཏེ། གཙུག་ལག་ཁང་དུ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>བཞུགས་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་བྱང་ཕྱོགས་སུ་ཀླུའི་རྒྱལ་པོ་སོག་མ་མེད་འདུལ་དུ་འདོང་ངོ་། །</p>
<p>བྱང་ཕྱོགས་ན་ནི་ཕན་ཡོན་ལྔ་ཡོད་དེ། ལྔ་གང་ཞེ་ན། མེ་ཏོག་ཕུན་སུམ་ཚོགས་པ་དང་། འབྲས་བུ་ཕུན་སུམ་ཚོགས་པ་དང་། ཆུ་ཕུན་སུམ་ཚོགས་པ་དང་། བསོད་སྙོམས་མོད་པ་དང་། སྐྱེ་བོའི་ཚོགས་དྲང་པོ་ཡོད་དོ་ཞེས་གསུངས་ནས་བཅོམ་ལྡན་འདས་ནང་དུ་ཡང་དག་འཇོག་གི་ཕྱིར་གཙུག་ལག་ཁང་དུ་ཞུགས་སོ། །</p>
<p>དེ་ནས་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་རྒྱལ་པོའི་ཁབ་ནས་ཆུ་བོ་གང་གཱའི་བར་གྱི་ལམ་དང་གྲོང་ཁྱེར་དག་ཆེ་ཐང་དུ་སྟོར་དུ་བཅུག་སྟེ་ལམ་རྡོ་བ་དང་། གསེག་མ་དང་། གྱོ་མོ་ཐམས་ཅད་བསལ་ནས་ཙན་དན་གྱི་ཆུས་ཆག་ཆག་བཏབ་དྲི་ཞིམ་པོ་སྣ་ཚོགས་ཀྱི་པོག་ཕོར་དག་བཤམས། དར་གྱི་ཆུན་འཕྱང་མང་པོ་དཔྱངས། བར་བར་དུ་མེ་ཏོག་གི་གཞལ་མེད་ཁང་དག་བྱས་སོ། །</p>
<p>ཡངས་པ་ཅན་གྱི་ལིཙྪ་བཱི་རྣམས་ཀྱིས་ནི་ཆུ་བོ་གང་གཱ་ནས་ཡངས་པ་ཅན་གྱི་བར་དུ་དེ་བས་ལྷག་པར་ཁྱད་པར་དུ་འཕགས་པར་ལམ་དང་གྲོང་ཁྱེར་དག་སྟོར་དུ་བཅུག་གོ། །</p>
<p>དེ་ནས་བཅོམ་ལྡན་འདས་དགོངས་ཀ་ནང་དུ་ཡང་དག་འཇོག་ལས་བཞེངས་ཏེ་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ན་ལན་ད་གང་ན་བ་དེར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་དང་ཡུལ་མ་ག་དྷཱའི་ལྗོངས་རྒྱུ་ཞིང་གཤེགས་པ་ན། ན་ལན་དར་བྱོན་ནས་ན་ལན་ད་ན་ཨ་མྲའི་ཚལ་དགག་དབྱེ་ཅན་ཞེས་བྱ་བ་ན་བཞུགས་སོ། །</p>
<p>དེའི་ཚེ་ན་ལན་ད་ན་ཀུན་དུ་རྒྱུ་འདམ་བུའི་ཚོང་པ་ཞེས་བྱ་བ་རྒས་པ། འཁོགས་པ། གཏུགས་པ་བཙས་ནས་ལོ་བརྒྱ་ཉི་ཤུ་ལོན་པ་ཞིག་གནས་པ་ལ། ན་ལན་དའི་བྲམ་ཟེ་དང་ཁྱིམ་བདག་རྣམས་བཀུར་སྟི་བྱེད། བླ་མར་བྱེད། རི་མོར་བྱེད། མཆོད་པར་བྱེད་དེ། དགྲ་བཅོམ་པར་བཀུར་རོ། །</p>
<p>དེ་ནས་ཀུན་དུ་རྒྱུ་འདམ་བུའི་ཚོང་པའི་སྔོན་གྱི་གྲོགས་པོ་དང་། བློན་པོ་དང་། གཉེན་དང་། སྣག་གི་གཉེན་མཚམས་སུ་གྱུར་པའི་ལྷ་གང་ཡིན་པ་དེ་འདི་སྙམ་དུ་སེམས་ཏེ། གལ་ཏེ་བདག་གིས་ཀུན་དུ་རྒྱུ་འདམ་བུའི་ཚོང་པ་ལ་འདི་སྐད་ཅེས། དྲང་སྲོང་ཁྱོད་ཚུར་ཤོག །བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱད་པ་སྤྱོད་ཅིག་ཅེས་སྨྲས་ན། གང་ཡང་བདག་གི་ཚིག་མི་ཉན་པ་དེ་སྲིད་པས། མ་ལ་བདག་དེའི་དྲུང་དུ་སོང་སྟེ་ཡིད་ཀྱི་དྲི་བ་འཛིན་དུ་གཞུག་གོ་སྙམ་ནས། དེ་ནས་ལྷ་དེ་ཀུན་དུ་རྒྱུ་འདམ་བུའི་ཚོང་པ་གང་ན་བ་དེར་སོང་སྟེ་ཕྱིན་ནས། ཀུན་དུ་རྒྱུ་འདམ་བུའི་ཚོང་པ་ལ་འདི་སྐད་ཅེས་སྨྲས་སོ། །</p>
<p>དྲང་སྲོང་ཚུར་ཤོག །ཁོ་བོ་ལས་ཡིད་ཀྱི་དྲི་བ་ལོང་ལ་ཀུན་ཆུབ་པར་གྱིས་ཤིག །ཇི་ལྟར་མཛའ་བོ་མ་ཡིན་པ་ལ་མཛའ་བོ་ལྟར་བཅོས་པ་ཡིན་པར་བལྟ་བར་བྱ། ཇི་ལྟར་བདག་དང་འདྲ་བའི་མཛའ་བོ་ཡིན་པར་རིག་པར་བྱ། ཅིའི་ཕྱིར་སྤོང་། ཇི་ལྟར་ནད་མེད་པ་འཐོབ། དྲང་སྲོང་གང་ཞིག་ཁྱོད་ཀྱི་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པ་འདི་དག་ཚིག་གིས་ལུང་བསྟན་པས་སེམས་རངས་པར་བྱེད་པ་དེའི་ཐད་དུ་ཁྱོད་ཚངས་པར་སྤྱད་པ་སྤྱོད་ཅིག་ཅེས་སྨྲས་ནས་དེ་ཉིད་དུ་མི་སྣང་བར་གྱུར་ཏོ། །</p>
<p>དེ་ནས་ཀུན་དུ་རྒྱུ་འདམ་བུའི་ཚོང་པས་ལྷ་དེ་ལས་ཡིད་ཀྱི་དྲི་བ་བཟུང་སྟེ་ཀུན་ཆུབ་པར་བྱས་ནས་འོད་སྲུང་རྫོགས་བྱེད་གང་ན་བ་དེར་སོང་སྟེ་ཕྱིན་ནས་འོད་སྲུང་རྫོགས་བྱེད་ཀྱི་དྲུང་དུ་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པ། ཇི་ལྟར་མཛའ་བོ་མ་ཡིན་པ་ལ་མཛའ་བོ་ལྟར་བཅོས་པ་ཡིན་པར་བལྟ་བར་བྱ་ཞེས་བྱ་བ་ནས་ཇི་ལྟར་ནད་མེད་པ་འཐོབ་པར་འགྱུར་ཞེས་བྱ་བའི་བར་གོང་མ་བཞིན་དུའོ། །</p>
<p>འོད་སྲུང་རྫོགས་བྱེད་ཀྱིས་དེའི་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པ་རྣམས་ཀྱང་མི་ཤེས་རྣམ་པར་མི་ཤེས་ན་ལན་གླན་པ་ལྟ་སྨོས་ཀྱང་ཅི་དགོས། དེ་ནས་ཀུན་དུ་རྒྱུ་འདམ་བུའི་ཚོང་པ་འདི་སྙམ་དུ་སེམས་ཏེ། འོད་སྲུང་རྫོགས་བྱེད་ཀྱིས་བདག་གི་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པ་རྣམས་ཀྱང་མི་ཤེས་རྣམ་པར་མི་ཤེས་ན་ལན་གླན་པ་ལྟ་སྨོས་ཀྱང་ཅི་དགོས་སྙམ་ནས། དེ་ཀུན་དུ་རྒྱུ་གནག་ལྷས་ཀྱི་བུ་དང་། སྨྲ་འདོད་ཀྱི་བུ་མོའི་བུ་ཡང་དག་རྒྱལ་བ་ཅན་དང་། མི་ཕམ་སྐྲའི་ལ་བ་ཅན་དང་། ཀ་ཏྱའི་བུ་ནོག་ཅན་དང་། གཅེར་བུ་པ་གཉེན་གྱི་བུ་གང་ན་བ་དེར་སོང་སྟེ་ཕྱིན་ནས་གཅེར་བུ་པ་གཉེན་གྱི་བུའི་མདུན་དུ་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པ། ཇི་ལྟར་མཛའ་བོ་མ་ཡིན་པ་ལ་མཛའ་བོ་ལྟར་བཅོས་པ་ཡིན་པར་བལྟ་བར་བྱ་ཞེས་བྱ་བ་ནས་གཅེར་བུ་པ་གཉེན་གྱི་བུའི་བར་གྱིས་ཀྱང་བདག་གི་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པ་རྣམས་ཀྱང་མི་ཤེས། རྣམ་པར་མི་ཤེས་ན་ལན་གླན་པ་ལྟ་སྨོས་ཀྱང་ཅི་དགོས་སྙམ་མོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་ཀུན་དུ་རྒྱུ་འདམ་བུའི་ཚོང་པ་འདི་སྙམ་དུ་སེམས་ཏེ། གང་ལ་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པའི་ཚིག་གིས་ལུང་བསྟན་པ་མི་ཐོབ་པ་དེ་འདྲ་བའི་རབ་ཏུ་བྱུང་བས་བདག་ལ་ཅི་ཞིག་བྱ། བདག་གི་ཉེ་དུ་རྣམས་ལ་ལོངས་སྤྱོད་རྒྱ་ཆེར་ཡོད་པས། མ་ལ་བདག་འདུག་ལ་འདོད་པ་ཡང་ལོངས་སྤྱད་ཅིང་སྦྱིན་པ་ཡང་བཏང་། བསོད་ནམས་ཀྱང་བྱའོ་སྙམ་མོ། །</p>
<p>ཡང་དེའི་བློ་སྐྱེས་པ། མ་ལ་བདག་དགེ་སྦྱོང་གཽ་ཏ་མ་གང་ན་བ་དེར་འགྲོ་བར་བྱའོ་སྙམ་ནས་དེ་ཆས་པ་ན་ཡང་བསམས་པ། རེ་ཞིག་དགེ་སྦྱོང་དང་བྲམ་ཟེ་རྒན་རབས་གང་དག་ཡིན་པ་འདི་ལྟ་སྟེ། འོད་སྲུང་རྫོགས་བྱེད་ནས་གཅེར་བུ་པ་གཉེན་གྱི་བུའི་བར་གོང་མ་བཞིན་ཏེ། དེ་རྣམས་ཀྱིས་རེ་ཞིག་ཡིད་ཀྱི་དྲི་བ་ཡིད་ཀྱིས་མངོན་པར་འདུས་བྱས་པ་རྣམས་ཀྱང་མི་ཤེས་རྣམ་པར་མི་ཤེས་ན་དགེ་སྦྱོང་གཽ་ཏ་མ་ནས་གཞོན་པ་གསར་དུ་རབ་ཏུ་བྱུང་བས་ལྟ་སྨོས་ཀྱང་ཅི་དགོས་སྙམ་དུ་བསམས་ཏེ་སླར་ལྡོག་པར་འདོད་པ་ལས། ཡང་དེ་འདི་སྙམ་དུ་སེམས་ཏེ། སྔོན་གྱི་ཀུན་དུ་རྒྱུ་རྙིང་པ་རྒན་པོ་འཁོགས་པ་སྤྱོད་པའི་སློབ་དཔོན་དག་ལས་བདག་གིས་དགེ་སློང་གཞོན་ནུ་ལ་བརྙས་པར་མི་བྱ། དགེ་སློང་གཞོན་ནུ་ལ་ཟིལ་གྱིས་མནན་པར་མི་བྱ་སྟེ། དགེ་སློང་གཞོན་ནུ་ཡང་དེ་ནི་དབང་ཆེ་བ་མཐུ་ཆེ་བར་གྱུར་པ་ཡིན་ནོ་ཞེས་ཐོས་སོ་སྙམ་དུ་བསམས་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་སྤྱན་སྔར་ཡིད་ཀྱི་ཞུ་བ་ཡིད་ཀྱིས་མངོན་པར་འདུས་བྱས་པ། ཇི་ལྟར་མཛའ་བོ་མ་ཡིན་པ་ལ་མཛའ་བོ་ལྟར་བཅོས་པ་ཡིན་པར་བལྟ་བར་བྱ་ཞེས་བྱ་བ་ནས་ཇི་ལྟར་ནད་མེད་པ་འཐོབ་ཅེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱི་ཐུགས་ཀྱིས་ཀུན་དུ་རྒྱུ་འདམ་བུའི་ཚོང་པའི་བསམ་པ་མཁྱེན་ནས་དེའི་ཚེ་ཚིགས་སུ་བཅད་དེ་བཀའ་སྩལ་པ། མཛའ་བོ་གཞན་ལ་རྣམ་པར་སྨོད་བྱེད་ཅིང་། །</p>
<p>དེ་ནི་བདག་ཏུ་ཟད་དོ་ཞེས་སྨྲ་ལ། །</p>
<p>ལས་ཀྱང་སླ་དགུ་འདམ་ཞིང་བྱེད་པ་དེ། །</p>
<p>བདག་གི་བཤེས་མ་ཡིན་པར་ཤེས་པར་བྱ། །</p>
<p>གང་ཞིག་བདེན་པ་མ་ཡིན་ཚིག །མཛའ་བོ་དག་ལ་སྨྲ་བྱེད་ཅིང་། །</p>
<p>སྨྲ་ལ་ལས་སུ་མི་བྱེད་པའང་། །</p>
<p>མཁས་པ་རྣམས་ཀྱིས་ཡོངས་ཤེས་ཏེ། །</p>
<p>དེ་ལྟ་བུ་ནི་མཛའ་བོ་མ་ཡིན་པ་ལ་མཛའ་བོ་ལྟར་བཅོས་པ་ཡིན་པར་ཤེས་པར་བྱའོ། །</p>
<p>ཇི་ལྟར་བདག་དང་འདྲ་བའི་མཛའ་བོ་ཡིན་པར་རིག་པར་བྱ་ཞེ་ན། གང་ཞིག་རྟག་ཏུ་བག་མེད་དབྱེ་བ་ཡི། །</p>
<p>བསམ་པས་གླགས་ལྟ་དེ་ནི་མཛའ་མིན་གྱི། །</p>
<p>གང་ཞིག་འདིར་ནི་སྙིང་དང་འདྲར་གྱུར་པར། །</p>
<p>གཞན་གྱིས་མི་ཕྱེད་དེ་ནི་མཛའ་བོ་ཡིན། །</p>
<p>དེ་ལྟ་བུ་ནི་བདག་དང་འདྲ་བའི་མཛའ་བོ་ཡིན་པར་རིག་པར་བྱའོ། །</p>
<p>ཅིའི་ཕྱིར་སྤོང་ཞེ་ན། སྐྱེས་བུ་གཅེས་པ་མཐར་འབྱིན་ཅིང་། །</p>
<p>འབྲས་བུ་ལྟ་བར་བྱེད་པ་ནི། །</p>
<p>རབ་ཏུ་དགའ་བ་སྐྱེད་པའི་གནས། །</p>
<p>རབ་བསྔགས་འདྲེན་པའི་ཞི་བ་སྒོམ། །</p>
<p>དེ་དོན་དུ་གཉེར་བར་བསྒོམ་མོ། །</p>
<p>ཇི་ལྟར་ནད་མེད་པ་འཐོབ་ཅེ་ན། རབ་ཏུ་དབེན་པའི་རོ་དང་ནི། །</p>
<p>ཉེ་བར་ཞི་བའི་རོ་ཤེས་ནས། །</p>
<p>ཆོས་ལ་དགའ་བའི་རོ་འཐུང་བ། །</p>
<p>ནད་མེད་སྡིག་པ་མེད་པར་འགྱུར། །</p>
<p>དེ་ལྟར་ན་ནད་མེད་པ་འཐོབ་བོ། །</p>
<p>དེ་ནས་ཀུན་དུ་རྒྱུ་འདམ་བུའི་ཚོང་པ་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མའི་ཐུགས་ཀྱིས་ནི་བདག་གི་བསམ་པ་མཁྱེན་ནོ་སྙམ་དུ་རིག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>གཽ་ཏ་མ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བཅོམ་ལྡན་འདས་དགེ་སྦྱོང་གཽ་ཏ་མའི་སྤྱན་སྔར་བདག་གིས་ཚངས་པར་སྤྱོད་པ་སྤྱད་པར་བགྱིའོ། །</p>
<p>ཀུན་དུ་རྒྱུ་འདམ་བུའི་ཚོང་པ་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་སྟེ། དེ་ལྟར་རབ་ཏུ་བྱུང་ནས་ཚེ་དང་ལྡན་པ་དེས་ཞེས་བྱ་བ་ནས་དེ་སེམས་ཤིན་ཏུ་རྣམ་པར་གྲོལ་བའི་དགྲ་བཅོམ་པར་གྱུར་ཏོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་དམར་བུ་ཅན་གྱི་གྲོང་དུ་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>དེ་ནས་བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་དམར་བུ་ཅན་གྱི་གྲོང་ཁྱེར་དང་རྒྱལ་པོའི་ཁབ་ཀྱི་བར་གྱི་དབུས་ན་རྒྱལ་པོའི་གནས་འོད་མའི་དབྱུག་པ་ཅན་དུ་ནུབ་མོ་ཉེ་བར་རྟེན་ཅིང་བཞུགས་སོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ང་དང་ཁྱེད་ཅག་ཁོ་ནས་འཕགས་པའི་བདེན་པ་བཞི་པོ་དག་མ་ཤེས། མ་མཐོང་། ཁོང་དུ་མ་ཆུད། སོ་སོར་མ་རྟོགས་པས་ལམ་རིང་པོ་འདིར་རྒྱུག་ཅིང་འཁོར་བར་གྱུར་ཏོ། །</p>
<p>བཞི་པོ་དེ་དག་གང་ཞེ་ན། ང་དང་ཁྱེད་ཅག་ཁོ་ནས་ཞེས་བྱ་བ་ནས། སྡུག་བསྔལ་འཕགས་པའི་བདེན་པ་མ་ཤེས་མ་མཐོང་ཞེས་བྱ་བའི་བར་གོང་མ་བཞིན་དུའོ། །</p>
<p>ང་དང་ཁྱེད་ཅག་ཁོ་ནས་ཞེས་པ་ནས། སྡུག་བསྔལ་ཀུན་འབྱུང་བ་དང་། སྡུག་བསྔལ་འགོག་པར་འགྲོ་བའི་ལམ་མ་ཤེས་མ་མཐོང་ཞེས་བྱ་བའི་བར་གོང་མ་བཞིན་དུའོ། །</p>
<p>ངས་སྡུག་བསྔལ་འཕགས་པའི་བདེན་པ་རྗེས་སུ་རྟོགས་ཤིང་སོ་སོར་རྟོགས་པས་སྲིད་པའི་སྲེད་པ་བཅད་པས་འཁོར་བའི་སྐྱེ་བ་ཟད་དེ། ད་ནི་སྲིད་པ་གཞན་མེད་དོ། །</p>
<p>ངས་སྡུག་བསྔལ་ཀུན་འབྱུང་བ་དང་། སྡུག་བསྔལ་འགོག་པར་འགྲོ་བའི་ལམ་འཕགས་པའི་བདེན་པ་རྗེས་སུ་རྟོགས་ཤིང་སོ་སོར་རྟོགས་པས་སྲིད་པའི་སྲེད་པ་བཅད་པས་འཁོར་བའི་སྐྱེ་བ་ཟད་དེ། ད་ནི་སྲིད་པ་གཞན་མེད་དོ། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ཏེ། བདེ་བར་གཤེགས་པས་དེ་སྐད་གསུངས་ནས་སྟོན་པས་གཞན་ཡང་འདི་སྐད་ཅེས་བཀའ་སྩལ་ཏོ། །</p>
<p>ང་དང་ཁྱེད་ཅག་ཁོ་ན་ཡིས། །</p>
<p>འཕགས་པའི་བདེན་པ་བཞི་པོ་དག །ཇི་ལྟ་བ་བཞིན་མ་མཐོང་བས། །</p>
<p>ལམ་ནི་རིང་དུ་འཁོར་བར་གྱུར། །</p>
<p>བདེན་པ་དེ་དག་མཐོང་ནས་ནི། །</p>
<p>སྲིད་པའི་སྲེད་པ་བཅད་ནས་སུ། །</p>
<p>འཁོར་བའི་སྐྱེ་བ་ཟད་པས་ན། །</p>
<p>ད་ནི་སྲིད་པ་གཞན་མེད་དོ། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །</p>
<p>།དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་དམར་བུ་ཅན་གྱི་གྲོང་གང་ན་བ་དེར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>དེ་ནས་བཅོམ་ལྡན་འདས་དང་ཡུལ་མ་ག་དྷཱའི་ལྗོངས་རྒྱུ་ཞིང་གཤེགས་པ་ན་དམར་བུ་ཅན་གྱི་གྲོང་དུ་བྱོན་ཏོ། །</p>
<p>དམར་བུ་ཅན་གྱི་གྲོང་གི་དམར་བུ་ཅན་གྱི་མཆོད་རྟེན་ན་བཞུགས་སོ། །</p>
<p>དམར་བུ་ཅན་གྱི་གྲོང་གི་བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་ཡུལ་མ་ག་དྷཱའི་ལྗོངས་རྒྱུ་ཞིང་གཤེགས་ནས་དམར་བུ་ཅན་གྱི་གྲོང་དུ་བྱོན་ཏེ། དམར་བུ་ཅན་གྱི་མཆོད་རྟེན་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་ཚོགས་ནས་ཚོགས་དང་། ཁྱུ་ནས་ཁྱུར་ཕྲད་ཅིང་འདུག་ནས་དམར་བུ་ཅན་གྱི་གྲོང་ནས་བྱུང་སྟེ་བཅོམ་ལྡན་འདས་གང་ན་བ་དེར་དོང་སྟེ་ལྷགས་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་དམར་བུ་ཅན་གྱི་གྲོང་གི་བྲམ་ཟེ་དང་ཁྱིམ་བདག་རྣམས་ལ་འདི་སྐད་ཅེས་བཀའ་སྩལ་ཏོ། །</p>
<p>བྲམ་ཟེ་དང་ཁྱིམ་བདག་དག་ལྔ་པོ་འདི་དག་ནི་བག་མེད་པའི་ཉེས་དམིགས་དག་ཡིན་ཏེ། ལྔ་གང་ཞེ་ན། བྲམ་ཟེ་དང་ཁྱིམ་བདག་དག་འདི་ལ་བག་མེད་པ་བག་མེད་པ་ལ་གནས་པའི་རྒྱུས་ལོངས་སྤྱོད་ཆེན་པོ་ལས་ཉམས་པར་འགྱུར་ཏེ། བྲམ་ཟེ་དང་ཁྱིམ་བདག་དག་བག་མེད་པ་བག་མེད་པ་ལ་གནས་པའི་རྒྱུས་ལོངས་སྤྱོད་ཆེན་པོ་ལས་ཉམས་པར་འགྱུར་བ་གང་ཡིན་པ་འདི་ནི་བག་མེད་པའི་ཉེས་དམིགས་དང་པོ་ཡིན་ནོ། །</p>
<p>བྲམ་ཟེ་དང་ཁྱིམ་བདག་དག་གཞན་ཡང་བག་མེད་པ་བག་མེད་པ་ལ་གནས་པའི་རྒྱུས་ཕྱོགས་དང་ཕྱོགས་མཚམས་སུ་སྡིག་པ་དང་། བསྔགས་པ་མ་ཡིན་པ་དང་། གྲགས་པ་མ་ཡིན་པའི་སྒྲ་དང་ཚིགས་སུ་བཅད་པ་གྲགས་པར་འགྱུར་ཏེ། བྲམ་ཟེ་དང་ཁྱིམ་བདག་དག་བག་མེད་པ་བག་མེད་པ་ལ་གནས་པའི་རྒྱུས་ཕྱོགས་དང་ཕྱོགས་མཚམས་སུ་སྡིག་པ་དང་། བསྔགས་པ་མ་ཡིན་པ་དང་། གྲགས་པ་མ་ཡིན་པའི་སྒྲ་དང་ཚིགས་སུ་བཅད་པ་གྲགས་པར་འགྱུར་བ་གང་ཡིན་པ་འདི་ནི། བག་མེད་པའི་ཉེས་དམིགས་གཉིས་པ་ཡིན་ནོ། །</p>
<p>བྲམ་ཟེ་དང་ཁྱིམ་བདག་དག་གཞན་ཡང་བག་མེད་པ་བག་མེད་པ་ལ་གནས་པའི་རྒྱུས་རྒྱལ་རིགས་ཀྱི་འཁོར་དུའང་རུང་། བྲམ་ཟེའི་འཁོར་དུའང་རུང་། ཁྱིམ་བདག་གི་འཁོར་དུའང་རུང་། དགེ་སྦྱོང་གི་འཁོར་དུའང་རུང་། འཁོར་གང་དང་གང་དུ་འགྲོ་བའི་འཁོར་དེ་དང་དེར་ཞུམ་ཞུམ་པོར་གྱུར་ནས་དགའ་བ་མེད་པ་དང་། བག་ཚ་བས་འགྲོ་བར་འགྱུར་ཏེ། བྲམ་ཟེ་དང་ཁྱིམ་བདག་དག་བག་མེད་པ་བག་མེད་པ་ལ་གནས་པའི་རྒྱུས་གང་དང་གང་དུ་ཞེས་བྱ་བ་ནས་བག་ཚ་བས་ཞེས་བྱ་བའི་བར་གོང་མ་བཞིན་དུའོ། །</p>
<p>འདི་ནི་བག་མེད་པའི་ཉེས་དམིགས་གསུམ་པ་ཡིན་ནོ། །</p>
<p>བྲམ་ཟེ་དང་ཁྱིམ་བདག་དག་གཞན་ཡང་བག་མེད་པ་བག་མེད་པ་ལ་གནས་པའི་རྒྱུས་གང་དང་གང་དུ་ཞེས་བྱ་བ་ནས་བག་མེད་པའི་རྒྱུས་ཡིད་ལ་གཅགས་བཞིན་འཆི་བར་འགྱུར་ཏེ། བྲམ་ཟེ་དང་ཁྱིམ་བདག་དག་བག་མེད་པ་བག་མེད་པ་ལ་གནས་པའི་རྒྱུས་ཡིད་ལ་གཅགས་བཞིན་འཆི་བར་འགྱུར་བ་གང་ཡིན་པ་འདི་ནི་བག་མེད་པའི་ཉེས་དམིགས་བཞི་པ་ཡིན་ནོ། །</p>
<p>བྲམ་ཟེ་དང་ཁྱིམ་བདག་དག་གཞན་ཡང་བག་མེད་པ་བག་མེད་པ་ལ་གནས་པའི་རྒྱུས་ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བར་འགྱུར་ཏེ། བྲམ་ཟེ་དང་ཁྱིམ་བདག་དག་བག་མེད་པ་བག་མེད་པ་ལ་གནས་པའི་རྒྱུས་ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བར་འགྱུར་བ་གང་ཡིན་པ་འདི་ནི་བག་མེད་པའི་ཉེས་དམིགས་ལྔ་པ་ཡིན་ནོ། །</p>
<p>བྲམ་ཟེ་དང་ཁྱིམ་བདག་དག་ལྔ་པོ་འདི་དག་ནི་བག་ཡོད་པའི་ཕན་ཡོན་ཡིན་ཏེ། ལྔ་གང་ཞེ་ན། བྲམ་ཟེ་དང་ཁྱིམ་བདག་དག་བག་ཡོད་པ་བག་ཡོད་པ་ལ་གནས་པའི་རྒྱུས་ལོངས་སྤྱོད་ཆེན་པོ་ལས་ཉམས་པར་མི་འགྱུར་ཏེ། བྲམ་ཟེ་དང་ཁྱིམ་བདག་དག་བག་ཡོད་པ་བག་ཡོད་པ་ལ་གནས་པའི་རྒྱུས་ལོངས་སྤྱོད་ཆེན་པོ་ལས་ཉམས་པར་མི་འགྱུར་བ་གང་ཡིན་པ་འདི་ནི་བག་ཡོད་པའི་ཕན་ཡོན་དང་པོ་ཡིན་ནོ། །</p>
<p>བྲམ་ཟེ་དང་ཁྱིམ་བདག་དག་གཞན་ཡང་བག་ཡོད་པ་བག་ཡོད་པ་ལ་གནས་པའི་རྒྱུས་ཕྱོགས་དང་ཕྱོགས་མཚམས་སུ་དགེ་བ་དང་། གྲགས་པ་དང་། སྒྲ་དང་། ཚིགས་སུ་བཅད་པ་རྒྱ་ཆེན་པོ་གྲགས་པར་འགྱུར་ཏེ། བྲམ་ཟེ་དང་ཁྱིམ་བདག་དག་བག་ཡོད་པ་བག་ཡོད་པ་ལ་གནས་པའི་རྒྱུས་ཕྱོགས་དང་ཕྱོགས་མཚམས་སུ་དགེ་བ་དང་། གྲགས་པ་དང་། སྒྲ་དང་། ཚིགས་སུ་བཅད་པ་རྒྱ་ཆེན་པོ་གྲགས་པར་འགྱུར་བ་གང་ཡིན་པ་འདི་ནི་བག་ཡོད་པའི་ཕན་ཡོན་གཉིས་པ་ཡིན་ནོ། །</p>
<p>བྲམ་ཟེ་དང་ཁྱིམ་བདག་དག་གཞན་ཡང་བག་ཡོད་པ་བག་ཡོད་པ་ལ་གནས་པའི་རྒྱུས་རྒྱལ་རིགས་ཀྱི་འཁོར་དུའང་རུང་། བྲམ་ཟེའི་འཁོར་དུའང་རུང་། ཁྱིམ་བདག་གི་འཁོར་དུའང་རུང་། དགེ་སྦྱོང་གི་འཁོར་དུའང་རུང་། འཁོར་གང་དང་གང་དུ་འགྲོ་བའི་འཁོར་དེ་དང་དེར་ཞུམ་ཞུམ་པོ་མ་ཡིན་པ་དང་། དགའ་བ་དང་བག་ཚ་བ་མེད་པས་འགྲོ་བར་འགྱུར་ཏེ། །</p>
<p>བྲམ་ཟེ་དང་ཁྱིམ་བདག་དག་བག་ཡོད་པ་བག་ཡོད་པ་ལ་གནས་པའི་རྒྱུས་ཞེས་བྱ་བ་ནས། བག་ཚ་བ་མེད་པ་ཞེས་བྱ་བའི་བར་གོང་མ་བཞིན་དུ་གང་ཡིན་པ་འདི་ནི་བག་ཡོད་པའི་ཕན་ཡོན་གསུམ་པ་ཡིན་ནོ། །</p>
<p>བྲམ་ཟེ་དང་ཁྱིམ་བདག་དག་གཞན་ཡང་བག་ཡོད་པ་བག་ཡོད་པ་ལ་གནས་པའི་རྒྱུས་ཡིད་ལ་གཅགས་པ་མེད་པར་འཆི་བར་འགྱུར་ཏེ། བྲམ་ཟེ་དང་ཁྱིམ་བདག་དག་བག་ཡོད་པ་བག་ཡོད་པ་ལ་གནས་པའི་རྒྱུས་ཡིད་ལ་གཅགས་པ་མེད་པར་འཆི་བར་འགྱུར་བ་གང་ཡིན་པ་འདི་ནི་བག་ཡོད་པའི་ཕན་ཡོན་བཞི་པ་ཡིན་ནོ། །</p>
<p>བྲམ་ཟེ་དང་ཁྱིམ་བདག་དག་གཞན་ཡང་བག་ཡོད་པ་བག་ཡོད་པ་ལ་གནས་པའི་རྒྱུས་ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་སུ་སྐྱེ་བར་འགྱུར་ཏེ། བྲམ་ཟེ་དང་ཁྱིམ་བདག་དག་བག་ཡོད་པ་བག་ཡོད་པ་ལ་གནས་པའི་རྒྱུས་ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་སུ་སྐྱེ་བར་འགྱུར་བ་གང་ཡིན་པ་འདི་ནི་བག་ཡོད་པའི་ཕན་ཡོན་ལྔ་པ་ཡིན་ནོ། །</p>
<p>དེ་ནས་དམར་བུ་ཅན་གྱི་གྲོང་གི་བྲམ་ཟེ་དང་ཁྱིམ་བདག་རྣམས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བདག་ཅག་གི་གནས་སུ་དོ་མོད་བཞུགས་པར་གསོལ། བཅོམ་ལྡན་འདས་ཀྱིས་དམར་བུ་ཅན་གྱི་གྲོང་གི་བྲམ་ཟེ་དང་ཁྱིམ་བདག་རྣམས་ལ་ཅང་མི་གསུང་བས་གནང་ངོ་། །</p>
<p>དེ་ནས་དམར་བུ་ཅན་གྱི་བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་བཅོམ་ལྡན་འདས་ཀྱི་སྤྱན་སྔ་ནས་དོང་ངོ་། །</p>
<p>མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ཀྱིས་དགེ་སྦྱོང་གཽ་ཏ་མ་མ་ག་དྷཱའི་ལྗོངས་རྒྱུ་ཞིང་གཤེགས་པ་ན་དམར་བུ་ཅན་གྱི་གྲོང་དུ་གཤེགས་ནས་དམར་བུ་ཅན་གྱི་གྲོང་གི་དམར་བུ་ཅན་གྱི་མཆོད་རྟེན་ན་བཞུགས་ཏེ། དེ་ལ་དམར་བུ་ཅན་གྱི་གྲོང་གི་བྲམ་ཟེ་དང་ཁྱིམ་བདག་རྣམས་ཀྱིས་བཀུར་སྟི་བྱས་སོ་ཞེས་ཐོས་སོ། །</p>
<p>ཐོས་ནས་ཀྱང་རྟ་རྒོད་མ་དང་ལྡན་པའི་ཤིང་རྟ་ཐམས་ཅད་ནས་དཀར་བའི་ནང་དུ་ཞུགས་ནས་གསེར་གྱི་ཁར་བ་དང་རིལ་བ་སྤྱི་བླུགས་ཐོགས་ཏེ་བྲམ་ཟེའི་ཁྱེའུའི་ཚོགས་ཀྱིས་ཡོངས་སུ་བསྐོར་ཅིང་། བྲམ་ཟེའི་ཁྱེའུའི་ཚོགས་ཀྱིས་མདུན་གྱིས་བལྟས་ནས་དམར་བུ་ཅན་གྱི་གྲོང་ནས་བྱུང་སྟེ། བཅོམ་ལྡན་འདས་ལ་བལྟ་བ་དང་བསྙེན་བཀུར་བྱ་བའི་ཕྱིར་སོང་ངོ་། །</p>
<p>དེ་ཇི་ཙམ་བཞོན་པའི་སའི་བར་དུ་བཞོན་པས་སོང་ནས་བཞོན་པ་ལས་བབས་ཏེ་རྐང་པས་ཀུན་དགའ་ར་བར་ཞུགས་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །</p>
<p>དེ་ནས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་གཽ་ཏ་མ་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ལ་ཅང་མི་གསུང་བས་གནང་ངོ་། །</p>
<p>དེ་ནས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ཀྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་བཅོམ་ལྡན་འདས་ཀྱིས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་སོང་ནས་རིང་པོ་མ་ལོན་པར་ཐུགས་སུ་ཆུད་ནས་འདུག་གནས་གང་ན་བ་དེར་གཤེགས་ཏེ་བྱོན་ནས། འདུག་གནས་ཀྱི་ཕྱི་རོལ་དུ་ཞབས་གཉིས་བཀྲུས་ཏེ་འདུག་གནས་སུ་ཞུགས་ནས་གདན་བཤམས་པ་ཉིད་ལ་བཞུགས་ཏེ། སྐྱིལ་མོ་ཀྲུང་བཅས་ནས་སྐུ་དྲང་པོར་བསྲང་སྟེ་དགོངས་པ་མངོན་དུ་ཕྱོགས་པར་བཞག་གོ། །</p>
<p>བཅོམ་ལྡན་འདས་འདུག་གནས་ན་ཉིན་པར་གྱི་གནས་པས་བཞུགས་པ་ན་ལྷའི་སྤྱན་རྣམ་པར་དག་པ་མིའི་ལས་འཕགས་པས་དམར་བུ་ཅན་གྱི་གྲོང་ན་མཐུ་ཆེ་བ་མཐུ་ཆེ་བའི་ལྷ་རྣམས་གནས་ཀྱིས་འབྲེ་བ་གཟིགས་སོ། །</p>
<p>གཟིགས་ནས་ཀྱང་དགོངས་ཀ་ནང་དུ་ཡང་དག་འཇོག་ལས་བཞེངས་ཏེ་འདུག་གནས་ནས་བྱུང་ནས། འདུག་གནས་ཀྱི་གྲིབ་མ་ལ་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>བཞུགས་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་ཀྱིས་དམར་བུ་ཅན་གྱི་གྲོང་གི་གྲོང་ཁྱེར་རྩིག་པར་བརྩོན་པ་སུ་ཡིན་ཅི་ཐོས། བཙུན་པ་བདག་གིས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ལགས་པར་ཐོས་སོ། །</p>
<p>ཀུན་དགའ་བོ་ལེགས་སོ། །</p>
<p>ལེགས་སོ། །</p>
<p>མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ནི་མཁས་པ་ཡིན་ཏེ། འདི་ལྟར་སུམ་བཅུ་རྩ་གསུམ་པའི་ལྷ་རྣམས་དང་ལྷན་ཅིག་བགྲོས་པ་ལྟ་ཞིག །ཀུན་དགའ་བོ་འདི་ང་འདུག་གནས་ན་ཉིན་པར་གྱི་གནས་པས་བཞུགས་པ་ན་ལྷའི་སྤྱན་རྣམ་པར་དག་པ་མིའི་ལས་འདས་པས་དམར་བུ་ཅན་གྱི་གྲོང་ན་མཐུ་ཆེ་བ་མཐུ་ཆེ་བའི་ལྷ་རྣམས་གནས་ཀྱིས་འབྲེ་བ་གཟིགས་སོ། །</p>
<p>ཀུན་དགའ་བོ་ཕྱོགས་གང་དུ་མཐུ་ཆེ་བ་མཐུ་ཆེ་བའི་ལྷ་རྣམས་ཀྱིས་གནས་ཀྱིས་བྲེས་པའི་ཕྱོགས་དེར་འདི་ལྟ་སྟེ། གནས་ཀྱི་ཕྱིར་མཐུ་ཆེ་བ་མཐུ་ཆེ་བའི་མི་རྣམས་ཀྱི་སེམས་གཞོལ་བར་འགྱུར་རོ། །</p>
<p>ཕྱོགས་གང་དུ་ལྷ་བར་མ་དང་ཕལ་པས་གནས་ཀྱིས་བྲེས་པའི་ཕྱོགས་དེར་ནི་འདི་ལྟ་སྟེ། གནས་ཀྱི་ཕྱིར་མི་བར་མ་དང་ཕལ་པ་རྣམས་ཀྱི་སེམས་གཞོལ་བར་འགྱུར་རོ། །</p>
<p>ཀུན་དགའ་བོ་ཕྱོགས་འདིར་ནི་མཐུ་ཆེ་བ་མཐུ་ཆེ་བའི་ལྷ་རྣམས་ཀྱིས་གནས་ཀྱིས་བྲེས་པས་ཕྱོགས་འདིར་འདི་ལྟ་སྟེ། གནས་ཀྱི་ཕྱིར་དབང་ཆེ་བ་དབང་ཆེ་བར་གྲགས་པའི་མི་རྣམས་ཀྱི་སེམས་གཞོལ་བར་གྱུར་ཏེ། ཀུན་དགའ་བོ་ཡ་རབས་ཀྱི་གནས་དང་། ཡ་རབས་ཀྱི་ཐ་སྙད་ཇི་སྙེད་པ་དང་། ཟོང་འགྲེམས་པ་རྣམས་ཀྱི་ནང་ན་ཡང་འདི་ལྟ་སྟེ། དམར་བུ་ཅན་གྱི་གྲོང་ཁྱེར་འདི་མཆོག་ཏུ་འགྱུར་རོ། །</p>
<p>ཀུན་དགའ་བོ་འདི་ལ་བར་ཆད་གསུམ་འབྱུང་བར་རིག་པར་བྱ་སྟེ། མེ་དང་། ཆུ་དང་། ནང་འཁྲུག་གིས་སོ། །</p>
<p>དེ་ནས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ཀྱིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པ་ཞེས་བྱ་བ་ནས། ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་ཏེ། གསེར་གྱི་བྱ་མ་བུམ་ཐོགས་ཏེ་གསོལ་བ་འདེབས་ཤིང་སྤྱན་སྔར་འདུག་གོ། །</p>
<p>འདི་སྐད་ཅེས་ཀྱང་གསོལ་ཏེ། ཀྱེ་གཽ་ཏ་མ་སྦྱིན་པ་འདི་ལས་བསོད་ནམས་ཀྱི་རྒྱུ་མཐུན་པ་དང་། དགེ་བའི་རྒྱུ་མཐུན་པ་དང་། བདེ་བའི་གཞི་ཅི་མཆིས་པ་དེ་དམར་བུ་ཅན་ན་གནས་པའི་ལྷ་རྣམས་ཀྱི་ཡུན་རིང་པོའི་དོན་དང་། ཕན་པ་དང་བདེ་བའི་སླད་དུ་ཡོན་བསྔོ་བ་མཛད་དུ་གསོལ། དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་དེ་བཀའ་སྩལ་པ། སྐྱེས་བུ་གང་ཟག་དད་པ་ཅན། །</p>
<p>གང་ཞིག་ལྷ་རྣམས་མཆོད་བྱེད་པ། །</p>
<p>སྟོན་པའི་བཀའ་བཞིན་བྱེད་པ་སྟེ། །</p>
<p>དེ་ནི་སངས་རྒྱས་རྣམས་ཀྱིས་བསྔགས། །</p>
<p>མཁས་ཤིང་ཡིད་ནི་གཞུངས་པ་ཡིས། །</p>
<p>གང་གི་ཕྱོགས་སུ་གནས་འཆའ་བ། །</p>
<p>ཚུལ་ཁྲིམས་ལྡན་པ་བཤོས་གསོལ་ནས། །</p>
<p>དེ་ཡི་འོག་ཏུ་ཡོན་བསྔོ་བྱ། །</p>
<p>དེ་རྣམས་རྗེད་པས་རྗེད་འགྱུར་ཞིང་། །</p>
<p>མཆོད་པས་ཀྱང་ནི་མཆོད་པར་འགྱུར། །</p>
<p>དེ་ནས་ལྟོ་ནས་བྱུང་བ་ཡི། །</p>
<p>བུ་ལ་མ་བཞིན་འདི་ལ་བརྩེ། །</p>
<p>ལྷ་རྣམས་བརྩེ་བའི་སྐྱེས་བུས་ནི། །</p>
<p>བདེ་བ་བཟང་པོ་མཐོང་བར་འགྱུར། །</p>
<p>དེ་ནས་བཅོམ་ལྡན་འདས་ཀྱིས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ལ་ཆོས་དང་ལྡན་པའི་གཏམ་ཡང་དག་པར་བསྟན་ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །</p>
<p>དེ་ནས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ཀྱིས་དེར་རྒྱུ་ལྷག་གང་ཡིན་པ་དེ་ཐམས་ཅད་སྦྱིན་པར་བཏང་ནས་བཅོམ་ལྡན་འདས་ཀྱི་རྗེས་བཞིན་རྗེས་བཞིན་དུ་འབྲང་ཞིང་། འདི་སྙམ་དུ་སེམས་ཀྱིས་སེམས་ལ་མངོན་པར་འདུ་བྱེད་དེ། བཅོམ་ལྡན་འདས་གཽ་ཏ་མ་དམར་བུ་ཅན་གྱི་གྲོང་གི་སྒོ་གང་ནས་ཕྱིར་གཤེགས་པ་དེ་ནི་བདག་གིས་གཽ་ཏ་མའི་སྒོ་ཞེས་གདགས་སོ། །</p>
<p>ཆུ་བོ་གང་གཱའི་འཇུག་ངོགས་གང་ནས་རྒལ་བ་དེ་ཡང་གཽ་ཏ་མའི་འཇུག་ངོགས་ཞེས་གདགས་སོ་སྙམ་མོ། །</p>
<p>དེ་ནས་བཅོམ་ལྡན་འདས་ཀྱི་ཐུགས་ཀྱིས་མ་ག་དྷཱའི་སྣ་ཆེན་པོ་ལ་གཏོགས་པ་བྲམ་ཟེ་དབྱར་བྱེད་ཀྱི་བསམ་པ་མཁྱེན་ནས། དམར་བུ་ཅན་གྱི་གྲོང་གི་དབུས་ཐོག་ཐག་གཤེགས་ནས་བྱང་ཕྱོགས་སུ་རྒྱུ་སྟེ། ཆུ་བོ་གང་གཱ་གང་ན་བར་གཤེགས་སོ། །</p>
<p>དེ་ནས་ལུས་འཕགས་མའི་བུ་མ་ག་དྷཱའི་རྒྱལ་པོ་མ་སྐྱེས་དགྲ་འདི་སྙམ་དུ་སེམས་ཏེ། མ་ལ་བདག་ཉིད་ཁོ་ནས་བཅོམ་ལྡན་འདས་མཆོད་པ་བྱ་བ་ལ་ལྷག་པར་སྤྲོ་བར་བྱའོ་སྙམ་དུ་བསམས་ནས། རྩིབས་བརྒྱ་དང་ལྡན་པའི་གདུགས་ལྔ་བརྒྱ་བཅོམ་ལྡན་འདས་ཀྱི་དབུའི་གཙུག་གི་སྟེང་དུ་བཟུང་བ་དང་། ཡངས་པ་ཅན་གྱི་ལིཙྪ་བཱི་རྣམས་ཀྱིས་བསམས་པ། ལུས་འཕགས་མའི་བུ་མ་ག་དྷཱའི་རྒྱལ་པོ་མ་སྐྱེས་དགྲ་འདི་བཅོམ་ལྡན་འདས་མཆོད་པ་ལ་རང་ཉིད་ལྷག་པར་སྤྲོ་བར་གྱུར་ན། ཅིའི་ཕྱིར་ན་བདག་ཅག་གིས་སྤྲོ་བར་མི་བྱ་སྙམ་ནས་དེ་རྣམས་ཀྱིས་ཀྱང་རྩིབས་བརྒྱ་དང་ལྡན་པའི་གདུགས་ལྔ་བརྒྱ་བཅོམ་ལྡན་འདས་ཀྱི་དབུའི་གཙུག་གི་སྟེང་དུ་བཟུང་ངོ་། །</p>
<p>ཀླུ་རྣམས་ཀྱིས་བསམས་པ། རེ་ཞིག་མི་འདི་རྣམས་བཅོམ་ལྡན་འདས་མཆོད་པ་བྱ་བ་ལ་ལྷག་པར་སྤྲོ་བར་གྱུར་ན། བདག་ཅག་ཀླུ་རྣམས་ནི་རྣམ་པར་ལྷུང་བའི་ལུས་ཅན་ཡིན་ན་ཅིའི་ཕྱིར་བདག་ཅག་སྤྲོ་བར་མི་བྱ་སྙམ་ནས། དེ་དག་གིས་ཀྱང་རྩིབས་བརྒྱ་དང་ལྡན་པའི་གདུགས་ལྔ་བརྒྱ་བཅོམ་ལྡན་འདས་ཀྱི་དབུའི་གཙུག་གི་སྟེང་དུ་བཟུང་ངོ་། །</p>
<p>རྒྱལ་ཆེན་བཞིའི་རིས་ཀྱི་ལྷ་རྣམས་ཀྱིས་བསམས་པ། རེ་ཞིག་མི་བསོད་ནམས་མངོན་སུམ་དུ་མ་མཐོང་བ་འདི་དག་ཀྱང་བཅོམ་ལྡན་འདས་མཆོད་པ་བྱ་བ་ལ་ལྷག་པར་སྤྲོ་བར་གྱུར་ན། མངོན་སུམ་དུ་མཐོང་བ་བདག་ཅག་གིས་ལྟ་ཅིའི་ཕྱིར་སྤྲོ་བར་མི་བྱ་སྙམ་ནས། དེ་རྣམས་ཀྱིས་ཀྱང་རྩིབས་བརྒྱ་དང་ལྡན་པའི་ལྷའི་གདུགས་ལྔ་བརྒྱ་བཅོམ་ལྡན་འདས་ཀྱི་དབུའི་གཙུག་གི་སྟེང་དུ་བཟུང་ངོ་། །</p>
<p>སུམ་བཅུ་རྩ་གསུམ་པའི་ལྷ་རྣམས་ཀྱིས་བསམས་པ། ལྷ་དང་མི་འདི་རྣམས་བཅོམ་ལྡན་འདས་མཆོད་པ་བྱ་བ་ལ་སྤྲོ་བར་གྱུར་ན། བདག་ཅག་གིས་ཅིའི་ཕྱིར་སྤྲོ་བར་མི་བྱ་སྙམ་ནས། དེ་དག་གིས་ཀྱང་རྩིབས་བརྒྱ་དང་ལྡན་པའི་གདུགས་ལྔ་བརྒྱ་བཅོམ་ལྡན་འདས་ཀྱི་དབུའི་གཙུག་གི་སྟེང་དུ་བཟུང་ངོ་། །</p>
<p>བཅོམ་ལྡན་འདས་ཀྱིས་དགོངས་པ། ཇི་ལྟར་འདི་དག་ཕྱིར་ཞིང་དད་པ་མངོན་པར་འཕེལ་བར་འགྱུར་བ་དེ་ལྟར་བྱིན་གྱིས་བརླབ་བོ་སྙམ་ནས་དེ་ནས་བཅོམ་ལྡན་འདས་ཀྱིས་ཇི་ལྟར་རེ་རེའི་ཡིད་ལ་བཅོམ་ལྡན་འདས་ཀྱི་དབུའི་གཙུག་གི་སྟེང་ན་བདག་གདུགས་འཛིན་ཏོ་སྙམ་པ་དེ་ལྟར་བྱིན་གྱིས་བརླབས་ཏེ། དེ་ནས་བཅོམ་ལྡན་འདས་མངོན་པར་རྫོགས་པར་བྱང་ཆུབ་པ་ལ་གདུགས་ཉིས་སྟོང་ལྔ་བརྒྱ་ལྷ་དང་མི་རྣམས་ཀྱིས་སྟེང་དུ་བཟུང་ངོ་། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། དེས་ན་བཅོམ་ལྡན་འདས་མངོན་པར་རྫོགས་པར་བྱང་ཆུབ་པ་ལ་གདུགས་ཉིས་སྟོང་ལྔ་བརྒྱ་ལྷ་དང་མི་རྣམས་ཀྱིས་དབུའི་གཙུག་གི་སྟེང་དུ་བཟུང་བར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་ན་ལས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས། ལུས་ཅན་རྣམས་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་འཁོར་ལོས་སྒྱུར་བའི་རྒྱལ་པོ་མཐའ་བཞིར་རྣམ་པར་རྒྱལ་བ་ཆོས་དང་ལྡན་པ། ཆོས་ཀྱི་རྒྱལ་པོ་རིན་པོ་ཆེ་སྣ་བདུན་དང་ལྡན་པ་ལེགས་མཐོང་ཆེན་པོ་ཞེས་བྱ་བ་བྱུང་སྟེ། རྒྱལ་པོ་དེ་ལ་བུ་སྟོང་དུ་གཅིག་གིས་མ་ཚང་བ་ཞིག་ཡོད་དོ། །</p>
<p>རྒྱལ་པོ་དེའི་ཀུན་དུ་སྤྱོད་པ་ནི་བུ་བཙས་ཤིང་བཙས་པ་དག་ཕྱི་བཞིན་ཁྲིད་དེ་འཁྱམ་པར་བྱེད་དོ། །</p>
<p>བཙུན་མོ་རྣམས་ཀྱིས་བསམས་པ། རྒྱལ་པོ་འདིའི་ཀུན་དུ་སྤྱོད་པ་ནི་སྲས་བཙས་ཤིང་བཙས་པ་དག་ཕྱི་བཞིན་ཁྲིད་ནས་འཁྱམ་པར་མཛད་པས་བདག་ཅག་བུ་ཡོད་བཞིན་དུ་བུ་མེད་པ་དང་འདྲས། ད་ནི་ནང་ཁྲིམས་ཞིག་བཅའ་སྟེ། གལ་ཏེ་བདག་ཅག་ལས་འགའ་ཞིག་སེམས་ཅན་དང་ལྡན་པར་གྱུར་ན། དེས་རྒྱལ་པོ་ལ་གདས་པར་མི་བྱའོ་ཞེས་བཅས་སོ། །</p>
<p>ཇི་ཙམ་ན་བཙུན་མོ་གཞན་ཞིག་སེམས་ཅན་དང་ལྡན་པར་གྱུར་ནས། དེ་དེ་དག་གིས་ཕྱོགས་དབེན་པ་ཞིག་ཏུ་བཞག་སྟེ། དེ་ཟླ་བ་བརྒྱད་དམ་དགུ་འདས་པ་དང་ཁྱེའུ་གཟུགས་བཟང་བ། བལྟ་ན་སྡུག་པ། མཛེས་པ། པགས་པའི་མདོག་གསེར་འདྲ་བ་མགོ་གདུགས་ལྟ་བུ། ལག་པ་རིང་བ། འཕྲལ་བའི་དབྱེས་ཆེ་བ། སྨིན་མ་འཇར་བ་སྣའི་གཟངས་མཐོ་བ། ཡན་ལག་དང་ཉིང་ལག་ཐམས་ཅད་དང་ལྡན་པ་ཞིག་བཙས་སོ། །</p>
<p>ཇི་ཙམ་ན་ཆེན་པོར་གྱུར་པ་དང་བཙུན་མོ་དེ་དག་ཐམས་ཅད་ཁྱེའུ་དེ་ལ་བུའི་སྡུག་པ་སྐྱེས་སོ།། །</p>
<p>།འདུལ་བ་གཞི། བམ་པོ་ཉི་ཤུ་བདུན་པ། དེ་ནས་དུས་གཞན་ཞིག་ན་རྒྱལ་པོ་ལེགས་མཐོང་ཆེན་པོ་ཤར་གྱི་ལུས་འཕགས་ཀྱི་གླིང་ནས་རིན་པོ་ཆེ་སྣ་བདུན་གྱིས་སྣ་དྲངས་ཤིང་ཁམས་ཀྱི་རྒྱལ་ཕྲན་སྟོང་གིས་ཡོངས་སུ་བསྐོར་ཏེ་བུ་སྟོང་དུ་གཅིག་གིས་མ་ཚང་བས་ཟླ་བ་ཁམ་པ་ལྟ་བུར་བསྐོར་ནས། གཟི་བརྗིད་ཉི་མའི་འོད་ཟེར་སྟོང་བས་ལྷག་པར་སྤ་ཞིང་འོང་བ་གཞོན་ནུ་ཁང་བཟངས་ཀྱི་སྟེང་ན་འདུག་པ་དེས་མཐོང་ནས། དེས་མ་ལ་དྲིས་པ། ཡུམ་མཆི་བ་ཕ་བི་སུ་ལགས། བུ་ཁྱོད་ཀྱི་ཡབ་རྒྱལ་པོ་ལེགས་མཐོང་ཆེན་པོ་ཡིན་ནོ། །</p>
<p>ཡུམ་དེ་འདས་ན་བདག་རྒྱལ་པོར་འགྱུར་རམ། བུ་རྒྱལ་པོ་དེའི་སྲས་སྟོང་དུ་གཅིག་གིས་མ་ཚང་བ་ཞིག་ཡོད་པ་དེ་དག་ཐམས་ཅད་ཀྱི་ཕུ་བོ་གང་ཡིན་པ་དེ་དེ་འདས་ན་རྒྱལ་པོར་འགྱུར་ན་ཁྱོད་ནི་ཐམས་ཅད་ཀྱི་ནུ་བོ་ཡིན་ནོ། །</p>
<p>དེས་སྨྲས་པ། ཡུམ་གལ་ཏེ་དེ་འདས་ན་བདག་རྒྱལ་པོར་མི་འགྱུར་ན་གནང་བར་མཛོད་ཅིག་དང་། བདག་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་བགྱིའོ། །</p>
<p>བཙུན་མོ་དེ་དག་ཐམས་ཅད་ཀྱིས་སྨྲས་པ། བུ་ཁྱོད་ལ་བདག་ཅག་གིས་བུའི་སྡུག་པ་ཉམས་སུ་མྱོང་གིས་དེ་ལྟར་མ་བྱེད་ཅིག །ཡུམ་གདོན་མི་འཚལ་བར་རབ་ཏུ་འབྱུང་བར་བགྱིའོ། །</p>
<p>དེ་དག་གིས་དེ་གདོན་མི་ཟ་བར་གལ་གྱིས་འཆུ་བར་ཤེས་ནས་སྨྲས་པ། བུ་གལ་ཏེ་དེ་ལྟ་ན་དམ་ཞིག་བཅས་ནས་གནང་བར་བྱ་སྟེ། གང་ཡང་ཁྱོད་ཀྱིས་ཡོན་ཏན་གྱི་ཚོགས་ཅུང་ཟད་རྟོགས་ན་དེ་ཁྱོད་ཀྱིས་བདག་ཅག་ལ་སྨྲོས་ཤིག །དེ་བཞིན་དུ་བགྱིའོ། །</p>
<p>དེ་དེ་དག་གིས་གནང་ནས་དེས་མཐའ་གཅིག་ཏུ་སོང་སྟེ། མཁན་པོ་དང་སློབ་དཔོན་མེད་པར་བྱང་ཆུབ་ཀྱི་ཕྱོགས་སུམ་བཅུ་རྩ་བདུན་གྱི་ཆོས་བསྐྱེད་ནས་རང་བྱང་ཆུབ་མངོན་སུམ་དུ་བྱས་སོ། །</p>
<p>རང་སངས་རྒྱས་དེས་བསམས་པ། བདག་གིས་མ་དེ་རྣམས་ལ་ཁས་བླངས་པ་སྨྲ་དགོས་པས་སོང་ལ་སྔོན་གྱི་དམ་བཅས་པ་མཐར་དབྱུང་ངོ་སྙམ་ནས། བདག་ཉིད་ཆེན་པོ་དེ་དག་ནི་ངག་གིས་ཆོས་མི་སྟོན་གྱི་ལུས་ཀྱིས་ཡིན་པས་དེས་དེ་རྣམས་ཀྱི་མདུན་དུ་འབར་བ་དང་། གསལ་བ་དང་། ཆར་འབེབས་པ་དང་། གློག་འབྱིན་པ་དག་གི་ཆོ་འཕྲུལ་དག་བྱ་བར་བརྩམས་སོ། །</p>
<p>སོ་སོའི་སྐྱེ་བོ་ནི་རྫུ་འཕྲུལ་ལ་མྱུར་དུ་སེམས་གཏོད་པ་ཡིན་པས་དེ་དག་ཤིང་རྩ་བ་ནས་བཅད་པ་བཞིན་རྐང་པ་གཉིས་ལ་གཏུགས་ནས་སྨྲས་པ། འཕགས་པ་ཁྱོད་ཀྱིས་ཡོན་ཏན་གྱི་ཚོགས་འདི་ལྟ་བུ་རྟོགས་སམ། རྟོགས་སོ། །</p>
<p>འཕགས་པ་ཁྱོད་ནི་བསོད་སྙོམས་བཞེད་པ་ལགས་ལ། བདག་ཅག་ཀྱང་བསོད་ནམས་འཚལ་བ་ལགས་ན། ཁྱོད་འདི་ཉིད་དུ་སྐྱེད་མོས་ཚལ་དུ་བཞུགས་ཤིག་དང་། བདག་ཅག་གིས་རྒྱུན་དུ་བསོད་སྙོམས་དབུལ་བར་བགྱིའོ། །</p>
<p>རང་སངས་རྒྱས་དེས་ཁས་བླངས་ནས་དེ་དག་གིས་རང་སངས་རྒྱས་ལ་བསོད་སྙོམས་ཀྱིས་བཀུར་སྟིར་བྱ་བར་བརྩམས་སོ། །</p>
<p>རང་སངས་རྒྱས་དེས་བསམས་པ། བདག་གི་ལུས་རྣག་ཅན་འདིས་བྱ་བ་གང་ཡིན་པ་དེ་ནི་བྱས་ཀྱིས། མ་ལ་བདག་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་འཇུག་གོ་སྙམ་ནས། དེ་ནས་དེ་ངང་པའི་རྒྱལ་པོ་འདབ་མ་བརྐྱང་བ་ལྟར་སྟེང་གི་ནམ་མཁའ་ལ་མངོན་པར་འཕགས་ནས་འབར་བ་དང་། གསལ་བ་དང་། ཆར་འབེབས་པ་དང་། གློག་འབྱིན་པའི་ཆོ་འཕྲུལ་དག་ཀྱང་བསྟན་ནས་ཕུང་པོ་ལྷག་མ་མེད་པའི་མྱ་ངན་ལས་འདས་པ་ཞི་བའི་དབྱིངས་སུ་ཞུགས་སོ། །</p>
<p>དེ་ནས་དེ་དག་གིས་ཤིང་དྲི་ཞིམ་པོ་ཐམས་ཅད་སྤུངས་ཏེ། སྤུངས་ནས་བསྲེགས་ཏེ་མེའི་ཕུང་པོ་དེ་འོ་མས་བསད་ནས་རུས་པ་དེ་དག་གསེར་གྱི་བུམ་པའི་ནང་དུ་བཅུག་སྟེ། སྐྱེད་མོས་ཚལ་དེ་ཉིད་དུ་རུས་པའི་མཆོད་རྟེན་བརྩིགས་ཏེ་མགུལ་གདུབ་དང་། གདུ་བུ་རྒྱན་ཅན་དང་། གཞན་ཡང་རྒྱན་རྣམ་པ་སྣ་ཚོགས་ཀྱིས་བརྒྱན་ཅིང་གདུགས་དང་། རྒྱལ་མཚན་དང་། བ་དན་དག་བཙུགས་སོ། །</p>
<p>དེ་ནས་དུས་གཞན་ཞིག་ན་རྒྱལ་པོ་ལེགས་མཐོང་ཆེན་པོ་བཙུན་མོའི་འཁོར་གྱིས་བསྐོར་ནས་སོ་གའི་དུས་ལ་བབ་པ་ན་མེ་ཏོག་གི་ཤིང་རྣམས་ཁ་འབུས་ཤིང་ངང་པ་དང་། ཀྲུང་ཀྲུང་དང་། རྨ་བྱ་དང་། ནེ་ཙོ་དང་། རི་སྐེགས་དང་། བྱ་ཀོ་ཀི་ལ་དང་། ཤང་ཤང་དེའུ་སྐད་འབྱིན་པའི་ཚལ་གསེབ་ཏུ་སྐྱེད་མོས་ཚལ་གྱི་གཞིར་སོང་ནས། དེ་སྐྱེད་མོས་ཚལ་ན་འཁྱམ་པ་ལས་དགྲ་བཅོམ་པའི་མཆོད་རྟེན་དེ་མཐོང་ངོ་། །</p>
<p>དེ་ནས་སྐྱེད་མོས་ཚལ་སྲུང་བའི་མི་ལ་སྨྲས་པ། ཀྭའི་ནང་རྗེ་འདི་ཅི་ཡིན། དེས་སྨྲས་པ། ལྷ་བདག་གིས་ནི་མ་འཚལ་ཏེ། འོན་ཀྱང་འདིའི་དོན་ནི་བཙུན་མོས་འཚལ་ཏོ། །</p>
<p>དེ་ནས་དེས་བཙུན་མོའི་འཁོར་རྣམས་ལ་སྨྲས་པ་དང་། དེ་དག་གིས་རྐང་པ་གཉིས་ལ་གཏུགས་ཏེ་སྨྲས་པ། ལྷ་མི་འཇིགས་པ་སྩལ་དུ་གསོལ། དེས་སྨྲས་པ། དེ་བཞིན་དུ་སྦྱིན་ནོ། །</p>
<p>དེ་དག་གིས་སྐབས་དེ་རྒྱས་པར་སྨྲས་པ་དང་། རྒྱལ་པོས་སྨྲས་པ། ཁྱེད་ཅག་གིས་བུ་རྒྱལ་སྲིད་ལ་མངོན་པར་དགའ་ན་དེ་ཁོ་བོ་ལ་མ་གསོལ་བ་བཟང་པོ་མ་ཡིན་བ་ཞིག་བྱས་སོ། །</p>
<p>གལ་ཏེ་གསོལ་བར་གྱུར་པ་དང་ཁོ་བོ་དེ་ཁོ་ན་ལ་རྒྱལ་སྲིད་ལ་དབང་བསྐུར་བས་དབང་བསྐུར་བར་འགྱུར་བ་ཞིག །འོན་ཀྱང་ངས་བདག་ཉིད་ཆེན་པོ་དེ་མྱ་ངན་ལས་འདས་པར་གྱུར་ཀྱང་གདུགས་དང་། ཅོད་པན་དང་། ཐོར་ཚུགས་གདགས་སོ་ཞེས་དེ་ནས་དེས་བུ་ལ་བྱམས་པས་རང་སངས་རྒྱས་ཀྱི་མཆོད་རྟེན་དེ་ལ་གདུགས་དང་། ཅོད་པན་དང་། ཐོར་ཚུགས་རྣམས་བཏགས་སོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་རྒྱལ་པོ་ཆེན་པོ་ལེགས་མཐོང་གང་ཡིན་པ་དེ་ནི་ང་ཉིད་ཡིན་ནོ། །</p>
<p>གང་ཡང་ངས་དེ་ན་བུ་ལ་བྱམས་པས་རང་སངས་རྒྱས་ཀྱི་མཆོད་རྟེན་དེ་ལ་གདུགས་དང་། ཅོད་པན་དང་། ཐོར་ཚུགས་བཏགས་ཏེ། ལས་དེའི་རྣམ་པར་སྨིན་པས་ངས་འཁོར་ལོས་སྒྱུར་བའི་རྒྱལ་པོ་ཉིས་སྟོང་ལྔ་བརྒྱ་བྱས་སོ། །</p>
<p>ལས་དེ་ཁོ་ནའི་ལྷག་མས་ད་ལྟར་ང་མངོན་པར་རྫོགས་པར་བྱང་ཆུབ་པ་ན་ལྷ་དང་མི་རྣམས་ཀྱིས་རྩིབས་བརྒྱ་དང་ལྡན་པའི་གདུགས་ཉིས་སྟོང་ལྔ་བརྒྱ་དབུའི་གཙུག་གི་སྟེང་དུ་བཟུང་བར་གྱུར་ཏོ། །</p>
<p>གལ་ཏེ་ངས་ཡོན་ཏན་གྱི་ཚོགས་འདི་ལྟ་བུ་རྟོགས་པར་མ་གྱུར་ན་གཞན་དུ་ཡང་ངས་འཁོར་ལོས་སྒྱུར་བའི་རྒྱལ་པོ་ཉིས་སྟོང་ལྔ་བརྒྱ་བྱེད་པར་འགྱུར་རོ། །</p>
<p>དེ་ལྟ་བས་ན་ངའི་བསོད་ནམས་ཀྱི་རྣམ་པར་སྨིན་པ་ཅན་གང་ཡིན་པ་དེ་ངས་ཉན་ཐོས་རྣམས་ཀྱི་ལོངས་སྤྱོད་དུ་རྣམ་པར་སྨིན་པར་བསྔོས་ཏེ། གལ་ཏེ་མུ་ཏིག་བྲེ་གང་གིས་འབྲས་བྲེ་གང་ཁུགས་ཀྱང་འོན་ཀྱང་ངའི་ཉན་ཐོས་རྣམས་ནི་བསོད་སྙོམས་ཀྱིས་ཕོངས་པར་མི་འགྱུར་རོ། །</p>
<p>དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས་བརྩལ་བར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ་ཞེས་བྱ་བའི་བར་གོང་མ་བཞིན་དུའོ། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་ཡི་རངས་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །</p>
<p>།ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲས་གྲུ་ཟམ་འཛུགས་སུ་བཅུག་པ་དང་། ཡངས་པ་ཅན་གྱི་ལིཙྪ་བཱི་རྣམས་ཀྱིས་ཀྱང་དེ་བཞིན་དུ་བཅོམ་ལྡན་འདས་ཀྱི་ཕྱིར་གྲུ་ཟམ་བཙུགས་སོ། །</p>
<p>ཀླུ་རྣམས་ཀྱིས་བསམས་པ། བདག་ཅག་ཀླུ་རྣམས་ནི་རྣམ་པར་ལྟུང་བའི་ལུས་ཅན་ཡིན་པས་མ་ལ་བདག་ཅག་གིས་གདེངས་ཀའི་ཟམ་པས་བཅོམ་ལྡན་འདས་ཆུ་བོ་གང་གཱ་བསྒྲལ་བར་བྱའོ་སྙམ་ནས་དེ་རྣམས་ཀྱིས་གདེངས་ཀའི་ཟམ་པ་བཙུགས་སོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱེད་ཅག་ལས་གང་ཞིག་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲའི་གྲུ་ཟམ་ལས་ཆུ་བོ་གང་གཱ་རྒལ་བར་སྤྲོ་བ་དེ་ནི་དེ་ལས་རྒོལ་ཅིག །གང་ཞིག་ཡངས་པ་ཅན་གྱི་ལིཙྪ་བཱི་རྣམས་ཀྱིས་གྲུ་ཟམ་བཙུགས་པ་ལས་སྤྲོ་བ་གང་ཡིན་པ་དེ་ཡང་དེ་ལས་རྒོལ་ཅིག །ང་ཡང་དགེ་སློང་ཀུན་དགའ་བོ་དང་ཐབས་ཅིག་ཀླུ་རྣམས་ཀྱི་གདེངས་ཀའི་ཟམ་པ་ལས་ཆུ་བོ་གང་གཱ་བརྒལ་བར་བྱའོ། །</p>
<p>དེ་ན་ཁ་ཅིག་ནི་ལུས་འཕགས་མའི་བུ་ཡུལ་མ་ག་དྷཱའི་རྒྱལ་པོ་མ་སྐྱེས་དགྲའི་གྲུ་ཟམ་ལས་རྒལ་ཏོ། །</p>
<p>ཁ་ཅིག་ནི་ཡངས་པ་ཅན་གྱི་ལིཙྪ་བཱི་རྣམས་ཀྱི་གྲུ་ཟམ་ལས་རྒལ་ཏོ། །</p>
<p>བཅོམ་ལྡན་འདས་ཀྱིས་ཀྱང་ཚེ་དང་ལྡན་པ་ཀུན་དགའ་བོ་དང་ཐབས་ཅིག་ཏུ་ཀླུ་རྣམས་ཀྱི་གདེངས་ཀའི་ཟམ་པ་ལས་རྒལ་ཏོ། །</p>
<p>དེ་ནས་དགེ་བསྙེན་ཞིག་གིས་དེའི་ཚེ་ཚིགས་སུ་བཅད་དེ་སྨྲས་པ། ཁ་ཅིག་ཟམ་པ་བཙུགས་ནས་ཆུ་བྲན་བོར་ཏེ་རྒྱ་མཚོ་རྒལ། །</p>
<p>སྐྱེ་བོ་རྣམས་ནི་གཟིངས་འཆའ་མཁས་པའི་སྐྱེ་བོ་རྣམས་ཆུ་རྒལ། །</p>
<p>སངས་རྒྱས་བཅོམ་ལྡན་བྲམ་ཟེ་རྒལ་བར་གྱུར་ནས་སྐམ་ལ་བཞུགས། །</p>
<p>དགེ་སློང་དག་འདིར་ཁྲུས་བྱེད་ཉན་ཐོས་རྣམས་ནི་གཟིངས་འཆའོ། །</p>
<p>གལ་ཏེ་ཀུན་ན་ཆུ་ཡོད་ན། །</p>
<p>ཁྲོན་པའི་ཆུས་ནི་ཅི་ཞིག་བྱ། །</p>
<p>སྲེད་པའི་རྩ་བ་བཅད་ནས་ནི། །</p>
<p>སུ་ཞིག་སྤྱོད་པ་ཚོལ་བར་བྱེད། །</p>
<p>བཅོམ་ལྡན་འདས་ཀྱིས་ས་ཕྱོགས་གཞན་ཞིག་ན་མཐོ་ཞིང་མཐོ་བའི་ས་ཕྱོགས་ཞིག་གཟིགས་སོ། །</p>
<p>གཟིགས་ནས་ཀྱང་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་རྒྱལ་པོ་སྒྲ་ཆེན་འཛིན་གྱི་ལྷའི་མཆོད་སྡོང་སྲིད་དུ་འདོམ་སྟོང་ཡོད་ལ་སྦོམས་སུ་འདོམ་དྲུག་བཅུ་ཡོད་པ། ཐམས་ཅད་གསེར་ལས་བྱས་པ། རིན་པོ་ཆེ་སྣ་ཚོགས་ཀྱིས་སྤྲས་པ་ཞིག་ཡོད་དེ། སྦྱིན་པ་དག་བྱིན། བསོད་ནམས་དག་བྱས་ནས་ཆུ་བོ་གང་གཱའི་ནང་དུ་བོར་བ་གང་ཡིན་པ་དེ་ལྟ་བར་འདོད་དམ། བཅོམ་ལྡན་འདས་དེ་ལྟ་བའི་དུས་ལ་བབ་ལགས་སོ། །</p>
<p>བདེ་བར་གཤེགས་པ་དེའི་ཚོད་ལ་བབ་ལགས་ཏེ། བཅོམ་ལྡན་འདས་ཀྱིས་གང་མཆོད་སྡོང་དེ་བསྒྲེང་ན་དགེ་སློང་རྣམས་ལྟ་བར་འགྱུར་ལགས་སོ། །</p>
<p>དེ་ནས་བཅོམ་ལྡན་འདས་ཀྱིས་འཁོར་ལོ་དང་བཀྲ་ཤིས་དང་། གཡུང་དྲུང་འཁྱིལ་པ་དང་། དྲ་བས་འབྲེལ་པ། བསོད་ནམས་བརྒྱ་ཕྲག་དུ་མས་བསྐྱེད་པ། འཇིགས་པ་རྣམས་དབུགས་འབྱིན་པར་མཛད་པའི་ཕྱག་གིས་ས་ལ་རེག་པར་མཛད་པ་དང་། ཀླུ་རྣམས་ཀྱིས་བསམས་པ། བཅོམ་ལྡན་འདས་ཅིའི་ཕྱིར་ས་ལ་རེག་པར་མཛད་སྙམ་ན། མཆོད་སྡོང་གཟིགས་པར་བཞེད་པར་མཐོང་ངོ་། །</p>
<p>དེ་ནས་དེ་དག་གིས་བསྒྲེང་བ་དང་། དགེ་སློང་རྣམས་ཀྱིས་མཆོད་སྡོང་བལྟ་བར་བརྩམས་སོ། །</p>
<p>ཚེ་དང་ལྡན་པ་ལེགས་ལྡན་ནི་འདོད་པ་ཆུང་བ་ཡིན་པས་མཐའ་གཅིག་ཏུ་སོང་ནས་ཕྱག་དར་ཁྲོད་པ་དག་འཚེམ་མོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་མཆོད་སྡོང་ནུབ་པར་འགྱུར་གྱིས་རྟགས་ཟུང་ཤིག་ཅེས་པ་ལས་དེ་ནུབ་པར་གྱུར་ཏོ། །</p>
<p>སངས་རྒྱས་བཅོམ་ལྡན་འདས་ལ་དགེ་སློང་རྣམས་ཀྱིས་ཞུས་པ། བཙུན་པ་དགེ་སློང་རྣམས་མཆོད་སྡོང་ལ་ལྟ་བར་བགྱིད་ན། ཚེ་དང་ལྡན་པ་ལེགས་ལྡན་ནི་འདོད་པ་ཆུང་བས་མཐའ་གཅིག་ཏུ་མཆིས་ནས་ཕྱག་དར་ཁྲོད་པ་འཚེམ་པ་ལ་གཟིགས། ཅི་ལགས་རེ་ཞིག་འདོད་ཆགས་དང་བྲལ་བའི་སླད་དུའམ། འོན་ཏེ་སྔོན་བསྟེན་པའི་སླད་དུ་ལགས། གལ་ཏེ་རེ་ཞིག་འདོད་ཆགས་དང་བྲལ་བའི་སླད་དུ་ལགས་ན་ནི་གཞན་ཡང་འདོད་ཆགས་དང་བྲལ་བ་ཞིག་མཆིས་ལགས་སོ། །</p>
<p>འོན་ཏེ་སྔོན་བསྟེན་པའི་སླད་དུ་ལགས་ན་ནི། འདིས་གང་དུ་བསྟེན་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདོད་ཆགས་དང་བྲལ་བའི་ཕྱིར་ཡང་ཡིན་ལ་སྔོན་ཡང་བསྟེན་པའི་ཕྱིར་ཡང་ཡིན་ནོ། །</p>
<p>འདིས་སྔོན་གང་དུ་བསྟེན་ལགས། དགེ་སློང་དག་སྔོན་བྱུང་བ་རྒྱལ་པོ་རབ་སྒྲོགས་ཞེས་བྱ་བ་ཞིག་བྱུང་སྟེ། དེ་ལྷའི་དབང་པོ་བརྒྱ་བྱིན་དང་གྲོགས་པོར་གྱུར་ཏོ། །</p>
<p>དེ་བུ་འདོད་ཀྱང་བུ་མེད་ནས་ལག་པ་ལ་འགྲམ་པ་གཏད་དེ་སེམས་ཁོང་དུ་ཆུད་ཅིང་འདུག་སྟེ་ནོར་རྫས་མང་པོ་ཞིག་བསགས་ན་བདག་ལ་བུ་མེད་པས་བདག་ཤིན་རྒྱལ་པོའི་གདུང་རྒྱུད་ཆད་པར་འགྱུར་རོ་སྙམ་མོ། །</p>
<p>དེ་ནས་བརྒྱ་བྱིན་གྱིས་མཐོང་ནས་དྲིས་པ། གྲོགས་པོ་ཁྱོད་ཅིའི་ཕྱིར་ལག་པ་ལ་འགྲམ་པ་གཏད་ནས་སེམས་ཁོང་དུ་ཆུད་ཅིང་འདུག །དེས་སྨྲས་པ། ཀཽ་ཤི་ཀ་ནོར་རྫས་འདི་སྙེད་ཅིག་བསགས་ན་བདག་ལ་བུ་མེད་པས་བདག་ཤི་ནས་རྒྱལ་པོ་གདུང་རྒྱུད་ཆད་པར་འགྱུར་བས་སོ། །</p>
<p>བརྒྱ་བྱིན་གྱིས་སྨྲས་པ། གྲོགས་པོ་ཁྱོད་སེམས་ཁོང་དུ་ཆུད་པར་མ་བྱེད་ཅིག །གལ་ཏེ་ལྷའི་བུ་འགའ་ཞིག་འཆི་འཕོའི་ཆོས་བྱུང་བར་གྱུར་ན། དེ་ཁྱོད་ཀྱི་བུར་བསྐོ་བར་བྱའོ། །</p>
<p>ཆོས་ཉིད་ཀྱིས་ལྷའི་བུ་འཆི་འཕོའི་ཆོས་འབྱུང་བ་ལ་ནི་སྔ་ལྟས་ལྔ་འབྱུང་བར་འགྱུར་ཏེ། གོས་མ་རྙིངས་པ་རྣམས་རྙིངས་པར་འགྱུར་བ་དང་། མེ་ཏོག་གི་ཕྲེང་བ་མ་རྙིངས་པ་རྣམས་རྙིངས་པར་འགྱུར་བ་དང་། ལུས་ལས་དྲི་མི་ཞིམ་པ་འབྱུང་བ་དང་། མཆན་ཁུང་ནས་རྔུལ་འཛག་པ་དང་། རང་གི་སྟན་ལ་མི་དགའ་བར་འགྱུར་བའོ། །</p>
<p>ཇི་ཙམ་ན་ལྷའི་བུ་ཞིག་ལ་སྔ་ལྟས་ལྔ་བྱུང་བར་གྱུར་ནས་དེ་ལ་ལྷའི་དབང་པོ་བརྒྱ་བྱིན་གྱིས་སྨྲས་པ། གྲོགས་པོ་རྒྱལ་པོ་རབ་སྒྲོགས་ཀྱི་བཙུན་མོ་དམ་པའི་མངལ་དུ་ཉིང་མཚམས་སྦྱོར་ཅིག །དེས་སྨྲས་པ། ཀཽ་ཤི་ཀ་དེ་ནི་བག་མེད་པའི་གནས་ཡིན་ཏེ། ཀཽ་ཤི་ཀ་རྒྱལ་པོ་རྣམས་ནི་ཉེས་པ་མང་པོ་བྱེད་པ་ཡིན་པས་ཆོས་མ་ཡིན་པས་རྒྱལ་སྲིད་བྱས་ནས་སེམས་ཅན་དམྱལ་བར་གཞོལ་བར་གྱུར་ན་མི་རུང་ངོ་། །</p>
<p>བརྒྱ་བྱིན་གྱིས་སྨྲས་པ། གྲོགས་པོ་ཁྱོད་ལ་ངས་དྲན་པར་བྱའོ། །</p>
<p>ཀཽ་ཤི་ཀ་ལྷ་རྣམས་ནི་དགའ་བ་མང་པོས་བག་མེད་པ་ཡིན་ནོ། །</p>
<p>གྲོགས་པོ་དེ་ནི་བདེན་ན་འོན་ཀྱང་ཁོ་བོས་ཁྱོད་ལ་དྲན་པར་བྱའོ། །</p>
<p>དེས་རྒྱལ་པོ་རབ་སྒྲོགས་ཀྱི་བཙུན་མོ་དམ་པའི་མངལ་དུ་ཉིང་མཚམས་སྦྱར་ཏོ། །</p>
<p>གང་གི་ཉི་མ་ཁོ་ན་ལ་ཉིང་མཚམས་བླངས་པ་དེའི་ཉི་མ་ཁོ་ན་ལ་སྐྱེ་བོའི་ཚོགས་ཆེན་པོས་སྒྲ་ཕྱུང་བར་གྱུར་ཏོ། །</p>
<p>དེ་ཟླ་བ་བརྒྱད་དམ་དགུ་འདས་ནས་ཁྱེའུ་ཞིག་བཙས་ཏེ་ཞེས་བྱ་བ་ནས། སྣའི་གཟངས་མཐོ་བ་ཞེས་བྱ་བའི་བར་གོང་མ་བཞིན་ནོ། །</p>
<p>དེའི་ཉེ་དུ་དག་འདུས་ཤིང་ཚོགས་ནས་མིང་འདོགས་པར་བྱེད་དེ། ཁྱེའུའི་མིང་ཅིར་གདགས། གཉེན་རྣམས་ཀྱིས་སྨྲས་པ། གང་གི་ཉི་མ་ཁོ་ན་ལ་ཁྱེའུ་འདི་མའི་མངལ་དུ་ཞུགས་པ་དེའི་ཉི་མ་ཁོ་ན་ལ་སྐྱེ་བོའི་ཚོགས་ཆེན་པོས་སྒྲ་ཕྱུང་བར་གྱུར་པས། དེ་བས་ན་ཁྱེའུའི་མིང་སྒྲ་ཆེན་ཞེས་བྱ་བར་གདགས་སོ་ཞེས་དེའི་མིང་སྒྲ་ཆེན་ཞེས་བྱ་བར་བཏགས་ཏེ། ཁྱེའུ་སྒྲ་ཆེན་མ་མ་བརྒྱད་ལ་རྗེས་སུ་གཏད་ནས་ཞེས་བྱ་བ་ནས་བརྟག་པ་བརྒྱད་དང་། དབྱེ་བ་དང་། ཀློག་པ་ལ་མཁས་ཤིང་བཤེས་གཉེན་ཅན་དུ་གྱུར་ཏོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་རྒྱལ་རིགས་སྤྱི་བོ་ནས་དབང་བསྐུར་ཅིང་ཡུལ་གྱི་དབང་ཕྱུག་དང་མཐུ་དང་། བརྩོན་འགྲུས་ཐོབ་པ། སའི་དཀྱིལ་འཁོར་ཆེན་པོ་མངོན་པར་ཟིལ་གྱིས་མནན་ནས་གནས་པ་རྣམས་ཀྱི་བཟོའི་གནས་དང་ལས་ཀྱི་གནས་ཐ་དད་པ་གང་ཡིན་པ་འདི་ལྟ་སྟེ། གླང་པོ་ཆེའི་གཉར་ཞོན་པ་དང་། རྟ་ལ་ཞོན་པ་དང་། ཤིང་རྟའི་ཐབས་དང་། རལ་གྲིའི་ཐབས་དང་། མདའ་གཞུ་དང་། ཕྱིར་བསྣུར་བ་དང་། མདུན་དུ་བསྣུར་བ་དང་། ལྕགས་ཀྱུས་སྒྱུར་ཐབས་དང་། ཞགས་པས་གདབ་པ་དང་། མདའ་བོ་ཆེ་འཕེན་པ་དང་། དབྱུག་པས་རྡེག་པ་དང་། འཛིན་སྟངས་དང་། གོམ་སྟངས་དང་། གཅོད་པ་དང་། དྲལ་བ་དང་། དབུག་པ་དང་། རྒྱང་ནས་ཕོག་པ་དང་། སྒྲ་གྲག་པར་ཕོག་པ་དང་། གནད་དུ་ཕོག་པ་དང་། མི་འཆོར་བར་ཕོག་པ་དང་། ཚབས་ཆེ་བ་དག་སྟེ། གནས་ལྔ་པོ་དེ་རྣམས་ལ་ཤིན་ཏུ་བྱང་བར་གྱུར་ཏོ། །</p>
<p>ཆོས་ཉིད་ཀྱིས་རེ་ཞིག་ཕ་ཇི་ཙམ་གསོན་གྱི་བར་དུ་བུའི་མིང་མི་གྲག་པ་ཡིན་ནོ། །</p>
<p>དུས་གཞན་ཞིག་ན་རྒྱལ་པོ་རབ་སྒྲོགས་ཤི་ནས་སྒྲ་ཆེན་རྒྱལ་སྲིད་ལ་བཞག་པ་དང་། དེས་ཐ་གི་ཙམ་ཞིག་ཆོས་བཞིན་གྱིས་རྒྱལ་སྲིད་བྱེད་དུ་བཅུག་ནས། དེ་ནས་ཆོས་བཞིན་མ་ཡིན་པས་རྒྱལ་སྲིད་བྱེད་དུ་བཅུག་པར་གྱུར་ཏོ། །</p>
<p>དེ་ནས་བརྒྱ་བྱིན་གྱིས་སྨྲས་པ། གྲོགས་པོ་ཁོ་བོས་ཁྱོད་རྒྱལ་པོ་རབ་སྒྲོགས་ཀྱི་བུར་བསྐོས་ཏེ་ཆོས་བཞིན་མ་ཡིན་པས་རྒྱལ་སྲིད་མ་བྱེད་ཅིག །སེམས་ཅན་དམྱལ་བར་གཞོལ་བར་གྱུར་ཏ་རེ་ཞེས་མ་བསྒོའམ། དེས་ཐ་གི་ཙམ་ཞིག་ཆོས་བཞིན་གྱིས་རྒྱལ་སྲིད་བྱེད་དུ་བཅུག་ནས་སླར་ཡང་ཆོས་བཞིན་མ་ཡིན་པས་རྒྱལ་སྲིད་བྱེད་དུ་བཅུག་པར་གྱུར་ཏོ། །</p>
<p>ལན་གཉིས་སུ་ཡང་བརྒྱ་བྱིན་གྱིས་སྨྲས་པ། གྲོགས་པོ་ཁོ་བོས་ཁྱོད་རྒྱལ་པོ་རབ་སྒྲོགས་ཀྱི་བུར་བསྐོས་ཏེ་ཆོས་བཞིན་མ་ཡིན་པས་རྒྱལ་སྲིད་མ་བྱེད་ཅིག །སེམས་ཅན་དམྱལ་བར་གཞོལ་བར་གྱུར་ཏ་རེ་ཞེས་མ་བསྒོའམ། དེས་སྨྲས་པ། ཀཽ་ཤི་ཀ་བདག་ཅག་རྒྱལ་པོ་རྣམས་ནི་དགའ་བ་མང་པོས་བག་མེད་པས་སྐད་ཅིག་ཏུ་བརྗེད་པར་འགྱུར་གྱིས། བདག་ལ་ཁྱོད་ཀྱིས་མཚན་མ་ཞིག་ཞོག་ཤིག་དང་། བདག་གིས་མཐོང་ནས་ངེས་པར་སྦྱིན་པ་དག་སྦྱིན། བསོད་ནམས་དག་བགྱིའོ། །</p>
<p>དེ་ནས་ལྷའི་དབང་པོ་བརྒྱ་བྱིན་གྱིས་ལྷའི་བུ་ལས་ཐམས་ཅད་པ་ལ་བསྒོ་བ། ལས་ཐམས་ཅད་པ་སོང་ལ་ཁྱོད་ཀྱིས་རྒྱལ་པོ་སྒྲ་ཆེན་གྱི་གནས་སུ་ལྷའི་འཁོར་གྱི་ཁྱམས་དང་། ལྷའི་མཆོད་སྡོང་སྲིད་དུ་འདོམ་སྟོང་ཡོད་ལ། སྦོམས་སུ་འདོམ་དྲུག་བཅུ་ཡོད་པ། ཐམས་ཅད་གསེར་ལས་བྱས་ཤིང་རིན་པོ་ཆེ་སྣ་ཚོགས་ཀྱིས་སྤྲས་པ་ཞིག་སྤྲུལ་ཅིག །དེ་ནས་ལྷའི་བུ་ལས་ཐམས་ཅད་པས་རྒྱལ་པོ་སྒྲ་ཆེན་གྱི་གནས་སུ་ལྷའི་འཁོར་གྱི་ཁྱམས་དང་། ལྷའི་མཆོད་སྡོང་སྲིད་དུ་འདོམ་སྟོང་ཡོད་པ། སྦོམས་སུ་འདོམ་དྲུག་བཅུ་ཡོད་པ། ཐམས་ཅད་གསེར་ལས་བྱས་པ། རིན་པོ་ཆེ་སྣ་ཚོགས་ཀྱིས་སྤྲས་པ་ཞིག་སྤྲུལ་ཏོ། །</p>
<p>དེ་ནས་རྒྱལ་པོ་སྒྲ་ཆེན་གྱིས་མཆོད་སྦྱིན་གྱི་ཁང་པ་རྩིག་ཏུ་བཅུག་ནས་རང་གི་ཞང་པོ་མྱ་ངན་མེད་ཅེས་བྱ་བ་མཆོད་སྡོང་གི་ཞལ་ཏ་བར་བཞག་གོ། །</p>
<p>དེ་ནས་མཆོད་སྡོང་ལ་འཛམ་བུའི་གླིང་ན་གནས་པའི་མི་ཐམས་ཅད་ལྟ་བར་སྤྲོ་བས་ལྷགས་ནས་ཟས་ཟོས་ཤིང་མཆོད་སྡོང་ལྟ་བས་རང་གི་ལས་སྒྲུབ་པར་མི་བྱེད་དོ། །</p>
<p>དེ་ནས་ཞིང་ལས་ཀྱི་མཐའ་རྣམས་བར་ཆད་བྱས་པས་རྒྱལ་པོའི་དཔྱ་ཐང་བཞིན་མི་འདུ་བར་གྱུར་ཏོ། །</p>
<p>བློན་པོ་རྣམས་ཀྱིས་དཔྱ་ཉུང་ངུ་ཕུལ་བ་དང་རྒྱལ་པོ་སྒྲ་ཆེན་གྱིས་སྨྲས་པ། ཤེས་ལྡན་དག་ཅིའི་ཕྱིར་དཔྱ་ཉུང་ཟད་གཅིག་འབུལ། ལྷ་འཛམ་བུའི་གླིང་ན་གནས་པའི་སྐྱེ་བོའི་ཚོགས་མཆིས་ནས་འཚལ་མ་འཚལ་ཅིང་མཆོད་སྡོང་ལ་ལྟ་ཞིང་མཆིས་ཏེ་རང་གི་ལས་སྒྲུབ་པར་མི་བྱེད་པས་ཞིང་ལས་ཀྱི་མཐའ་རྣམས་ཀྱི་བར་ཆད་བགྱིས་པས་དཔྱ་ཐང་བཞིན་མི་འདུ་ལགས་སོ། །</p>
<p>རྒྱལ་པོས་སྨྲས་པ། མཆོད་སྦྱིན་གྱི་ཁང་པ་དྲོལ་ཅིག །དེ་རྣམས་ཀྱིས་དེ་དྲལ་ན་ཡང་དེ་བཞིན་དུ་སྐྱེ་བོའི་ཚོགས་དེ་རང་རང་གི་རྒྱགས་བླངས་ནས་ཟ་ཞིང་མཆོད་སྡོང་ལ་རྟོག་ཅིང་འདུག་སྟེ། རང་རང་གི་ལས་སྒྲུབ་པར་མི་བྱེད་པས་ཞིང་ལས་ཀྱི་མཐའ་རྣམས་ཀྱི་བར་ཆད་བྱས་པས་དེ་བཞིན་རྒྱལ་པོའི་དཔྱ་ཐང་བཞིན་མི་འདུ་བར་གྱུར་ཏོ། །</p>
<p>རྒྱལ་པོས་དྲིས་པ། ཤེས་ལྡན་དག་མཆོད་སྦྱིན་གྱི་ཁང་པ་དྲལ་ན་ཅིའི་ཕྱིར་ད་དུང་དཔྱ་ཉུང་བར་གྱུར། བློན་པོ་རྣམས་ཀྱིས་སྨྲས་པ། ལྷ་སྐྱེ་བོའི་ཚོགས་རང་རང་གི་རྒྱགས་བླངས་ནས་འཚལ་ཞིང་མཆོད་སྡོང་ལ་རྟོག་ཅིང་མཆིས་ཏེ་རང་གི་ལས་སྒྲུབ་པར་མི་བགྱིད་པས། ཞིང་ལས་ཀྱི་མཐའ་རྣམས་ཀྱི་བར་ཆད་བགྱིས་པས་དེས་ན་དཔྱ་ཉུང་བར་གྱུར་ཏོ། །</p>
<p>དེ་ནས་རྒྱལ་པོ་སྒྲ་ཆེན་གྱིས་སྦྱིན་པ་དག་སྦྱིན། བསོད་ནམས་དག་བྱས་ནས་མཆོད་སྡོང་ཆུ་བོ་གང་གཱའི་ནང་དུ་བོར་རོ། །</p>
<p>དགེ་སློང་དག་ཇི་སྙམ་དུ་སེམས། རྒྱལ་པོ་རབ་སྒྲོགས་ཀྱི་ཞང་པོ་མྱ་ངན་མེད་ཅེས་བྱ་བ་གང་ཡིན་པ་དེ་ནི་དགེ་སློང་ལེགས་ལྡན་འདི་ཉིད་ཡིན་ཏེ། འདིས་སྔོན་འདི་བསྟེན་ཏོ། །</p>
<p>བཙུན་པ་མཆོད་སྡོང་འདི་གང་དུ་ཞིག་པར་འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་མ་འོངས་པ་ན་མི་རྣམས་ཀྱིས་ཚེ་ལོ་བརྒྱད་ཁྲི་ཐུབ་པར་འགྱུར་ཏེ། མི་ཚེ་ལོ་བརྒྱད་ཁྲི་པ་རྣམས་ཀྱི་རྒྱལ་པོ་དུང་ཞེས་བྱ་བ་ཡང་དག་པར་སྡོམ་པ། འཁོར་ལོས་སྒྱུར་བ་མཐའ་བཞིར་རྣམ་པར་རྒྱལ་བ། ཆོས་དང་ལྡན་པ་ཆོས་ཀྱི་རྒྱལ་པོ་རིན་པོ་ཆེ་སྣ་བདུན་དང་ལྡན་པ་ཞིག་འབྱུང་བར་འགྱུར་རོ། །</p>
<p>དེའི་རིན་པོ་ཆེ་སྣ་བདུན་ནི་འདི་ལྟ་བུ་དག་འབྱུང་བར་འགྱུར་ཏེ། འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་ནི་བློན་པོ་རིན་པོ་ཆེ་ཉིད་དོ། །</p>
<p>དེ་ལ་བུ་དཔའ་བ། རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པར་བྱེད་པ་སྟོང་ཡང་ཚང་བར་འབྱུང་བར་འགྱུར་ཏེ། དེ་རྒྱ་མཚོ་ལ་ཐུག་པའི་ས་ཆེན་པོ་མ་ལུས་པར་གནོད་པར་སྡོ་བ་མེད་ཅིང་འཚེ་བ་མེད་པ་འདི་ཉིད་ཆད་པ་མེད་ཅིང་མཚོན་གྱིས་བདའ་བ་མེད་ལ། ཆོས་དང་མཐུན་ཞིང་སྙོམས་པས་ལེགས་པར་ཕབ་སྟེ་གནས་པར་འགྱུར་རོ། །</p>
<p>རྒྱལ་པོ་དུང་གི་མདུན་ན་འདོན་བྲམ་ཟེ་ཚངས་པའི་ཚེ་ཞེས་བྱ་བ་ཞིག་འབྱུང་སྟེ། དེའི་ཆུང་མ་ནི་ཚངས་ལྡན་མ་ཞེས་བྱ་བ་ཞིག་འབྱུང་ངོ་། །</p>
<p>དེ་བྱམས་པ་ཚད་མེད་པའི་ཡན་ལག་གིས་རྒྱས་པར་བྱས་པས་བུ་བྱམས་པ་ཞེས་བྱ་བ་ཞིག་བཙའ་བར་འགྱུར་རོ། །</p>
<p>བྲམ་ཟེ་ཚངས་པའི་ཚེ་བྲམ་ཟེའི་ཁྱེའུ་བརྒྱད་ཁྲི་ལ་བྲམ་ཟེ་རྣམས་ཀྱི་གསང་ཚིག་ཀློག་ཏུ་འཇུག་གོ། །</p>
<p>དེས་བྲམ་ཟེའི་ཁྱེའུ་དེ་རྣམས་བྱམས་པ་ལ་གཏད་ནས་བྲམ་ཟེའི་ཁྱེའུ་བྱམས་པས་བྲམ་ཟེའི་ཁྱེའུ་བརྒྱད་ཁྲི་པོ་རྣམས་བྲམ་ཟེ་རྣམས་ཀྱི་གསང་ཚིག་ཀློག་ཏུ་འཇུག་གོ། །</p>
<p>དེ་ནས་རྒྱལ་པོ་ཆེན་པོ་བཞི་པོ་རྣམས་ཀྱིས་གཏེར་ཆེན་པོ་བཞི་པོ། ཀ་ལིང་ཀ་ནས་དམར་སེར་ཏེ། །</p>
<p>མི་ཐི་ལ་ནས་སྐྱ་བོ་ཡི། །</p>
<p>ས་འཛིན་ནས་ནི་ཨེ་ལའི་འདབ། །</p>
<p>བཱ་རཱ་ཎ་སཱིའི་གྲོང་ནས་དུང་། །</p>
<p>མཆོད་སྡོང་འདི་ཡང་ཁྱེར་ནས་རྒྱལ་པོ་དུང་ལ་འབུལ་བར་འགྱུར་རོ། །</p>
<p>རྒྱལ་པོ་དུང་གིས་ཀྱང་བྲམ་ཟེ་ཚངས་པའི་ཚེ་ལ་སྦྱིན་པར་འགྱུར་རོ། །</p>
<p>བྲམ་ཟེ་ཚངས་པའི་ཚེས་ཀྱང་བྲམ་ཟེའི་ཁྱེའུ་བྱམས་པ་ལའོ། །</p>
<p>བྲམ་ཟེའི་ཁྱེའུ་བྱམས་པས་ཀྱང་བྲམ་ཟེའི་ཁྱེའུ་དེ་རྣམས་ལའོ། །</p>
<p>དེ་ནས་བྲམ་ཟེའི་ཁྱེའུ་དེ་རྣམས་ཀྱིས་མཆོད་སྡོང་དེ་དུམ་བུ་དུམ་བུར་བཅད་ནས་འགེད་པར་འགྱུར་རོ། །</p>
<p>དེ་ནས་བྲམ་ཟེའི་ཁྱེའུ་བྱམས་པས་མཆོད་སྡོང་དེའི་མི་རྟག་པ་ཉིད་མཐོང་ནས། དེ་ཉིད་ཀྱིས་སྐྱོ་བ་སྐྱེས་ནས་ནགས་སུ་འགྲོ་བར་འགྱུར་རོ། །</p>
<p>གང་གི་ཉི་མ་ཁོ་ན་ལ་ནགས་སུ་སོང་བ་དེ་ཁོ་ནའི་ཉི་མ་ལ་བྱམས་པ་ཚད་མེད་པའི་ཡན་ལག་གིས་རྒྱས་པར་བྱས་ནས་བླ་ན་མེད་པའི་ཡེ་ཤེས་ཐོབ་པར་འགྱུར་ཏེ། དེའི་མཚན་བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པ། བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པ་ཞེས་བྱ་བར་འགྱུར་རོ། །</p>
<p>གང་གི་ཉི་མ་ཁོ་ན་ལ་ཡང་དག་པར་རྫོགས་པའི་སངས་རྒྱས་བྱམས་པས་བླ་ན་མེད་པའི་ཡེ་ཤེས་ཐོབ་པར་འགྱུར་བ་དེ་ཁོ་ནའི་ཉི་མ་ལ་རྒྱལ་པོ་དུང་གི་རིན་པོ་ཆེ་སྣ་བདུན་ནུབ་པར་འགྱུར་རོ། །</p>
<p>རྒྱལ་པོ་དུང་ཡང་ཁམས་ཀྱི་རྒྱལ་ཕྲན་བརྒྱད་ཁྲིའི་འཁོར་དང་བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པ་རབ་ཏུ་འབྱུང་བའི་རྗེས་སུ་རབ་ཏུ་འབྱུང་བར་འགྱུར་རོ། །</p>
<p>དེའི་ཆུང་མ་རིན་པོ་ཆེ་ས་ག་ཞེས་བྱ་བ་ཡང་བུད་མེད་བརྒྱད་ཁྲིའི་འཁོར་དང་བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པ་རབ་ཏུ་འབྱུང་བའི་རྗེས་སུ་རབ་ཏུ་འབྱུང་བར་འགྱུར་རོ། །</p>
<p>བྲམ་ཟེ་ཚངས་པའི་ཚེ་ཡང་བྲམ་ཟེའི་ཁྱེའུ་བརྒྱད་ཁྲིའི་འཁོར་དང་བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པ་རབ་ཏུ་འབྱུང་བའི་རྗེས་སུ་རབ་ཏུ་འབྱུང་བར་འགྱུར་རོ། །</p>
<p>དེ་ནས་ཡང་དག་པར་རྫོགས་པའི་སངས་རྒྱས་བྱམས་པ་འཁོར་དགེ་སློང་འབུམ་ཕྲག་དགུ་བཅུ་རྩ་དྲུག་དང་རི་བྱ་གག་རྐང་གང་ན་བ་དེར་གཤེགས་པར་འགྱུར་རོ། །</p>
<p>དེ་ན་དགེ་སློང་འོད་སྲུང་གི་རུས་པའི་ཚོགས་མ་ཞིག་པ་འདུག་པས་རི་བྱ་གག་རྐང་བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པ་ལ་ཁ་དབྱེ་བར་འགྱུར་རོ། །</p>
<p>དེ་ནས་བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱམས་པས་དགེ་སློང་འོད་སྲུང་གི་རུས་པའི་ཚོགས་མ་ཞིག་པ་ཕྱག་གཡས་པས་བླངས་ནས་ཕྱག་གཡོན་པར་བཞག་སྟེ་ཉན་ཐོས་རྣམས་ལ་འདི་སྐད་ཅེས། དགེ་སློང་དག་སྐྱེ་དགུ་རྣམས་ཀྱི་ཚེ་ལོ་བརྒྱ་ཐུབ་པ་ན་སྟོན་པ་ཤཱཀྱ་ཐུབ་པ་ཞེས་བྱ་བ་འཇིག་རྟེན་དུ་བྱུང་བ་དེའི་ཉན་ཐོས་རྣམས་ལས་ཆོག་ཤེས་པ་དང་འདོད་པ་ཆུང་བ་དང་། སྦྱངས་པའི་ཡོན་ཏན་དང་ལྡན་པ་རྣམས་ཀྱི་མཆོག་ནི་འོད་སྲུང་ཡིན་ནོ་ཞེས་བསྟན་པ་གང་ཡིན་པ་དེ་ནི་འདི་ཡིན་ཏེ། ཤཱཀྱ་ཐུབ་པ་ཡོངས་སུ་མྱ་ངན་ལས་འདས་ནས་དེའི་བསྟན་པ་ཡང་འདིས་ཡང་དག་པར་བསྡུས་སོ་ཞེས་ཆོས་སྟོན་པར་འགྱུར་རོ། །</p>
<p>དེ་རྣམས་ཀྱིས་མཐོང་ནས་སྐྱོ་བ་སྐྱེས་ཏེ། འདི་འདྲ་བའི་ལུས་ཀྱིས་ཇི་ལྟར་འདི་ལྟ་བུའི་ཡོན་ཏན་གྱི་ཚོགས་ཐོབ་པར་གྱུར་སྙམ་ནས་དེ་རྣམས་སྐྱོ་བ་དེ་ཉིད་ཀྱིས་དགྲ་བཅོམ་པ་མངོན་སུམ་དུ་བྱེད་པར་འགྱུར་ཏེ། འབུམ་ཕྲག་དགུ་བཅུ་རྩ་དྲུག་དགྲ་བཅོམ་པ་ཉིད་དང་། སྦྱངས་པའི་ཡོན་ཏན་མངོན་དུ་བྱ་བ་ལ་བརྩོན་པར་འགྱུར་རོ། །</p>
<p>མཆོད་སྡོང་དེ་ནི་དེར་ཞིག་པར་འགྱུར་རོ། །</p>
<p>བཙུན་པ་རྒྱུ་གང་དང་རྐྱེན་གང་གིས་དཀོན་མཆོག་གཉིས་འཇིག་རྟེན་དུ་འབྱུང་བར་འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། སྨོན་ལམ་གྱི་དབང་གིས་སོ། །</p>
<p>བཅོམ་ལྡན་འདས་གང་དུ་སྨོན་ལམ་བཏབ་ལགས། དགེ་སློང་དག་སྔོན་བྱུང་བ་ཡུལ་དབུས་སུ་རྒྱལ་པོ་གོས་སྦྱིན་ཞེས་བྱ་བ་འབྱོར་པ་དང་། རྒྱས་པ་དང་བདེ་བ་དང་ལོ་ལེགས་པ་དང་སྐྱེ་བོ་དང་། མི་མང་པོས་རབ་ཏུ་གང་བ་ན་རྒྱལ་སྲིད་བྱེད་དུ་འཇུག་གོ། །</p>
<p>དེའི་ཤིང་རྣམས་མེ་ཏོག་དང་འབྲས་བུ་རྟག་པ་དང་། ལྷས་དུས་དུས་སུ་ཆར་གྱི་རྒྱུན་ལེགས་པར་ཕབ་པས་ལྷག་པར་ལོ་ཏོག་རྣམས་ཕུན་སུམ་ཚོགས་པར་གྱུར་ཏོ། །</p>
<p>བྱང་ཕྱོགས་ན་རྒྱལ་པོ་ནོར་ལྡན་ཞེས་བྱ་བ་འབྱོར་པ་དང་། རྒྱས་པ་དང་བདེ་བ་དང་ལོ་ལེགས་པ་དང་སྐྱེ་བོ་དང་། མི་མང་པོས་རབ་ཏུ་གང་བ་ན་རྒྱལ་སྲིད་བྱེད་དུ་འཇུག་གོ། །</p>
<p>དེའི་ཤིང་རྣམས་མེ་ཏོག་དང་འབྲས་བུ་རྟག་པ་དང་། ལྷས་དུས་དུས་སུ་ཆར་གྱི་རྒྱུན་ལེགས་པར་ཕབ་པས་ལྷག་པར་ལོ་ཏོག་རྣམས་ཕུན་སུམ་ཚོགས་པར་གྱུར་ཏོ། །</p>
<p>དེ་དུས་གཞན་ཞིག་ན་རྒྱལ་པོ་གོས་སྦྱིན་གྱི་མདུན་ན་འདོན་ལས་ཁྱེའུ་སྤྱི་གཙུག་རིན་པོ་ཆེས་བརྒྱན་པ་ཞིག་བཙས་ཏེ། དེའི་བཙས་སྟོན་རྒྱ་ཆེར་བྱས་ནས་དེའི་མིང་རིན་ཆེན་གཙུག་ཏོར་ཅན་ཞེས་བཏགས་སོ། །</p>
<p>དེ་དུས་གཞན་ཞིག་ན་རྒ་བ་དང་ན་བ་དང་འཆི་བ་ཡང་དག་པར་མཐོང་ནས་སྐྱོ་བ་སྐྱེས་ཏེ་ནགས་སུ་སོང་ངོ་། །</p>
<p>གང་གི་ཉི་མ་ཁོ་ན་ལ་ནགས་སུ་སོང་བ་དེ་ཁོ་ནའི་ཉི་མ་ལ་དེས་བླ་ན་མེད་པའི་ཡེ་ཤེས་ཐོབ་ནས་དེའི་མིང་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ཞེས་བྱ་བར་གྱུར་ཏོ། །</p>
<p>དེ་ནས་དུས་གཞན་ཞིག་ན་རྒྱལ་པོ་ནོར་ལྡན་སྟེང་གི་ཁང་བཟངས་ཀྱི་གཞིར་སོང་སྟེ་བློན་པོའི་ཚོགས་ཀྱིས་བསྐོར་ནས་འདུག་གོ། །</p>
<p>དེས་བློན་པོ་རྣམས་ལ་སྨྲས་པ། ཤེས་ལྡན་དག་ངའི་ཅི་འདྲ་བ་དེ་ལྟར་རྒྱལ་པོ་གཞན་འགའི་ཡུལ་ན་འབྱོར་པ་དང་། རྒྱས་པ་དང་བདེ་བ་དང་ལོ་ལེགས་པ་དང་། སྐྱེ་བོ་དང་མི་མང་པོས་རབ་ཏུ་གང་བ་དང་། ཤིང་རྣམས་མེ་ཏོག་དང་འབྲས་བུ་རྟག་པ་དང་། ལྷས་དུས་དུས་སུ་ཆར་གྱི་རྒྱུན་ལེགས་པར་བབ་པས་ལོ་ཏོག་རྣམས་ཕུན་སུམ་ཚོགས་པར་འགྱུར་བ་ལྟ་ཡོད་དམ། ཡུལ་དབུས་ནས་ཚོང་པ་ཟོང་ཐོགས་ཏེ་བྱང་ཕྱོགས་སུ་འོངས་པ་དེ་རྣམས་ཀྱིས་སྨྲས་པ། ལྷ་ཡུལ་དབུས་ན་རྒྱལ་པོ་གོས་སྦྱིན་ཞེས་བྱ་བ་ཞིག་མཆིས་སོ། །</p>
<p>རྒྱལ་པོ་ནོར་ལྡན་གྱིས་ཐོས་མ་ཐག་ཏུ་མི་བཟོད་པ་ཆེན་པོ་སྐྱེས་ཏེ། དེ་མི་བཟོད་པ་སྐྱེས་ནས་བློན་པོ་རྣམས་ལ་སྨྲས་པ། ཤེས་ལྡན་དག་དཔུང་གི་ཚོགས་ཡན་ལག་བཞི་པ་གོ་སྐོན་ཅིག་དང་ཡུལ་འཁོར་གཞོམ་པར་བྱའོ། །</p>
<p>དེ་ནས་རྒྱལ་པོ་ནོར་ལྡན་དཔུང་གི་ཚོགས་ཡན་ལག་བཞི་པ་གླང་པོ་ཆེའི་ཚོགས་དང་རྟ་པའི་ཚོགས་དང་ཤིང་རྟ་པའི་ཚོགས་དང་། དཔུང་བུ་ཆུང་གི་ཚོགས་གོ་བསྐོན་ཏེ། ཡུལ་དབུས་སུ་དོང་ནས་ཆུ་བོ་གང་གཱའི་ལྷོ་ཕྱོགས་ཀྱི་འགྲམ་དུ་འཁོད་དོ། །</p>
<p>རྒྱལ་པོ་གོས་སྦྱིན་གྱིས་རྒྱལ་པོ་ནོར་ལྡན་དཔུང་གི་ཚོགས་ཡན་ལག་བཞི་པ་གླང་པོ་ཆེའི་ཚོགས་དང་རྟ་པའི་ཚོགས་དང་། ཤིང་རྟ་པའི་ཚོགས་དང་དཔུང་བུ་ཆུང་གི་ཚོགས་གོ་བསྐོན་ནས་ཡུལ་དབུས་སུ་འོངས་ཏེ་ཆུ་བོ་གང་གཱའི་ལྷོ་ཕྱོགས་ཀྱི་འགྲམ་ན་འཁོད་དོ་ཞེས་ཐོས་སོ། །</p>
<p>ཐོས་ནས་ཀྱང་དེས་ཀྱང་དཔུང་གི་ཚོགས་ཡན་ལག་བཞི་པ་གླང་པོ་ཆེའི་ཚོགས་དང་། རྟ་པའི་ཚོགས་དང་ཤིང་རྟ་པའི་ཚོགས་དང་དཔུང་བུ་ཆུང་གི་ཚོགས་གོ་བསྐོན་ནས་ཆུ་བོ་གང་གཱའི་བྱང་ཕྱོགས་ལོགས་ཀྱི་འགྲམ་ན་འདུག་གོ། །</p>
<p>དེ་ནས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་དེ་གཉིས་ཀྱི་གདུལ་པའི་དུས་མཁྱེན་ནས་ཆུ་བོ་གང་གཱའི་འགྲམ་དུ་ནུབ་མོ་ཉེ་བར་རྟེན་ཅིང་བཞུགས་སོ། །</p>
<p>དེ་ནས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་འཇིག་རྟེན་པའི་ཐུགས་བསྐྱེད་དོ། །</p>
<p>ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་འཇིག་རྟེན་པའི་ཐུགས་བསྐྱེད་པ་དེའི་ཚེ་བརྒྱ་བྱིན་དང་། ཚངས་པ་ལ་སོགས་པའི་ལྷ་རྣམས་ཀྱི་སེམས་ཀྱིས་བཅོམ་ལྡན་འདས་ཀྱི་དགོངས་པ་ཤེས་པར་འགྱུར་རོ། །</p>
<p>དེ་ནས་བརྒྱ་བྱིན་དང་ཚངས་པ་ལ་སོགས་པ་ལྷ་རྣམས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གང་ན་བ་དེར་སོང་སྟེ་ཕྱིན་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་ནས། དེ་རྣམས་ཀྱི་ཁ་དོག་གི་མཐུས་སྣང་བ་རྒྱ་ཆེན་པོ་བྱུང་བར་གྱུར་པ་རྒྱལ་པོ་ནོར་ལྡན་གྱིས་མཐོང་ངོ་། །</p>
<p>མཐོང་ནས་ཀྱང་བློན་པོ་རྣམས་ལ་དྲིས་པ། ཤེས་ལྡན་དག་རྒྱལ་པོ་གོས་སྦྱིན་གྱི་ཡུལ་ན་སྣང་བ་རྒྱ་ཆེན་པོ་བྱུང་བ་འདི་ཅི་ཡིན། དེ་རྣམས་ཀྱིས་སྨྲས་པ། ལྷ་རྒྱལ་པོ་གོས་སྦྱིན་གྱི་ཡུལ་དུ་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་བྱུང་སྟེ། དེ་ལ་བལྟ་བའི་ཕྱིར་བརྒྱ་བྱིན་དང་ཚངས་པ་ལ་སོགས་པ་མཆིས་པ་དེས་ན་སྣང་བ་ཆེན་པོ་འདི་བྱུང་སྟེ། དེ་ནི་རྫུ་འཕྲུལ་ཆེ་ཞིང་མཐུ་ཆེ་བ་ལགས་པས་འདི་ནི་དེའི་མཐུ་ལགས་སོ། །</p>
<p>རྒྱལ་པོ་ནོར་ལྡན་གྱིས་སྨྲས་པ། ཤེས་ལྡན་དག་གང་གི་ཡུལ་དུ་གང་ལ་བརྒྱ་བྱིན་དང་ཚངས་པ་ལ་སོགས་པ་ཡང་བལྟ་བའི་ཕྱིར་འོང་བའི་རྐང་གཉིས་བསོད་ནམས་ཀྱི་ཞིང་དེ་ལྟ་བུ་བྱུང་བ་དེ་ལ་བདག་གིས་གནོད་པ་ཅི་འདྲ་བ་ཞིག་བྱ་ཞེས། དེས་དེ་ལ་ཕོ་ཉ་བཏང་སྟེ། གྲོགས་པོ་ཁྱོད་དེ་ལ་བདག་ཅུང་ཟད་ཀྱང་མི་བྱེད་ཀྱིས་ཚུར་སྤྱོན། ཁྱོད་ནི་བསོད་ནམས་ཀྱི་མཐུ་ཆེན་པོ་ཅན་ཞིག་པས་ཁྱོད་ཀྱི་ཡུལ་ན་གང་ལ་བརྒྱ་བྱིན་དང་། ཚངས་པ་ལ་སོགས་པ་ཡང་བལྟ་བའི་ཕྱིར་འོང་བ་རྐང་གཉིས་བསོད་ནམས་ཀྱི་ཞིང་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་བཞུགས་སོ། །</p>
<p>འོན་ཀྱང་ཁྱོད་ཀྱི་མགུལ་ནས་འཁྱུད་ནས་འགྲོ་བར་བྱ་སྟེ། དེ་ལྟ་ན་བདག་ཅག་ཕན་ཚུན་ཡིད་བདེ་བར་འགྱུར་རོ་ཞེས་སྤྲིང་ངོ་། །</p>
<p>རྒྱལ་པོ་གོས་སྦྱིན་ཡིད་མ་ཆེས་ནས་དེ་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གང་ན་བ་དེར་སོང་སྟེ་ཕྱིན་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་རྒྱལ་པོ་གོས་སྦྱིན་གྱིས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ལ་རྒྱལ་པོ་ནོར་ལྡན་གྱིས་སྤྲིང་པ། གྲོགས་པོ་སྡུག་པ་ཁྱོད་ལ་བདག་ཅག་ཅི་ཡང་མི་བྱེད་ཀྱིས་ཚུར་ཤོག །ཁྱོད་ཀྱི་མགུལ་བ་ནས་འཁྱུད་ནས་འགྲོ་བར་བྱ་སྟེ། དེ་ལྟ་ན་བདག་ཅག་ཕན་ཚུན་ཡིད་བདེ་བར་འགྱུར་རོ་ཞེས་མཆི་ན་དེ་ལ་བདག་གིས་ཇི་ལྟར་བསྒྲུབ་པར་བགྱི། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་བཀའ་སྩལ་པ། རྒྱལ་པོ་ཆེན་པོ་སོང་ཤིག་དང་ཁྱོད་ལ་ལེགས་པར་འགྱུར་རོ། །</p>
<p>བཅོམ་ལྡན་འདས་ཅི་བདག་གིས་དེའི་རྐང་པ་གཉིས་ལ་གཏུག་པར་བགྱིའམ། རྒྱལ་པོ་ཆེན་པོ་རྒྱལ་པོ་དཔུང་ཆེན་པོ་རྣམས་ལ་ནི་གཏུག་པར་བྱ་དགོས་སོ། །</p>
<p>དེ་ནས་རྒྱལ་པོ་གོས་སྦྱིན་སྟན་ལས་ལངས་ཏེ། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་ཞབས་གཉིས་ལ་མགོ་བོས་ཕྱག་བྱས་ནས་ཆས་ཏེ་རྒྱལ་པོ་ནོར་ལྡན་གང་ན་བ་དེར་སོང་སྟེ་ཕྱིན་ནས་རྒྱལ་པོ་ནོར་ལྡན་གྱི་རྐང་པ་གཉིས་ལ་གཏུགས་སོ། །</p>
<p>དེ་ནས་རྒྱལ་པོ་ནོར་ལྡན་གྱིས་མགུལ་ནས་འཁྱུད་དེ་ཡིད་གཅུགས་པར་བྱས་ཏེ་བཏང་ངོ་། །</p>
<p>དེ་ནས་རྒྱལ་པོ་གོས་སྦྱིན་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གང་ན་བ་དེར་སོང་སྟེ་ཕྱིན་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས། རྒྱལ་པོ་གོས་སྦྱིན་གྱིས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ལ་འདི་སྐད་ཅེས་གསོལ་ཏོ། །</p>
<p>བཙུན་པ་རྒྱལ་པོ་ཐམས་ཅད་ཀྱིས་རྐང་པ་གཉིས་ལ་གཏུགས་པའི་རྒྱལ་པོ་གང་ལགས། རྒྱལ་པོ་ཆེན་པོ་འཁོར་ལོས་སྒྱུར་བ་ཡིན་ནོ། །</p>
<p>དེ་ནས་རྒྱལ་པོ་གོས་སྦྱིན་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་རྒྱལ་པོ་གོས་སྦྱིན་ལ་ཅང་མི་གསུང་བས་གནང་ངོ་། །</p>
<p>དེ་ནས་རྒྱལ་པོ་གོས་སྦྱིན་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ཅང་མི་གསུང་བས་གནང་བར་རིག་ནས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་སྤྱན་སྔ་ནས་དོང་ངོ་། །</p>
<p>དེ་ནས་རྒྱལ་པོ་གོས་སྦྱིན་གྱིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ཏེ། ནང་པར་སྔར་ལངས་ནས་གདན་བཤམས་ཏེ་ནོར་བུའི་ཆུ་སྣོད་བཞག་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ལ་སྤྱན་འདྲེན་གྱིས་དུས་ཚོད་གསོལ་པ། བཙུན་པ་གདུགས་ཚོད་བཤམས་ལགས་ཤིང་མཆིས་ན། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེ་ནས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་སྔ་དྲོ་ཤམ་ཐབས་མནབས་ལྷུང་བཟེད་དང་ཆོས་གོས་བསྣམས་ཏེ། དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་དགེ་སློང་གི་དགེ་འདུན་གྱིས་མདུན་གྱིས་བལྟས་ནས། རྒྱལ་པོ་གོས་སྦྱིན་གྱི་བཀད་ས་གང་ན་བ་དེར་གཤེགས་ཏེ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>དེ་ནས་རྒྱལ་པོ་གོས་སྦྱིན་གྱིས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་ཚིམ་པར་བྱེད་དེ། རྣམ་པ་དུ་མར་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་བསྟབས་ཤིང་ཚིམ་པར་བྱས་སོ། །</p>
<p>ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་གསོལ་ནས་ཕྱག་གཉིས་བཅབས་ཏེ་ལྷུང་བཟེད་གྱུ་བར་རིག་ནས་ཞབས་གཉིས་ལ་གཏུགས་ཏེ་སྨོན་ལམ་གདབ་པར་བརྩམས་པ། བཙུན་པ་སྦྱིན་པའི་དགེ་བའི་རྩ་བ་འདིས་བདག་འཁོར་ལོས་སྒྱུར་བའི་རྒྱལ་པོར་གྱུར་ཅིག་ཅེས་སྨྲས་ནས་དེ་མ་ཐག་ཏུ་དུང་ཡང་བུས་སོ། །</p>
<p>དེ་ནས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་རྒྱལ་པོ་གོས་སྦྱིན་ལ་འདི་སྐད་ཅེས་བཀའ་སྩལ་ཏོ། །</p>
<p>རྒྱལ་པོ་ཆེན་པོ་ཁྱོད་སྐྱེ་དགུའི་ཚེ་ལོ་བརྒྱད་ཁྲི་ཐུབ་པ་ན་འཁོར་ལོས་སྒྱུར་བའི་རྒྱལ་པོ་དུང་ཞེས་བྱ་བར་འགྱུར་རོ། །</p>
<p>དེ་ནས་སྐད་ཆེན་པོའི་སྒྲ་དག་བྱུང་ངོ་། །</p>
<p>རྒྱལ་པོ་ནོར་ལྡན་གྱིས་ཅ་ཅོའི་སྒྲ་དག་ཐོས་ནས་བློན་པོ་རྣམས་ལ་སྨྲས་པ། ཤེས་ལྡན་དག་རྒྱལ་པོ་གོས་སྦྱིན་གྱི་ཡུལ་ན་ཅ་ཅོའི་སྒྲ་གྲག་པ་དེ་ཅི་ཞིག་ཡིན། དེ་རྣམས་ཀྱིས་ལེགས་པར་བརྟགས་ནས་སྨྲས་པ། ལྷ་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་རྒྱལ་པོ་གོས་སྦྱིན་འཁོར་ལོས་སྒྱུར་བའི་རྒྱལ་པོར་ལུང་བསྟན་པས་སྐྱེ་བོའི་ཚོགས་དགའ་བ་དང་། མགུ་བ་དང་རབ་ཏུ་དགའ་བས་དེས་ན་ཅ་ཅོའི་སྒྲ་གྲག་པ་ལགས་སོ། །</p>
<p>དེ་ནས་རྒྱལ་པོ་ནོར་ལྡན་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གང་ན་བ་དེར་སོང་སྟེ་ཕྱིན་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་རྒྱལ་པོ་ནོར་ལྡན་གྱིས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ལ་འདི་སྐད་ཅེས་གསོལ་ཏོ། །</p>
<p>བཙུན་པ་འཁོར་ལོས་སྒྱུར་བ་ཐམས་ཅད་ཀྱིས་རྐང་པ་གཉིས་ལ་གཏུག་པར་བགྱི་བ་གང་ལགས། རྒྱལ་པོ་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡིན་ནོ། །</p>
<p>དེ་ནས་རྒྱལ་པོ་ནོར་ལྡན་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་རྒྱལ་པོ་ནོར་ལྡན་ལ་ཅང་མི་གསུང་བས་གནང་ངོ་། །</p>
<p>དེ་ནས་རྒྱལ་པོ་ནོར་ལྡན་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ཅང་མི་གསུང་བས་གནང་བར་རིག་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་ཞབས་གཉིས་ལ་མགོ་བོས་ཕྱག་བྱས་ཏེ། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱི་སྤྱན་སྔ་ནས་སོང་ངོ་། །</p>
<p>དེ་ནས་རྒྱལ་པོ་ནོར་ལྡན་གྱིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས་ནང་པར་སྔར་ལངས་ཏེ་གདན་བཤམས་ཤིང་ནོར་བུའི་ཆུ་སྣོད་བཞག་ནས། ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ལ་སྤྱན་འདྲེན་གྱིས་དུས་ཚོད་གསོལ་པ། བཙུན་པ་གདུགས་ཚོད་བཤམས་ལགས་ཤིང་མཆིས་ན་བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། །</p>
<p>དེ་ནས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་སྔ་དྲོ་ཤམ་ཐབས་མནབས་ལྷུང་བཟེད་དང་ཆོས་གོས་བསྣམས་ཏེ། དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་དགེ་སློང་གི་དགེ་འདུན་གྱིས་མདུན་གྱིས་བལྟས་ཏེ་རྒྱལ་པོ་ནོར་ལྡན་གྱི་བཀད་ས་གང་ན་བ་དེར་གཤེགས་ཏེ་བྱོན་ནས། དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>དེ་ནས་རྒྱལ་པོ་ནོར་ལྡན་གྱིས་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་ཚིམ་པར་བྱེད་དེ། རྣམ་པ་དུ་མར་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་བསྟབས་ཤིང་ཚིམ་པར་བྱས་སོ། །</p>
<p>ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་གསོལ་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞབས་གཉིས་ལ་གཏུགས་ཏེ་འཇིག་རྟེན་འདི་དག་ཐམས་ཅད་ལ་བྱམས་པ་ཚད་མེད་པའི་ཡན་ལག་གིས་རྒྱས་པར་བྱས་ནས་སྨོན་ལམ་གདབ་པར་བརྩམས་པ། དགེ་བའི་རྩ་བ་འདིས་བདག་འཇིག་རྟེན་གྱི་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་གྱུར་ཅིག་ཅེས་བཏབ་བོ། །</p>
<p>ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་གྱིས་བཀའ་སྩལ་པ། རྒྱལ་པོ་ཆེན་པོ་ཁྱོད་སྐྱེ་དགུའི་ཚེ་ལོ་བརྒྱད་ཁྲི་ཐུབ་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བྱམས་པ་ཞེས་བྱ་བར་འགྱུར་རོ། །</p>
<p>དགེ་སློང་དག་དེ་ལྟར་ན་སྨོན་ལམ་གྱི་དབང་གིས་དཀོན་མཆོག་གཉིས་ཅིག་ཅར་འཇིག་རྟེན་དུ་འབྱུང་བར་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་གྲོང་སྤྱིལ་བུ་ཅན་ཞེས་བྱ་བ་གང་ན་བ་དེར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་ཡུལ་སྤོང་བྱེད་ཅེས་བྱ་བ་ནས་ལྗོངས་རྒྱུ་ཞིང་གཤེགས་པ་དང་། གྲོང་སྤྱིལ་བུ་ཅན་དུ་བྱོན་ཏོ། །</p>
<p>གྲོང་སྤྱིལ་བུ་ཅན་གྱི་གྲོང་ཁྱེར་གྱི་བྱང་ཕྱོགས་ཀྱི་ཤིང་ཤ་པའི་ཚལ་ན་བཞུགས་སོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་འདི་ནི་ཚུལ་ཁྲིམས་ཡིན་ནོ། །</p>
<p>འདི་ནི་ཏིང་ངེ་འཛིན་ཡིན་ནོ་འདི་ནི་ཤེས་རབ་ཡིན་ནོ། །</p>
<p>དགེ་སློང་དག་ཚུལ་ཁྲིམས་གོམས་པར་བྱས་ན་ཏིང་ངེ་འཛིན་ཡུན་རིང་དུ་གནས་པར་འགྱུར་རོ། །</p>
<p>ཏིང་ངེ་འཛིན་གོམས་པར་བྱས་ན་ཤེས་རབ་ཡུན་རིང་དུ་གནས་པར་འགྱུར་རོ། །</p>
<p>ཤེས་རབ་གོམས་པར་བྱས་ན་འདི་ལྟ་སྟེ། འདོད་ཆགས་དང་ཞེ་སྡང་དང་གཏི་མུག་དག་ལས་སེམས་ཡང་དག་པ་ཁོ་ནར་རྣམ་པར་གྲོལ་བར་འགྱུར་རོ། །</p>
<p>དེ་ལྟར་སེམས་ཡང་དག་པ་ཁོ་ནར་རྣམ་པར་གྲོལ་བའི་འཕགས་པའི་ཉན་ཐོས་ཀྱིས་ནི་བདག་གི་ཟག་པ་ནི་ཟད་དོ། །</p>
<p>ཚངས་པར་སྤྱོད་པ་ནི་བསྟེན་ཏོ། །</p>
<p>བྱ་བ་ནི་བྱས་སོ། །</p>
<p>འདི་ལས་སྲིད་པ་གཞན་མི་ཤེས་སོ་ཞེས་ཡང་དག་པ་ཁོ་ནར་ཤེས་པར་འགྱུར་རོ། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་ཡི་རངས་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །</p>
<p>།དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སྒྲ་ཅན་གང་ན་བར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>དེ་ནས་བཅོམ་ལྡན་འདས་དང་སྤོང་བྱེད་ནས་ལྗོངས་རྒྱུ་ཞིང་གཤེགས་པ་དང་། སྒྲ་ཅན་དུ་བྱོན་ནས་སྒྲ་ཅན་གྱི་དྲང་སྲོང་སྒྲ་སྒྲོགས་ཀྱི་གནས་ན་བཞུགས་སོ། །</p>
<p>དེའི་ཚེ་སྒྲ་ཅན་གྱི་སྐྱེ་བོའི་ཚོགས་ལ་མི་ངས་བྱུང་ནས་དེའི་ཚེ་དགེ་བསྙེན་བརྟན་པ་ཡང་ཤི་ཉེ་བ་དང་ལྷག་པར་བརྩོན་དང་། བརྩོན་པའི་ཁྱུ་མཆོག་དང་མཛེས་པ་དང་། ཉེ་མཛེས་དང་ཡིད་འོང་དང་ཉེ་བར་ཡིད་འོང་དང་བཟང་པོ་དང་ཤིན་ཏུ་བཟང་དང་གྲགས་པ་དང་གྲགས་བྱིན་དང་དགེ་བསྙེན་གྲགས་མཆོག་ཀྱང་ཤིའོ། །</p>
<p>དེ་ནས་དགེ་སློང་རབ་ཏུ་མང་པོ་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ་སྒྲ་ཅན་དུ་བསོད་སྙོམས་ཀྱི་ཕྱིར་ཞུགས་སོ། །</p>
<p>དགེ་སློང་རབ་ཏུ་མང་པོ་སྒྲ་ཅན་དུ་བསོད་སྙོམས་ཀྱི་ཕྱིར་རྒྱུ་བས་སྒྲ་ཅན་གྱི་སྐྱེ་བོའི་ཚོགས་ལ་མི་ངས་བྱུང་སྟེ། དེའི་ཚེ་དགེ་བསྙེན་བརྟན་པ་ཡང་ཤི་ཉེ་བ་དང་ལྷག་པར་བརྩོན་དང་། བརྩོན་པའི་ཁྱུ་མཆོག་དང་མཛེས་པ་དང་ཉེ་མཛེས་དང་། ཡིད་འོང་དང་ཉེ་བར་ཡིད་འོང་དང་བཟང་པོ་དང་ཤིན་ཏུ་བཟང་དང་གྲགས་པ་དང་གྲགས་བྱིན་དང་དགེ་བསྙེན་གྲགས་མཆོག་ཀྱང་ཤིའོ་ཞེས་ཐོས་སོ། །</p>
<p>ཐོས་ནས་ཀྱང་སྒྲ་ཅན་དུ་བསོད་སྙོམས་ལ་རྒྱུས་ཏེ་ཟས་ཀྱི་བྱ་བ་བྱས་ནས་ཟས་ཕྱི་མའི་བསོད་སྙོམས་སྤངས་ཤིང་། ལྷུང་བཟེད་དང་ཆོས་གོས་མཁོས་སུ་ཕབ་ནས་རྐང་པ་གཉིས་བཀྲུས་ཏེ་བཅོམ་ལྡན་འདས་གང་ན་བ་དེར་དོང་ནས་ལྷགས་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་དགེ་སློང་རབ་ཏུ་མང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་བདག་ཅག་དགེ་སློང་རབ་ཏུ་མང་པོ་འདིར་སྔ་དྲོ་ཤམ་ཐབས་འཚལ་ལྷུང་བཟེད་དང་ཆོས་གོས་ཐོགས་ནས་སྒྲ་ཅན་དུ་བསོད་སྙོམས་ཀྱི་ཕྱིར་ཞུགས་ཏེ། བཙུན་པ་བདག་ཅག་དགེ་སློང་རབ་ཏུ་མང་པོ་སྒྲ་ཅན་དུ་བསོད་སྙོམས་ཀྱི་ཕྱིར་རྒྱུ་བ་ན་སྒྲ་ཅན་འདིར་སྐྱེ་བོའི་ཚོགས་ལ་མི་ངས་བྱུང་ནས། དེའི་ཚེ་དགེ་བསྙེན་བརྟན་པ་ཡང་གུམ། ཉེ་བ་དང་ལྷག་པར་བརྩོན་དང་བརྩོན་པའི་ཁྱུ་མཆོག་དང་། མཛེས་པ་དང་ཉེ་མཛེས་དང་ཡིད་འོང་དང་ཉེ་བར་ཡིད་འོང་དང་བཟང་པོ་དང་ཤིན་ཏུ་བཟང་དང་། གྲགས་པ་དང་གྲགས་བྱིན་དང་དགེ་བསྙེན་གྲགས་མཆོག་ཀྱང་གུམ་མོ་ཞེས་ཐོས་ལགས་ན། བཙུན་པ་དེ་རྣམས་ཀྱི་འགྲོ་བ་ནི་གང་སྐྱེ་བ་ནི་གང་། སྔོན་དུ་འགྲོ་བ་ནི་གང་ལགས། དགེ་སློང་དག་དགེ་བསྙེན་བརྟན་པ་ནི་ཐ་མའི་ཆ་དང་མཐུན་པའི་ཀུན་དུ་སྦྱོར་བ་ལྔ་རྣམས་སྤངས་པས་རྫུས་ཏེ་སྐྱེས་ཏེ་དེར་ཡོངས་སུ་མྱ་ངན་ལས་འདའ་ཞིང་འཇིག་རྟེན་འདིར་ཡང་ཕྱིར་མི་ལྡོག་པའི་ཆོས་ཅན་གྱི་ཕྱིར་མི་འོང་བར་འགྱུར་རོ། །</p>
<p>ཉེ་བ་དང་ལྷག་པར་བརྩོན་དང་བརྩོན་པའི་ཁྱུ་མཆོག་དང་མཛེས་པ་དང་ཉེ་མཛེས་དང་ཡིད་འོང་དང་ཉེ་བར་ཡིད་འོང་དང་བཟང་པོ་དང་ཤིན་ཏུ་བཟང་དང་གྲགས་པ་དང་གྲགས་བྱིན་དང་། དགེ་བསྙེན་གྲགས་མཆོག་ཀྱང་ཐ་མའི་ཆ་དང་མཐུན་པའི་ཀུན་དུ་སྦྱོར་བ་ལྔ་སྤངས་པས་རྫུས་ཏེ་སྐྱེས་ཏེ་དེར་ཡོངས་སུ་མྱ་ངན་ལས་འདའ་ཞིང་འཇིག་རྟེན་འདིར་ཡང་ཕྱིར་མི་འོང་བའི་ཆོས་ཅན་གྱི་ཕྱིར་མི་འོང་བར་འགྱུར་རོ། །</p>
<p>དགེ་སློང་དག་སྒྲ་ཅན་འདི་ཉིད་དུ་དགེ་བསྙེན་ཉིས་བརྒྱ་ལྔ་བཅུ་ལྷག་ཅིག་ཤི་བ་དེ་དག་ཀྱང་ཐ་མའི་ཆ་དང་མཐུན་པའི་ཀུན་དུ་སྦྱོར་བ་ལྔ་རྣམས་སྤངས་པས་རྫུས་ཏེ་སྐྱེས་ཏེ་དེར་ཡོངས་སུ་མྱ་ངན་ལས་འདའ་ཞིང་འཇིག་རྟེན་འདིར་ཡང་ཕྱིར་མི་འོང་བའི་ཆོས་ཅན་གྱི་ཕྱིར་མི་འོང་བར་འགྱུར་རོ། །</p>
<p>དགེ་སློང་དག་སྒྲ་ཅན་འདི་ཉིད་དུ་དགེ་བསྙེན་སུམ་བརྒྱ་ཤི་བ་དེ་དག་ནི་ཀུན་དུ་སྦྱོར་བ་གསུམ་ཡང་སྤངས་ལ་འདོད་ཆགས་དང་ཞེ་སྡང་དང་། གཏི་མུག་དག་ཀྱང་བསྲབས་པའི་ཕྱིར་ལན་གཅིག་ཕྱིར་འོང་བ་ཡིན་ཏེ། འཇིག་རྟེན་འདིར་ལན་གཅིག་ཕྱིར་འོངས་ནས་སྡུག་བསྔལ་མཐར་བྱེད་པར་འགྱུར་རོ། །</p>
<p>དགེ་སློང་དག་གྲོང་ཁྱེར་སྒྲ་ཅན་འདི་ཉིད་དུ་དགེ་བསྙེན་ལྔ་བརྒྱ་ལྷག་ཅིག་ཤི་བ་དེ་དག་ནི་ཀུན་དུ་སྦྱོར་བ་གསུམ་སྤངས་པས་རྒྱུན་དུ་ཞུགས་པ་རྣམ་པར་མི་ལྟུང་བའི་ཆོས་ཅན་རྫོགས་པའི་བྱང་ཆུབ་ལ་ངེས་པར་གཞོལ་བ། རེ་ལྟར་ཐོགས་ན་སྲིད་པ་བདུན་པ་ཡིན་ཏེ། ལྷ་དང་མི་རྣམས་ཀྱི་ནང་དུ་ལན་བདུན་དུ་ཉིང་མཚམས་སྦྱར་ཞིང་འཁོར་ནས་སྡུག་བསྔལ་གྱི་མཐར་བྱེད་པར་འགྱུར་རོ། །</p>
<p>དགེ་སློང་དག་ཁྱེད་དུས་ལས་འདས་ཤིང་ཤི་བར་གྱུར་པ་རྣམས་དེ་བཞིན་གཤེགས་པ་ལ་ཞུ་བ་ཞུ་བར་བྱེད་པ་ནི་དེ་བཞིན་གཤེགས་པ་ལ་ཐོ་འཚམ་པ་ཡིན་ཏེ། དེས་ན་དེ་བཞིན་གཤེགས་པ་བདེ་བར་མི་འགྱུར་རོ། །</p>
<p>འོན་ཀྱང་སྐྱེ་བ་ཡོད་ན་འཆི་བའི་དུས་བྱེད་པ་ཡིན་ན་ངོ་མཚར་ཅི་ཞིག་ཡོད། །</p>
<p>དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང་ཆོས་རྣམས་ཀྱི་ཆོས་ཉིད་དང་ཆོས་གནས་པ་ཉིད་དང་། ཆོས་ཀྱི་དབྱིངས་འདི་ནི་གནས་པ་སྟེ། དེ་བཞིན་གཤེགས་པ་ཉིད་ཀྱི་མངོན་པར་མཁྱེན་པས་མངོན་པར་བྱང་ཆུབ་ནས་གསུངས་ཏེ། འདོགས་པར་མཛད་རབ་ཏུ་འཇོག་པར་མཛད་རྣམ་པར་འབྱེད་པར་མཛད། རྣམ་པར་འགྲེལ་པར་མཛད་གསལ་བར་མཛད་འཆད་པར་མཛད། ཡང་དག་པར་རབ་ཏུ་འཆད་པར་མཛད་པ་ཡིན་ཏེ། འདི་ལྟ་སྟེ། འདི་ཡོད་པས་འདི་འབྱུང་འདི་སྐྱེས་པས་འདི་སྐྱེ་བར་འགྱུར་ཏེ། འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་རྣམས་འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་རྣམ་པར་ཤེས་པའི་རྐྱེན་གྱིས་མིང་དང་གཟུགས། མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག །སྐྱེ་མཆེད་དྲུག་གི་རྐྱེན་གྱིས་རེག་པ་རེག་པའི་རྐྱེན་གྱིས་ཚོར་བ། ཚོར་བའི་རྐྱེན་གྱིས་སྲེད་པ་སྲེད་པའི་རྐྱེན་གྱིས་ལེན་པ་ལེན་པའི་རྐྱེན་གྱིས་སྲིད་པ། སྲིད་པའི་རྐྱེན་གྱིས་སྐྱེ་བ་སྐྱེ་བའི་རྐྱེན་གྱིས་རྒ་ཤི་དང་མྱ་ངན་དང་། སྨྲེ་སྔགས་འདོན་པ་དང་སྡུག་བསྔལ་བ་དང་། ཡིད་མི་བདེ་བ་དང་འཁྲུགས་པ་རྣམས་རབ་ཏུ་འབྱུང་བར་འགྱུར་ཏེ། དེ་ལྟར་ན་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་པ་འདི་འབྱུང་བར་འགྱུར་རོ། །</p>
<p>འདི་ལྟ་སྟེ། འདི་མེད་ན་འདི་མི་འབྱུང་ལ་འདི་འགགས་ན་འདི་འགག་པར་འགྱུར་ཏེ། འདི་ལྟ་སྟེ། མ་རིག་པ་འགགས་པས་འདུ་བྱེད་འགག །འདུ་བྱེད་འགགས་པས་རྣམ་པར་ཤེས་པ་འགག །རྣམ་པར་ཤེས་པ་འགགས་པས་མིང་དང་གཟུགས་འགག །མིང་དང་གཟུགས་འགགས་པས་སྐྱེ་མཆེད་དྲུག་འགག །སྐྱེ་མཆེད་དྲུག་འགགས་པས་རེག་པ་འགག །རེག་པ་འགགས་པས་ཚོར་བ་འགག །ཚོར་བ་འགགས་པས་སྲེད་པ་འགག །སྲེད་པ་འགགས་པས་ལེན་པ་འགག །ལེན་པ་འགགས་པས་སྲིད་པ་འགག །སྲིད་པ་འགགས་པས་སྐྱེ་བ་འགག །སྐྱེ་བ་འགགས་པས་རྒ་ཤི་དང་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་བ་དང་ཡིད་མི་བདེ་བ་དང་། འཁྲུག་པ་རྣམས་འགག་པར་འགྱུར་ཏེ། དེ་ལྟར་ན་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་པོ་འདི་འགག་པར་འགྱུར་རོ། །</p>
<p>དགེ་སློང་དག་འོན་ཀྱང་ཁྱེད་ལ་ཆོས་ཀྱི་མེ་ལོང་གི་ཆོས་ཀྱི་རྣམ་གྲངས་བཤད་ཀྱིས་དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །</p>
<p>ཆོས་ཀྱི་མེ་ལོང་གི་ཆོས་ཀྱི་རྣམ་གྲངས་གང་ཞེ་ན། སངས་རྒྱས་དང་ཆོས་དང་དགེ་འདུན་ལ་ཤེས་ནས་དད་པ་ནི་ཆོས་ཀྱི་མེ་ལོང་གི་ཆོས་ཀྱི་རྣམ་གྲངས་ཡིན་ནོ། །</p>
<p>འཕགས་པ་དགྱེས་པའི་ཚུལ་ཁྲིམས་ནི་ཆོས་ཀྱི་མེ་ལོང་གི་ཆོས་ཀྱི་རྣམ་གྲངས་ཡིན་ཏེ། ངས་ཁྱེད་ལ་ཆོས་ཀྱི་མེ་ལོང་གི་ཆོས་ཀྱི་རྣམ་གྲངས་བཤད་དོ་ཞེས་གང་གསུངས་པ་བཤད་པ་ནི་དེ་ཡིན་ནོ། །</p>
<p>ཨ་མྲ་སྐྱོང་མས་བཅོམ་ལྡན་འདས་སྤོང་བྱེད་ནས་ལྗོངས་རྒྱུ་ཞིང་གཤེགས་པ་ན་སྒྲ་ཅན་དུ་བྱོན་ནས། སྒྲ་ཅན་གྱི་དྲང་སྲོང་སྒྲ་སྒྲོགས་ཀྱི་གནས་ན་བཞུགས་སོ། །</p>
<p>ཞེས་ཐོས་སོ། །</p>
<p>ཐོས་ནས་ཀྱང་ཨ་མྲ་སྐྱོང་མ་དེ་ལ་ནེ་ཙོ་བཞིན་རྒྱས་ཞེས་བྱ་བ་མི་སྐད་ཤེས་པ་ཞིག་ཡོད་དེ། ནེ་ཙོ་བཞིན་རྒྱས་ལ་འདི་སྐད་ཅེས་སྨྲས་སོ། །</p>
<p>བཞིན་རྒྱས་ཚུར་ཤོག །ཁྱོད་བཅོམ་ལྡན་འདས་གང་ན་བ་དེར་སོང་ལ་ཕྱིན་ནས་ཁོ་མོའི་ཚིག་གིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱོས་ལ། གནོད་པ་ཉུང་ངམ་ཉམ་ང་བ་ཆུང་ངམ། བསྐྱོད་པ་ཡང་ངམ་འཚོའམ་གནོད་པ་མ་མཆིས་སམ། སྟོབས་དང་བདེ་བར་རེག་པར་སྤྱོད་དམ་ཞེས་སྙུན་གསོལ་ལ། འདི་སྐད་ཅེས་ཨ་མྲ་སྐྱོང་མའི་མཆིད་ནས། བཙུན་པ་བཅོམ་ལྡན་འདས་ནམ་ཡངས་པ་ཅན་དུ་གཤེགས་པ་དེའི་ཚེ་ཐུགས་བརྩེ་བར་དགོངས་ཏེ། ཐོག་མར་བདག་གི་ཨ་མྲའི་ཚལ་དུ་གཤེགས་པར་གསོལ་ཅིག །དེ་ནས་ནེ་ཙོ་བཞིན་རྒྱས་ཀྱིས་ཨ་མྲ་སྐྱོང་མའི་ལྟར་མཉན་ནས། བཅོམ་ལྡན་འདས་གང་ན་བ་དེར་སོང་བ་དེ་ཡངས་པ་ཅན་གྱི་ལིཙྪ་བཱིའི་ཁྱེའུ་དག་གིས་མཐོང་ནས་དེ་དག་གིས་སྨྲས་པ། ཤེས་ལྡན་དག་ནེ་ཙོ་འགྲོ་བ་འདི་ནི་སྨད་འཚོང་མའི་ཡིན་ནོ་ཞེས་དེ་དག་གིས་དེ་ལ་མདའ་འཕང་བར་བརྩམས་པ་ན། དེ་ཡང་དེ་དག་གི་སྟེང་དུ་བབས་སོ། །</p>
<p>དེ་ནས་ནེ་ཙོ་དེས་ཚིགས་སུ་བཅད་དེ་སྨྲས་པ། ཡུལ་འཁོར་གཞན་ཡང་འགྱེད་པར་ཡང་། །</p>
<p>ཕོ་ཉ་མི་གསོད་ཅེས་གྲག་ན། །</p>
<p>བདག་ལྟ་རྒྱལ་བའི་ཕོ་ཉ་བས། །</p>
<p>ལུས་ཅན་ཀུན་གྱིས་ག་ལ་སོད། །</p>
<p>དེ་རྣམས་ཀྱིས་ཀྱང་ཚིགས་སུ་བཅད་དེ་སྨྲས་པ། ཁྱོད་ཀྱི་ཚིག་གིས་མདའ་འཕངས་པ། །</p>
<p>ལྡོག་ན་བདག་ཅག་སྨོས་ཅི་དགོས། །</p>
<p>ཁྱོད་ནི་རྫུ་འཕྲུལ་ཆེས་བསྐྱབས་པས། །</p>
<p>འཇིགས་པ་མེད་པར་འགྲོ་བར་གྱིས། །</p>
<p>དེ་ནས་ནེ་ཙོ་བཞིན་རྒྱས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་ཀྱི་ཞབས་གཉིས་ལ་ཨ་མྲ་སྐྱོང་མ་མགོ་བོས་ཕྱག་འཚལ་ནས་གནོད་པ་ཆུང་ངམ། ཉམ་ང་བ་ཆུང་ངམ་བསྐྱོད་པ་ཡང་ངམ་འཚོའམ་གནོད་པ་མ་མཆིས་སམ། སྟོབས་དང་བདེ་བ་ལ་རེག་པར་གནས་སམ་ཞེས་སྙུན་གསོལ་ལགས་སོ། །</p>
<p>བཞིན་རྒྱས་ཁྱོད་དང་ཨ་མྲ་སྐྱོང་མ་བདེ་བར་གྱུར་ཅིག །བཙུན་པ་ཨ་མྲ་སྐྱོང་མའི་མཆིད་ནས་བཅོམ་ལྡན་འདས་ནམ་ཡངས་པ་ཅན་དུ་གཤེགས་པ་དེའི་ཚེ་ཐུགས་བརྩེ་བ་ཉེ་བར་བཟུང་སྟེ། ཐོག་མར་བདག་གི་ཨ་མྲའི་ཚལ་དུ་གཤེགས་སུ་གསོལ་ཞེས་དེ་སྐད་མཆི་ལགས་སོ། །</p>
<p>བཅོམ་ལྡན་འདས་ཀྱིས་ནེ་ཙོ་བཞིན་རྒྱས་ལ་ཅང་མི་གསུང་བས་གནང་ངོ་། །</p>
<p>དེ་ནས་ནེ་ཙོ་བཞིན་རྒྱས་ཀྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་བཅོམ་ལྡན་འདས་ལ་དང་བ་བསྐྱེད་ནས་སོང་བ་ལས་རིང་པོ་མ་ལོན་པ་ཁོ་ནར་འོལ་བས་སྲོག་དང་ཕྲལ་ཏེ་དུས་བྱས་ནས་རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་སོ། །</p>
<p>ཆོས་ཉིད་ཀྱིས་སྐྱེས་ནས་རིང་པོ་མ་ལོན་པའི་ལྷའི་བུ་འམ་ལྷའི་བུ་མོ་ནི་སེམས་གསུམ་སྐྱེ་བར་འགྱུར་ཏེ། གང་ནས་ཤི་འཕོས་པ་དང་། གང་དུ་སྐྱེས་པ་དང་། ལས་གང་གིས་ཡིན་པའོ། །</p>
<p>དེས་བལྟས་ནས་དུད་འགྲོ་ལས་ཤི་འཕོས་པ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་པ་དང་། བཅོམ་ལྡན་འདས་ལ་སེམས་མངོན་པར་དད་པས་སོ། །</p>
<p>དེ་ནས་སྔོན་ནེ་ཙོ་བྱེད་པའི་ལྷའི་བུ་འདི་སྙམ་དུ་སེམས་ཏེ། བདག་ཞག་ལོན་ནས་བཅོམ་ལྡན་འདས་ལ་བལྟ་བའི་ཕྱིར་འགྲོ་བ་ནི་བདག་ལ་རིགས་པ་མ་ཡིན་གྱིས། ཅི་ནས་ཀྱང་བདག་ཞག་མ་ལོན་པ་ཁོ་ནར་བཅོམ་ལྡན་འདས་ལ་བལྟ་བའི་ཕྱིར་འགྲོའོ་སྙམ་ནས། དེ་ནས་སྔོན་ནེ་ཙོ་བྱེད་པའི་ལྷའི་བུ་རྣ་ཆ་གདུབ་འཁོར་དྲི་མ་མེད་པ་གཡོ་བ་ཐོགས་ཤིང་སེ་མོ་དོ་དང་། དོ་ཤལ་གྱིས་ལུས་བརྒྱན་ནས། དེ་ཉིད་ཀྱི་ནུབ་མོ་ལྷ་རྣམས་ཀྱི་མེ་ཏོག་ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་དང་། མན་དཱ་ར་བའི་མེ་ཏོག་གིས། ཐུ་བ་བཀང་ནས་ཤིན་ཏུ་འཕགས་ཤིང་མངོན་པར་འཕགས་པའི་ཁ་དོག་གིས། དེའི་ནུབ་མོ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ལ་མེ་ཏོག་གིས་གཏོར་ཏེ། བཅོམ་ལྡན་འདས་ཀྱི་སྤྱན་སྔར་འདུག་གོ། །</p>
<p>དེའི་ཚེ་སྔོན་ནེ་ཙོ་བྱེད་པའི་ལྷའི་བུའི་ཁ་དོག་གི་མཐུས་སྣང་བ་རྒྱ་ཆེན་པོས་སྒྲ་སྒྲོགས་ཀྱི་འདུག་གནས་ཐམས་ཅད་གསལ་བར་གྱུར་ཏོ།། །</p>
<p>།འདུལ་བ་གཞི། བམ་པོ་ཉི་ཤུ་བརྒྱད་པ། དེ་ནས་བཅོམ་ལྡན་འདས་ཀྱིས་སྔོན་ནེ་ཙོ་བྱེད་པའི་ལྷའི་བུའི་བསམ་པ་དང་། བག་ལ་ཉལ་དང་ཁམས་དང་རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ་དེ་ཐོས་པས་སྔོན་ནེ་ཙོ་བྱེད་པའི་ལྷའི་བུས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་པ། བཙུན་པ་འདི་ལྟ་བུ་ནི་བདག་ལ་མས་མ་བགྱིས་ཏེ། ཕས་མ་ལགས་སྡུག་པས་མ་ལགས་རང་གི་སྐྱེ་བོ་དང་གཉེན་གྱི་ཚོགས་ཀྱིས་མ་ལགས། རྒྱལ་པོས་མ་ལགས་ལྷ་རྣམས་ཀྱིས་མ་ལགས། སྔ་མ་འདས་པ་རྣམས་ཀྱིས་མ་ལགས། དགེ་སྦྱོང་དང་བྲམ་ཟེ་རྣམས་ཀྱིས་མ་ལགས་པ་གང་ལགས་པ་དེ་བཅོམ་ལྡན་འདས་ཀྱིས་བདག་ལ་མཛད་དེ། སེམས་ཅན་དམྱལ་བ་དང་དུད་འགྲོ་དང་། ཡི་དགས་རྣམས་ནས་ནི་རྐང་པ་དྲངས། ལྷ་དང་མི་རྣམས་ལ་ནི་རབ་ཏུ་བཞག །འཁོར་བ་ལས་ནི་རིང་དུ་མཛད། ཁྲག་དང་། མཆི་མའི་རྒྱ་མཚོ་ནི་བསྐམས། རུས་པའི་རི་བོ་ལས་ནི་བསྒྲལ། །</p>
<p>ནང་སོང་གི་སྒོ་རྣམས་ནི་བཀུམ། མཐོ་རིས་དང་ཐར་པའི་སྒོ་རྣམས་ནི་ཕྱེ། ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་ལགས་ཏེ། བཙུན་པ་བདག་ནི་འཕགས་སོ། །</p>
<p>མངོན་པར་འཕགས་སོ། །</p>
<p>བདག་བཅོམ་ལྡན་འདས་དང་ཆོས་དང་དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས་བདག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོ་བའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །</p>
<p>དེ་ནས་སྔོན་ནེ་ཙོ་བྱེད་པའི་ལྷའི་བུ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་ཞིང་རྗེས་སུ་ཡི་རངས་ནས་ཚོང་པ་ཟོང་རྙེད་པ་ལྟ་བུ་དང་། ཞིང་པ་ལོ་ཏོག་ལེགས་པ་ལྟ་བུ་དང་། དཔའ་བོ་གཡུལ་ངོར་རྒྱལ་བ་ལྟ་བུ་དང་། ནད་པ་ནད་ཐམས་ཅད་ལས་ཡོངས་སུ་ཐར་བ་བཞིན་དུ་འབྱོར་པ་གང་གིས་བཅོམ་ལྡན་འདས་ཀྱི་སྤྱན་སྔར་འོངས་པའི་འབྱོར་པ་དེ་ཉིད་དང་རང་གི་གནས་སུ་སོང་ངོ་། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཡངས་པ་ཅན་གང་ན་བ་དེར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་སྤོང་བྱེད་ནས་ལྗོངས་རྒྱུ་ཞིང་གཤེགས་པ་ན་ཡངས་པ་ཅན་དུ་བྱོན་ནས་ཡངས་པ་ཅན་གྱི་ཨ་མྲའི་ཚལ་ན་བཞུགས་སོ། །</p>
<p>ཨ་མྲ་སྐྱོང་མས་བཅོམ་ལྡན་འདས་སྤོང་བྱེད་ནས་ལྗོངས་རྒྱུ་ཞིང་གཤེགས་པ་ན་ཡངས་པ་ཅན་དུ་བྱོན་ནས་ཡངས་པ་ཅན་གྱི་བདག་གི་ཨ་མྲའི་ཚལ་ཁོ་ན་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་རྒྱན་ཐམས་ཅད་ཀྱིས་བརྒྱན་ནས་བུད་མེད་ཀྱི་འཁོར་གྱིས་ཡོངས་སུ་བསྐོར་ཏེ། བཞོན་པ་བཟང་པོ་ལ་ཞོན་ནས་ཡངས་པ་ཅན་ནས་བྱུང་སྟེ། བཅོམ་ལྡན་འདས་ལ་བལྟ་བ་དང་བསྙེན་བཀུར་བྱ་བའི་ཕྱིར་བཅོམ་ལྡན་འདས་ཀྱི་སྤྱན་སྔར་སོང་སྟེ། དེས་ཇི་ཙམ་བཞོན་པའི་སའི་བར་དུ་བཞོན་པས་སོང་ནས་བཞོན་པ་ལས་བབས་ཏེ་རྐང་པ་ཁོ་ནས་ཀུན་དགའ་ར་བར་ཞུགས་སོ། །</p>
<p>དེའི་ཚེ་བཅོམ་ལྡན་འདས་དགེ་སློང་གི་འཁོར་བརྒྱ་ཕྲག་དུ་མའི་གུང་ལ་ཆོས་འཆད་ཅིང་བཞུགས་པ་ན། བཅོམ་ལྡན་འདས་ཀྱིས་ཨ་མྲ་སྐྱོང་མ་རྒྱང་རིང་པོ་ཁོ་ན་ནས་གཟིགས་སོ། །</p>
<p>གཟིགས་ནས་ཀྱང་ཡང་དགེ་སློང་རྣམས་ལ་བཀའ་སྩལ་པ། ཨ་མྲ་སྐྱོང་མ་ཕ་བི་འོང་གིས་བརྩོན་འགྲུས་དང་ཤེས་བཞིན་དང་དྲན་པ་དང་ལྡན་པས་གནས་པར་གྱིས་ཤིག །ངས་རྗེས་སུ་བསྟན་པ་ནི་འདི་ཡིན་ནོ། །</p>
<p>ཇི་ལྟར་ན་དགེ་སློང་བརྩོན་འགྲུས་ལ་གནས་པ་ཡིན་ཞེ་ན། འདི་ལ་དགེ་སློང་གིས་སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་ཕྱིར་འདུན་པ་སྐྱེད་དོ་འབད་དོ་བརྩོན་འགྲུས་རྩོམ་མོ་སེམས་རབ་ཏུ་འཛིན་ཏོ་རབ་ཏུ་འཇོག་གོ། །</p>
<p>སྡིག་པ་མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པའི་ཕྱིར་འདུན་པ་སྐྱེད་དོ་འབད་དོ་བརྩོན་འགྲུས་རྩོམ་མོ་སེམས་རབ་ཏུ་འཛིན་ཏོ་རབ་ཏུ་འཇོག་གོ། །</p>
<p>དགེ་བའི་ཆོས་མ་སྐྱེས་པ་རྣམས་བསྐྱེད་པའི་ཕྱིར་འདུན་པ་སྐྱེད་དོ། །</p>
<p>འབད་དོ་བརྩོན་འགྲུས་རྩོམ་མོ་སེམས་རབ་ཏུ་འཛིན་ཏོ་རབ་ཏུ་འཇོག་གོ། །</p>
<p>དགེ་བའི་ཆོས་སྐྱེས་པ་རྣམས་གནས་པ་དང་ཉམས་པར་མི་འགྱུར་བ་དང་གོམས་པར་ཡོངས་སུ་རྫོགས་པར་བྱ་བ་དང་ཕྱིར་ཞིང་འབྱུང་བར་བྱ་བ་དང་། ཡེ་ཤེས་རྒྱ་ཆེན་པོ་མངོན་སུམ་དུ་བྱ་བའི་ཕྱིར་འདུན་པ་སྐྱེད་དོ་འབད་དོ། །</p>
<p>བརྩོན་འགྲུས་རྩོམ་མོ། །</p>
<p>སེམས་རབ་ཏུ་འཛིན་ཅིང་རབ་ཏུ་འཇོག་པ་སྟེ། དེ་ལྟར་ན་དགེ་སློང་བརྩོན་འགྲུས་ཅན་ཡིན་ནོ། །</p>
<p>ཇི་ལྟར་ན་དགེ་སློང་ཤེས་བཞིན་ཅན་ཡིན་ཞེ་ན། འདི་ལ་དགེ་སློང་གིས་འགྲོ་བ་དང་། ལྡོག་པ་ལ་ཤེས་བཞིན་གྱིས་གནས་ཤིང་ལྟ་བ་དང་། རྣམ་པར་ལྟ་བ་དང་བསྐུམ་པ་དང་བརྐྱང་བ་དང་སྣམ་སྦྱར་དང་། ཆོས་གོས་དང་ལྷུང་བཟེད་ཐོགས་པ་དང་། འགྲོ་བ་དང་འགྲེང་བ་དང་། འདུག་པ་དང་ཉལ་བ་དང་། གཉིད་མ་ལོག་པ་དང་སྨྲ་བ་དང་མི་སྨྲ་བ་དང་། གཉིད་ཀྱིས་སྙོམ་པས་དུབ་པ་རྣམས་ལ་ཤེས་བཞིན་གྱིས་གནས་པ་སྟེ། དེ་ལྟར་ན་དགེ་སློང་ཤེས་བཞིན་ཅན་ཡིན་ནོ། །</p>
<p>ཇི་ལྟར་ན་དགེ་སློང་དྲན་པ་དང་ལྡན་པ་ཡིན་ཞེ་ན། འདི་ལ་དགེ་སློང་ནང་གི་ལུས་ལ་ལུས་ཀྱི་རྗེས་སུ་ལྟ་ཞིང་བརྩོན་འགྲུས་དང་། ཤེས་བཞིན་དང་དྲན་པ་དང་ལྡན་པས་འཇིག་རྟེན་ལ་གནོད་སེམས་དང་ཡིད་མི་བདེ་བ་སྤངས་ནས་གནས་སོ། །</p>
<p>ཕྱིའི་ལུས་དང་ནང་དང་ཕྱིའི་ལུས་དང་། ནང་གི་ཚོར་བ་རྣམས་དང་ཕྱིའི་ཚོར་བ་རྣམས་དང་ནང་དང་ཕྱིའི་ཚོར་བ་རྣམས་དང་། ནང་གི་སེམས་དང་ཕྱིའི་སེམས་དང་ནང་དང་ཕྱིའི་སེམས་དང་། ནང་གི་ཆོས་རྣམས་དང་ཕྱིའི་ཆོས་རྣམས་དང་ནང་དང་ཕྱིའི་ཆོས་རྣམས་ལ་ཆོས་ཀྱི་རྗེས་སུ་ལྟ་ཞིང་བརྩོན་འགྲུས་དང་། ཤེས་བཞིན་དང་དྲན་པ་དང་ལྡན་པས་འཇིག་རྟེན་ལ་གནོད་སེམས་དང་ཡིད་མི་བདེ་བ་སྤངས་ནས་གནས་པ་སྟེ། དེ་ལྟར་ན་དགེ་སློང་དྲན་པ་དང་ལྡན་པ་ཡིན་ནོ། །</p>
<p>དགེ་སློང་དག་ངས་ཨ་མྲ་སྐྱོང་མ་ཕ་བི་འོང་གིས་བརྩོན་འགྲུས་དང་། ཤེས་བཞིན་དང་དྲན་པ་དང་ལྡན་པས་གནས་པར་གྱིས་ཤིག །ངས་རྗེས་སུ་བསྟན་པ་ནི་འདི་ཡིན་ཞེས་ངས་གང་གསུངས་པ་བཤད་པ་ནི་དེ་ཡིན་ནོ། །</p>
<p>དེ་ནས་ཨ་མྲ་སྐྱོང་མ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་ཨ་མྲ་སྐྱོང་མ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །</p>
<p>དེ་ནས་ཨ་མྲ་སྐྱོང་མ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཨ་མྲ་སྐྱོང་མ་ལ་ཅང་མི་གསུང་བས་གནང་ངོ་། །</p>
<p>དེ་ནས་ཨ་མྲ་སྐྱོང་མས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>ཡངས་པ་ཅན་གྱི་ལིཙྪ་བཱི་རྣམས་ཀྱིས་བཅོམ་ལྡན་འདས་སྤོང་བྱེད་ནས་ལྗོངས་རྒྱུ་ཞིང་གཤེགས་པ་དང་ཡངས་པ་ཅན་དུ་ཕྱིན་ཏེ། ཡངས་པ་ཅན་གྱི་ཨ་མྲ་སྐྱོང་མའི་ཚལ་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་སོ་སོ་ནས་ཤིང་རྟ་དང་རྟ་རྣམས་ལ་ཞོན་ཏེ། ཁ་ཅིག་ནི་རྟ་སྔོན་པོ་དང་། ཤིང་རྟ་སྔོན་པོ་དང་། སྲབ་སྐྱོགས་དང་། ལྕག་སྔོན་པོ་དང་། ཐོར་ཚུགས་དང་། གདུགས་དང་། རལ་གྲི་ཤུབས་སྔོན་པོ་དང་། རྔ་ཡབ་ནོར་བུའི་ཡུ་བ་ཅན་དང་། གོས་དང་། རྒྱན་དང་། བྱུག་པ་སྔོན་པོ་དང་། འཁོར་སྔོན་པོར། ཁ་ཅིག་ནི་རྟ་སེར་པོ་དང་། ཤིང་རྟ་སེར་པོ་དང་། སྲབ་སྐྱོགས་དང་། ལྕག་སེར་པོ་དང་། ཐོར་ཚུགས་དང་། གདུགས་དང་། རལ་གྲི་ཤུབས་སེར་པོ་དང་། རྔ་ཡབ་ནོར་བུའི་ཡུ་བ་ཅན་དང་། གོས་དང་། རྒྱན་དང་། བྱུག་པ་སེར་པོ་དང་། འཁོར་སེར་པོར། ཁ་ཅིག་ནི་རྟ་དམར་པོ་དང་། ཤིང་རྟ་དམར་པོ་དང་། སྲབ་སྐྱོགས་དང་། ལྕག་དམར་པོ་དང་། ཐོར་ཚུགས་དང་། གདུགས་དང་། རལ་གྲི་ཤུབས་དམར་པོ་དང་། རྔ་ཡབ་ནོར་བུའི་ཡུ་བ་ཅན་དང་། གོས་དང་། རྒྱན་དང་། བྱུག་པ་དམར་པོ་དང་། འཁོར་དམར་པོར། ཁ་ཅིག་ནི་རྟ་དཀར་པོ་དང་། ཤིང་རྟ་དཀར་པོ་དང་། སྲབ་སྐྱོགས་དང་། ལྕག་དཀར་པོ་དང་། ཐོར་ཚུགས་དང་། གདུགས་དང་། རལ་གྲི་ཤུབས་དཀར་པོ་དང་། རྔ་ཡབ་ནོར་བུའི་ཡུ་བ་ཅན་དང་། གོས་དང་། རྒྱན་དང་། བྱུག་པ་དཀར་པོ་དང་། འཁོར་དཀར་པོར་ཆས་ཏེ་སྐད་མཐོན་པོ་དང་། སྐད་ཆེན་པོར་སླར་ཁྱེར་སླར་ཁྱེར་ཅེས་ཟེར་ཞིང་ཡངས་པ་ཅན་ནས་བྱུང་སྟེ། བཅོམ་ལྡན་འདས་ལ་བལྟ་བ་དང་བསྙེན་བཀུར་བྱ་བའི་ཕྱིར་བཅོམ་ལྡན་འདས་ཀྱི་སྤྱན་སྔར་དོང་ངོ་། །</p>
<p>བཅོམ་ལྡན་འདས་ཀྱིས་ཡངས་པ་ཅན་གྱི་ལིཙྪ་བཱི་རྣམས་རྒྱང་རིང་པོ་ཁོ་ན་ནས་འོང་བ་གཟིགས་སོ། །</p>
<p>གཟིགས་ནས་ཀྱང་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱེད་ཅག་ལས་སུས་སུམ་བཅུ་རྩ་གསུམ་པའི་ལྷ་རྣམས་སྐྱེད་མོས་ཚལ་གྱི་གནས་སུ་འགྲོ་བ་མ་མཐོང་བ་དེ་ཡངས་པ་ཅན་གྱི་ལིཙྪ་བཱི་རྣམས་ལ་ལྟོས་ཤིག །དེ་ཅིའི་ཕྱིར་ཞེ་ན། དགེ་སློང་དག་སུམ་བཅུ་རྩ་གསུམ་པའི་ལྷ་རྣམས་ཀྱང་ཇི་ལྟར་ད་ལྟར་གྱི་ཡངས་པ་ཅན་གྱི་ལིཙྪ་བཱི་དག་བཞིན་དུ་རྫུ་འཕྲུལ་འདི་དང་། འབྱོར་པ་འདི་དང་། ཆ་ལུགས་འདིས་སྐྱེད་མོས་ཚལ་གྱི་གནས་སུ་འགྲོའོ། །</p>
<p>ཇི་ཙམ་བཞོན་པའི་སའི་བར་དུ་བཞོན་པས་སོང་ནས་བཞོན་པ་ལས་བབས་ཏེ་རྐང་པ་ཁོ་ནས་ཀུན་དགའི་ར་བར་ཞུགས་སོ། །</p>
<p>དེ་ནས་ཡངས་པ་ཅན་གྱི་ལིཙྪ་བཱི་རྣམས་བཅོམ་ལྡན་འདས་གང་ན་བ་དེར་དོང་སྟེ་ལྷགས་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འཁོད་དོ། །</p>
<p>ཕྱོགས་གཅིག་ཏུ་འཁོད་ནས་བཅོམ་ལྡན་འདས་ཀྱིས་ཡངས་པ་ཅན་གྱི་ལིཙྪ་བཱི་རྣམས་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། །</p>
<p>ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །</p>
<p>དེའི་ཚེ་བྲམ་ཟེའི་ཁྱེའུ་སེར་སྐྱའི་བུ་འཁོར་འདུས་པ་དེ་ཉིད་དུ་འདུག་པར་གྱུར་ཏོ། །</p>
<p>དེ་ནས་བྲམ་ཟེའི་ཁྱེའུ་སེར་སྐྱའི་བུ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བདག་ནི་སྤོབས་ལགས་སོ། །</p>
<p>བདེ་བར་གཤེགས་པ་བདག་ནི་སྤོབས་ལགས་སོ། །</p>
<p>བཅོམ་ལྡན་འདས་ཀྱིས་སེར་སྐྱའི་བུ་ཁྱོད་སྤོབས་པར་གྱིས་ཤིག་ཅེས་བཀའ་སྩལ་པ་དང་། དེ་ནས་བྲམ་ཟེའི་ཁྱེའུ་སེར་སྐྱའི་བུས་དེའི་ཚེ་ཚིགས་སུ་བཅད་དེ་གསོལ་པ། ཨང་གའི་རྒྱལ་པོ་ནོར་བུའི་གོ་འཆང་བ། །</p>
<p>མ་གའི་དབང་པོས་རྙེད་པ་རབ་རྙེད་དེ། །</p>
<p>དེ་ཡི་ཡུལ་དུ་བྱུང་བའི་སངས་རྒྱས་ནི། །</p>
<p>གྲགས་པའི་སྒྲ་དག་གངས་ཀྱི་རི་བོ་བཞིན། །</p>
<p>ཇི་ལྟར་པད་མ་བཟང་པོ་ལེགས་འཁྲུངས་པ། །</p>
<p>དགོངས་ཀ་ཁ་འབྱེ་དྲི་ཞིམ་ལྡན་པ་བཞིན། །</p>
<p>བར་སྣང་ལ་ནི་ཉི་མ་ལྷག་གེ་བར། །</p>
<p>སྣང་བ་ལྟ་བུར་ཉི་མའི་རྒྱུད་ལ་ལྟོས། །</p>
<p>དེ་བཞིན་གཤེགས་པ་རྣམས་ཀྱི་ཤེས་རབ་སྟོབས། །</p>
<p>ཇི་ལྟར་མཚན་མོ་མེ་འབར་ལྟ་བུ་ལྟོས། །</p>
<p>དེ་ནི་མིག་བྱེད་སྣང་བ་བྱེད་པ་སྟེ། །</p>
<p>ལྷགས་པ་རྣམས་ཀྱི་ཐེ་ཚོམ་རྣམ་པར་འདུལ། །</p>
<p>ལིཙྪ་བཱི་ལྔ་བརྒྱས་བྲམ་ཟེའི་ཁྱེའུ་སེར་སྐྱའི་བུ་ལེགས་པར་སྨྲས་སོ། །</p>
<p>བྲམ་ཟེའི་ཁྱེའུ་སེར་སྐྱའི་བུ་ལེགས་པར་སྨྲས་སོ། །</p>
<p>ཞེས་བླ་གོས་ལྔ་བརྒྱ་ལེགས་པར་སྨྲས་པའི་ཕྱིར་བྱིན་ནོ། །</p>
<p>དེ་ནས་ཡངས་པ་ཅན་གྱི་ལིཙྪ་བཱི་རྣམས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། །</p>
<p>གནས་འཇོག་དག་ང་སྔར་ཨ་མྲ་སྐྱོང་མས་སྤྱན་དྲངས་སོ། །</p>
<p>བཙུན་པ་ཨ་མྲ་སྐྱོང་མ་དམན་པ་ཤེས་རབ་དམན་པ་དེས་བདག་ཅག་བསླུས་ལགས་ཏེ། དེས་ན་བདག་ཅག་གིས་བཅོམ་ལྡན་འདས་ཐོག་མ་ཉིད་དུ་བལྟ་བ་དང་། བསྙེན་བཀུར་བགྱིད་ཅིང་མཆི་བའི་རྔོ་མ་ཐོག་མོད་ཀྱི་ད་དུང་ཡང་བདག་ཅག་བཅོམ་ལྡན་འདས་དང་དགེ་སློང་གི་དགེ་འདུན་ལ་བསྙེན་བཀུར་འཚལ་ལོ། །</p>
<p>བཅོམ་ལྡན་འདས་ཀྱིས་དེ་དག་ལ་གནས་འཇོག་དེ་ནི་ལེགས་པར་སྨྲས་སོ་ཞེས་བཀའ་སྩལ་ཏོ། །</p>
<p>དེ་ནས་ཡངས་པ་ཅན་གྱི་ལིཙྪ་བཱི་རྣམས་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རངས་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་དོང་ངོ་། །</p>
<p>བྲམ་ཟེའི་ཁྱེའུ་སེར་སྐྱའི་བུ་ནི་དེ་ཉིད་ན་འདུག་གོ། །</p>
<p>དེ་ནས་བྲམ་ཟེའི་ཁྱེའུ་སེར་སྐྱའི་བུས་ཡངས་པ་ཅན་གྱི་ལིཙྪ་བཱི་རྣམས་དོང་ནས་རིང་པོ་མ་ལོན་པར་ཤེས་ནས་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་འདིར་བདག་ལ་ལིཙྪ་བཱི་ལྔ་བརྒྱས་བླ་གོས་ལྔ་བརྒྱ་ལེགས་པར་སྨྲས་པའི་ཕྱིར་སྩལ་བ་འདི་དག་བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ་བཞེས་སུ་གསོལ། བཅོམ་ལྡན་འདས་ཀྱིས་བྲམ་ཟེའི་ཁྱེའུ་སེར་སྐྱའི་བུ་ལ་ཐུགས་བརྩེ་བ་ཉེ་བར་བཟུང་སྟེ་བླ་གོས་ལྔ་བརྒྱ་བཞེས་སོ། །</p>
<p>དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་སེར་སྐྱའི་བུ་ལ་བཀའ་སྩལ་པ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་ན་ངོ་མཚར་རྨད་དུ་བྱུང་བའི་ཆོས་རྣམ་པ་ལྔ་འཇིག་རྟེན་དུ་འབྱུང་བར་འགྱུར་ཏེ། ལྔ་གང་ཞེ་ན། སེར་སྐྱའི་བུ་འདི་ལ་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་འཇིག་རྟེན་དུ་འབྱུང་ཞིང་དེ་ཆོས་ཐོག་མར་དགེ་བ། བར་དུ་དགེ་བ་ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ་མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ། ཚངས་པར་སྤྱོད་པ་སྟོན་པར་འགྱུར་ཏེ། སེར་སྐྱའི་བུ་འདི་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་ན་ངོ་མཚར་རྨད་དུ་བྱུང་བའི་ཆོས་འཇིག་རྟེན་དུ་འབྱུང་བ་དང་པོ་ཡིན་ནོ། །</p>
<p>གང་དག་ཆོས་དེ་ཞེ་ས་དང་བཅས་པས་ཉན་ཅིང་བླ་མར་བྱེད། དམ་པར་བྱེད། ཡིད་ལ་བྱེད་ཅིང་སེམས་རྩེ་གཅིག་ཏུ་རྣ་བླགས་ནས་སེམས་ཐམས་ཅད་བསྡུས་ནས་ཉན་པར་བྱེད་པ་འདི་ནི་སེར་སྐྱའི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་ན་ངོ་མཚར་རྨད་དུ་བྱུང་བའི་ཆོས་འཇིག་རྟེན་དུ་འབྱུང་བ་གཉིས་པ་ཡིན་ནོ། །</p>
<p>ཆོས་དེ་གང་དག་གིས་ཐོས་ནས་དེ་ལྟ་དེ་ལྟར་སྒྲུབ་པར་བྱེད་པ་འདི་ནི་སེར་སྐྱའི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་ན་ངོ་མཚར་རྨད་དུ་བྱུང་བའི་ཆོས་འཇིག་རྟེན་དུ་འབྱུང་བ་གསུམ་པ་ཡིན་ནོ། །</p>
<p>ཆོས་དེ་གང་དག་གིས་ཐོས་ནས་དགའ་བ་དང་མགུ་བ་དང་། ངེས་པར་འབྱུང་བ་དང་ལྡན་པའི་དགེ་བ་རྒྱ་ཆེན་པོ་འཐོབ་པ་འདི་ནི་སེར་སྐྱའི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་ན་ངོ་མཚར་རྨད་དུ་བྱུང་བའི་ཆོས་འཇིག་རྟེན་དུ་འབྱུང་བ་བཞི་པ་ཡིན་ནོ། །</p>
<p>ཆོས་དེ་གང་དག་གིས་ཐོས་ནས་དོན་ཟབ་མོའི་གཞི་ཤེས་རབ་ཀྱིས་སོ་སོར་རྟོགས་པར་བྱེད་པ་འདི་ནི་སེར་སྐྱའི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་ན་ངོ་མཚར་རྨད་དུ་བྱུང་བའི་ཆོས་འཇིག་རྟེན་དུ་འབྱུང་བ་ལྔ་པ་ཡིན་ནོ། །</p>
<p>སེར་སྐྱའི་བུ་སྐྱེས་བུ་དམ་པ་དག་ནི་བྱས་པ་གཟོ་བ་དང་བྱས་པ་ཚོར་བ་ཅན་ཡིན་ཏེ། དེ་དག་ཅུང་ཟད་ཙམ་བྱས་ན་ཡང་ཆུད་གཟོན་པར་མི་བྱེད་ན་མང་པོ་ལྟ་སྨོས་ཀྱང་ཅི་དགོས། དེ་ལྟ་བས་ན་སེར་སྐྱའི་བུ་ཁྱོད་ཀྱིས་འདི་ལྟར་བྱས་པ་གཟོ་བ་དང་བྱས་པ་ཚོར་བ་ཅན་དུ་བསླབ་པར་བྱ་སྟེ། ཅུང་ཟད་ཙམ་བྱས་ན་ཡང་ཆུད་མི་གཟོན་ན་མང་པོ་ལྟ་སྨོས་ཀྱང་ཅི་དགོས་ཏེ། སེར་སྐྱའི་བུ་ཁྱོད་ཀྱིས་དེ་ལྟ་བུར་བསླབ་པར་བྱའོ། །</p>
<p>དེ་ནས་བྲམ་ཟེའི་ཁྱེའུ་སེར་སྐྱའི་བུ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་ཡི་རངས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་ཨ་མྲ་སྐྱོང་མས་དེ་ཉིད་ཀྱི་མཚན་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ཏེ། ནང་པར་སྔར་ལངས་ནས་གདན་བཤམས་ཏེ་ནོར་བུའི་ཆུ་སྣོད་དག་བཞག་ནས་བཅོམ་ལྡན་འདས་ལ་སྤྱན་འདྲེན་གྱིས་དུས་ཚོད་གསོལ་པ། བཙུན་པ་གདུགས་ཚོད་བཤམས་ལགས་ན་བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེ་ནས་བཅོམ་ལྡན་འདས་སྔ་དྲོ་ཤམ་ཐབས་མནབས། ལྷུང་བཟེད་དང་ན་བཟའ་ཆོས་གོས་བསྣམས་ཏེ་དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་དགེ་སློང་གི་དགེ་འདུན་གྱིས་མདུན་གྱིས་བལྟས་ནས་ཨ་མྲ་སྐྱོང་མའི་བཀད་ས་གང་ན་བ་དེར་གཤེགས་ཏེ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>དེ་ནས་ཨ་མྲ་སྐྱོང་མས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་ཚིམ་པར་བྱེད་དེ། རྣམ་གྲངས་དུ་མར་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་བསྟབས་ཤིང་ཚིམ་པར་བྱས་སོ། །</p>
<p>བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་སྟན་དམའ་བ་ཞིག་བླངས་ནས། བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་ཨ་མྲ་སྐྱོང་མས་སྦྱིན་པ་ཕུལ་བ་དེ་ལ་རྗེས་སུ་ཡི་རང་བས་རྗེས་སུ་ཡི་རང་བར་མཛད་དེ། གང་ཞིག་སྦྱིན་ལ་དགའ་འགྱུར་སྐྱེ་བོ་སྟེན། །</p>
<p>སྙན་པ་འཐོབ་ཅིང་དེ་ཡི་གྲགས་པ་འཕེལ། །</p>
<p>སེར་སྣ་མེད་ཅིང་ཚོགས་པར་འགྲོ་བ་ན། །</p>
<p>ཞུམ་པར་མི་འགྱུར་འཇིགས་པ་མེད་པར་འགྱུར། །</p>
<p>དེ་ལྟ་བས་ན་མཁས་པ་བདེ་འདོད་པས། །</p>
<p>སེར་སྣའི་དྲི་མ་སྤངས་ཏེ་སྦྱིན་པ་གཏོང་། །</p>
<p>དེ་དག་ཡུན་རིང་སུམ་བཅུ་རྩ་གསུམ་གནས། །</p>
<p>ལྷ་རྣམས་དང་ནི་སྐལ་བ་མཉམ་པར་དགའ། །</p>
<p>སྦྱིན་གཏོང་དགེ་བྱེད་དེ་ནི་ཤི་འཕོས་ནས། །</p>
<p>རང་གི་འོད་ཀྱི་དགའ་བའི་ཚལ་ན་རྒྱུ། །</p>
<p>དེ་ན་དེ་གཉིས་རྩེན་ཅིང་དགའ་བྱེད་པ། །</p>
<p>འདོད་པའི་ཡོན་ཏན་ལྔ་པོ་དག་དང་ལྡན། །</p>
<p>མ་བཅིངས་སྐྱོབ་པ་དེ་ཡི་གསུང་ཐོས་ནས། །</p>
<p>བདེ་བར་གཤེགས་པའི་ཉན་ཐོས་མཐོ་རིས་དགའ། །</p>
<p>དེ་ནས་བཅོམ་ལྡན་འདས་ཀྱིས་ཨ་མྲ་སྐྱོང་མ་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་སྟན་ལས་ལངས་ཏེ་སོང་ངོ་། །</p>
<p>དགེ་སློང་རྣམས་ཐེ་ཚོམ་སྐྱེས་ཏེ་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཡངས་པ་ཅན་གྱི་ལིཙྪ་བཱི་རྣམས་ཀྱིས་ལས་ཅི་ཞིག་བགྱིས་ན། དེས་གལ་ཏེ་ལྷ་རྣམས་སུ་སྐྱེས་ན་ཡང་ལྷ་མཐུ་ཆེ་བར་འགྱུར་ལ། གལ་ཏེ་མི་རྣམས་སུ་སྐྱེས་ན་ཡང་མི་མཐུ་ཆེན་པོར་གྱུར་ཅིང་། ད་ལྟར་སུམ་བཅུ་རྩ་གསུམ་པའི་ལྷ་རྣམས་ཀྱི་དཔེར་ཡང་བསྟན་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཡངས་པ་ཅན་གྱི་ལིཙྪ་བཱི་རྣམས་ཀྱིས་ལས་ཚོགས་རྙེད་པ། རྐྱེན་ཡོངས་སུ་བསྒྱུར་བ། འོད་པ་བཞིན་དུ་ཉེ་བར་གནས་པ། གདོན་མི་ཟ་བར་འབྱུང་བར་འགྱུར་བའི་ལས་དག་བྱས་ཤིང་བསགས་པས། འདི་དག་ཉིད་ཀྱིས་ལས་བྱས་ཤིང་བསགས་པ་དག་གཞན་སུ་ཞིག་གིས་སོ་སོར་མྱོང་བར་འགྱུར་ཏེ། དགེ་སློང་དག་ལས་བྱས་ཤིས་བསགས་པ་དག་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། ཆུའི་ཁམས་ལ་མི་འགྱུར། མེའི་ཁམས་ལ་མི་འགྱུར། རླུང་གི་ཁམས་ལ་མི་འགྱུར་གྱི། འདི་ལྟར་དགེ་བ་དང་མི་དགེ་བ་བྱས་ཤིང་བསགས་པ་དག་ནི་ཟིན་པའི་ཕུང་པོ་དང་། ཁམས་དང་། སྐྱེ་མཆེད་རྣམས་ལ་རྣམ་པར་སྨིན་པར་འགྱུར་ཏེ། ལས་རྣམས་བསྐལ་པ་བརྒྱར་ཡང་ནི། །</p>
<p>ཆུད་མི་ཟ་བའང་ཚོགས་དང་དུས། །</p>
<p>རྙེད་ན་ལུས་ཅན་རྣམས་ལ་ནི། །</p>
<p>འབྲས་བུ་དག་ཏུ་འགྱུར་བ་ཉིད། །</p>
<p>དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུ་རྣམས་ཀྱི་ཚེ་ལོ་ཉི་ཁྲི་ཐུབ་པ་ན་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ་འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་འོད་སྲུང་ཞེས་བྱ་བ་འཇིག་རྟེན་དུ་བྱུང་བར་གྱུར་ཏེ། དེ་འཁོར་དགེ་སློང་ཉི་ཁྲི་དང་གྲོང་ཁྱེར་བཱ་རཱ་ཎ་སཱི་དྲང་སྲོང་སྨྲ་བ་རི་དགས་ཀྱི་ནགས་ན་ཉེ་བར་རྟེན་ཅིང་བཞུགས་སོ། །</p>
<p>དེའི་ཚེ་བཱ་རཱ་ཎ་སཱི་ན་དགེ་བསྙེན་ལྔ་བརྒྱ་གནས་སོ། །</p>
<p>དེ་རྣམས་ཀྱིས་རྒྱ་མཚོ་ཆེན་པོར་འདོང་བའི་ཟོང་སྟ་གོན་བྱས་ཏེ། རྒྱ་མཚོ་ཆེན་པོའི་གྲུ་བོ་ཆེ་བསྒྲུབས་ནས་རིམ་གྱིས་རྒྱ་མཚོ་ཆེན་པོར་ཞུགས་པ་དང་། རྗེས་སུ་མཐུན་པའི་རླུང་གིས་རིན་པོ་ཆེའི་གླིང་དུ་ཕྱིན་ཏོ། །</p>
<p>དེ་ནས་རིན་པོ་ཆེ་རྣམས་ཀྱིས་གྲུ་བོ་ཆེ་ཡོངས་སུ་བཀང་ནས་ཆས་པ་དང་དེ་ནས་རླུང་གིས་བདས་ནས་རྒྱ་མཚོ་ཆེན་པོའི་ཀློང་ཞིག་ཏུ་ཕྱིན་ཏོ། །</p>
<p>དེ་རྣམས་བྲེད་ཅིང་རེ་བ་མེད་པར་གྱུར་ནས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཕྱིར་བྱེ་མ་ལས་མཆོད་རྟེན་བྱས་ནས་རིན་པོ་ཆེ་སྣ་ཚོགས་ཀྱིས་མཆོད་པ་བྱས་སོ། །</p>
<p>དེ་ནས་གཉིད་ལོག་པ་དང་། ལྷ་ཞིག་གིས་སྨྲས་པ། ཁྱེད་ཅག་མ་འཇིགས་པར་བག་ཡོད་པར་བྱོས་ཤིག་དང་། ཞག་བདུན་གྱི་ཉིན་པར་དུས་རླབས་འོང་བར་འགྱུར་ཏེ། དེས་ཁྱེད་ཅག་བདེ་ལེགས་སུ་འཛམ་བུའི་གླིང་དུ་ཕྱིན་པར་འགྱུར་རོ། །</p>
<p>ནམ་ནངས་ནས་དེ་རྣམས་ཕན་ཚུན་དུ་སྨྲ་ཞིང་གྲོས་བྱ་བར་བརྩམས་ཏེ། ཤེས་ལྡན་དག་བདག་ཅག་ལ་ལྷས་མི་འཇིགས་པ་བསྟན་པ་གང་ཡིན་པ་དེ་ནི་ཡང་དག་པར་རྫོགས་པའི་སངས་རྒྱས་འོད་སྲུང་གི་མཐུ་ཡིན་པས་ཡང་དག་པར་རྫོགས་པའི་སངས་རྒྱས་འོད་སྲུང་གི་མཆོད་རྟེན་ལ་བདག་ཅག་གིས་རིན་པོ་ཆེ་ཕུལ་བ་དག་སླར་བླངས་ཏེ་འདོང་བ་ནི་མི་རིགས་སོ། །</p>
<p>ཞེས་དེ་རྣམས་ཀྱིས་གཏུགས་ཏེ་སྨོན་ལམ་གདབ་པར་བརྩམས་པ། གང་ཡང་བདག་ཅག་གིས་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འོད་སྲུང་བསོད་ནམས་ཀྱི་ཞིང་བླ་ན་མེད་པ་ལ་བྱ་བ་བྱས་པའི་དགེ་བའི་རྩ་བ་འདིས་གལ་ཏེ་བདག་ཅག་ལྷ་རྣམས་སུ་སྐྱེས་པར་གྱུར་ན་བདག་ཅག་མཐུ་ཆེ་བ་ཁོ་ནར་གྱུར་ཅིག །གལ་ཏེ་མིའི་ནང་དུ་མི་རྣམས་སུ་སྐྱེས་པར་གྱུར་ན་མཐུ་ཆེ་བ་དང་མི་རྣམས་སུ་སྐྱེས་ན་ཡང་སུམ་བཅུ་རྩ་གསུམ་གྱི་ལྷ་རྣམས་ཀྱི་དཔེར་རུང་བར་གྱུར་ཅིག་ཅེས་བྱས་སོ། །</p>
<p>དགེ་སློང་དག་ཇི་སྙམ་དུ་སེམས། དགེ་བསྙེན་ལྔ་བརྒྱ་པོ་གང་ཡིན་པ་དེ་དག་ནི་ལིཙྪ་བཱི་ལྔ་བརྒྱ་པོ་འདི་དག་ཉིད་ཡིན་ཏེ། འདི་དག་གིས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཕྱིར་བྱེ་མའི་མཆོད་རྟེན་བྱས་ཤིང་རིན་པོ་ཆེ་དག་གི་མཆོད་པ་བྱས་པས་དེས་ན་མི་མཐུ་ཆེན་པོ་རྣམས་སུ་སྐྱེས་པར་གྱུར་ཏེ། སུམ་བཅུ་རྩ་གསུམ་པའི་ལྷ་རྣམས་ཀྱི་ཡང་དཔེར་རུང་བར་གྱུར་ཏོ། །</p>
<p>དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན། འདྲེན་མ་རྣམས་ཀྱི་ནི་འདྲེན་མ་ཡིན། གཅིག་ཏུ་དཀར་བ་རྣམས་ཀྱི་ནི་གཅིག་ཏུ་དཀར་བ་ཡིན་ནོ། །</p>
<p>དགེ་སློང་དག་དེ་ལྟ་བས་ན་གང་ཡང་ལས་གཅིག་ཏུ་གནག་པ་རྣམས་དང་འདྲེན་མ་རྣམས་ནི་སྤོངས་ལ། ལས་གཅིག་ཏུ་དཀར་བ་རྣམས་ལ་བརྩལ་བར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཡངས་པ་ཅན་གྱི་གྲོང་ཁྱེར་དུ་སོང་ལ་སྒོའི་ཐེམ་པ་ལ་རྐང་པ་ཞོག་ལ་གསང་སྔགས་ཀྱི་ཚིག་འདི་དང་། ཚིགས་སུ་བཅད་པ་འདི་སྨྲོས་ཤིག །བི་ས་ར་ཏ། བི་ས་ར་ཏ། བི་ས་ར་ཏ། བི་ས་ར་ཏ། སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་བཀའ་སྩལ་ཏོ། །</p>
<p>སངས་རྒྱས་ཐམས་ཅད་ཀྱིས་དགོངས་པ། རང་སངས་རྒྱས་ཐམས་ཅད་ཀྱིས་དགོངས་པ། དགྲ་བཅོམ་པ་ཐམས་ཅད་ཀྱིས་བསམས་པ། སློབ་པ་ཐམས་ཅད་ཀྱིས་བསམས་པ། ཉན་ཐོས་ཐམས་ཅད་ཀྱིས་བསམས་པ། བདེན་པའི་ཚིག་སྨྲ་བ་ཐམས་ཅད་ཀྱིས་བསམས་པ། ཆོས་རྣམས་ཀྱིས་བསམས་པ། འདོད་པའི་དབང་ཕྱུག་གིས་བསམས་པ། ཚངས་པས་བསམས་པ། ཚངས་པ་སོ་སོས་བསམས་པ། དབང་པོས་བསམས་པ། ལྷས་བསམས་པ། ལྷ་མ་ཡིན་གྱི་དབང་པོས་བསམས་པ། ལྷ་མ་ཡིན་ཐམས་ཅད་ཀྱིས་བསམས་པ། ལྷ་མ་ཡིན་གྱི་མངག་གཞུག་པས་བསམས་པ། འབྱུང་པོ་ཐམས་ཅད་ཀྱིས་བསམས་པ། བི་ས་ར་ཏ། བི་ས་ར་ཏ། བི་ས་ར་ཏ། བི་ས་ར་ཏ། སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་བཀའ་སྩལ་ཏོ། །</p>
<p>མུན་ཙ་ཏ། མུན་ཙ་ཏ། མ་འདུག་ཤིག་ཡམས་ཀྱི་ནད་ཉེ་བར་ཞི་བར་འདུག་པར་གྱུར་ཅིག །ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། སངས་རྒྱས་ལྷ་ཆེན་པོ་ལྷའི་ཡང་ལྷ་ལྷའི་བླ་མ་གཤེགས་ཏེ། དབང་པོ་དང་བཅས་པའི་ལྷ་རྣམས་དང་། ཚངས་པ་དང་བཅས་པ་རྣམས་དང་། དབང་བདག་དང་བཅས་པ་རྣམས་དང་། སྐྱེ་དགུའི་བདག་པོ་དང་བཅས་པ་རྣམས་དང་། འཇིག་རྟེན་སྐྱོང་བ་བཞི་པོ་དག་ཀྱང་འཇུག་པར་འགྱུར་རོ། །</p>
<p>ལྷ་བརྒྱ་སྟོང་ཕྲག་དུ་མ་དག་དང་། ལྷ་མ་ཡིན་གྱི་དབང་པོ་རྣམས་དང་། ལྷ་མ་ཡིན་བརྒྱ་སྟོང་ཕྲག་དུ་མ་དག་ཀྱང་འཇུག་པར་འགྱུར་རོ། །</p>
<p>བཅོམ་ལྡན་འདས་ལ་མངོན་པར་དད་པའི་འབྱུང་པོ་བརྒྱ་སྟོང་ཕྲག་མང་པོ་དག་ཀྱང་སེམས་ཅན་ཐམས་ཅད་ཀྱི་དོན་གྱི་ཕྱིར་འཇུག་སྟེ། དེ་དག་གིས་ཁྱེད་རྣམས་ལ་གནོད་པ་བྱེད་པར་འགྱུར་གྱིས། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། མྱུར་དུ་བྱེར་ཅིག །ཁྱེད་ཅག་ལས་གང་དག་སྡང་བའི་སེམས་དང་ལྡན་པ་དེ་དག་ནི་བརླག་པར་གྱུར་ཅིག །གང་དག་བྱམས་པའི་སེམས་དང་ལྡན་ཞིང་ཉེས་པར་མི་འདོད་ལ་སྲུང་བར་བྱེད་པར་འདོད་པ་དེ་དག་ནི་འཁོད་ཅིག །དགོངས་པ་ལ་ཡང་འཇུག་པར་གྱུར་ཅིག །སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་འདི་སྐད་ཅེས་བཀའ་སྩལ་ཏོ། །</p>
<p>སུ་མུ་སུ་མུ། སུ་མུ་སུ་མུ། སུ་མུ་རུ། སུ་མུ་རུ། སུ་མུ་རུ། སུ་མུ་རུ། མུ་རུ་མུ་རུ། མུ་རུ་མུ་རུ། མུ་རུ་མུ་རུ། མུ་རུ་མུ་རུ། མུ་རུ་མུ་རུ། མི་རི་མི་རི། མི་རི་མི་རི་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི་ཏི། རི་རི་རི་རི་རི་རི། རཱི་རཱི་རཱི་རཱི་རཱི་རཱི་ཏི། མི་རི་མི་རི། མི་རི་མི་རི། མི་རི་མི་རི་ཏི། ཧ་སི། མི་རི་མི་རཱི་ཧཱི། མི་རཱི་མི་རཱི་སཱི་སཱི་མི། ཀང་ཀ་ར། ཀང་ཀ་ར་ཏ་ཀང་ཀ་ར། ཀང་ཀ་ར་ཀ་ཚཱ། ཀང་ཀ་རཱ་ཀང་ཀ་རཱ། ཀང་ཀ་རཱ་ཀང་ཀ་རཱ། ཀང་ཀ་རཱ་ཀང་ཀ་རཱ། ཀང་ཀ་རཱ་ཀང་ཀ་རཱ། ཀང་ཀ་རཱ་ཀང་ཀ་རཱ་ཏི། ཀུ་རཱི་ཤེ། ཀང་ཀ་རཱི་ཤེ། ཀང་ཀ་རཱི་ཤེ། རི་རི་རི་རི་རི་རི། རེ་ཕཱ་སཱ་རི་རི་པུ་རི་པུ་རི་པུ་རི་པུ་རི་པུ་རི་པུ་རི་པུ། ནཱ་ཐཱ་ན་ཐཱ་ཐཱ། རི་པུ་རི་པུ་ནཱ་ཐཱ་ཐཱ་ནིར་གཙྪ་ཏ། རི་པུ་རི་པུ་ནིར་གཙྪ་ཏ། པ་ལ་ཡཱ་ཏ། རི་པུ་རི་པུ་པ་ལ་ཡཱ་ཏ། སངས་རྒྱས་འཇིག་རྟེན་ལ་ཐུགས་བརྩེ་བ་ཅན། སེམས་ཅན་ཐམས་ཅད་ལ་ཕན་པར་ལྷག་པར་དགོངས་པ། བྱམས་པ་ལ་གནས་པ། ཐུགས་རྗེ་དང་དགའ་བ་ལ་གནས་པ། བཏང་སྙོམས་ལ་གནས་པ་གཤེགས་ཏེ། ལྷ་ཐམས་ཅད་དང་། འབྱུང་པོ་ཐམས་ཅད་ཀྱི་བླ་མ་སངས་རྒྱས་ཀྱིས་ཆོས་ཉིད་ཀྱི་ཡེ་ཤེས་ཀྱི་གསང་སྔགས་ཀྱི་ཚིག་གྲུབ་པ་གྲུབ་པའི་ཚིགས་སུ་བཅད་པ་འདི་དག་གསུངས་སོ། །</p>
<p>གང་གི་སྲིད་པ་འཆགས་པ་དག །རྣམ་པར་བཅོམ་ནས་བྲལ་མཛད་པ། །</p>
<p>ཐུགས་ཞི་གནོད་པ་མི་མངའ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>འདྲེན་པ་གང་ཞིག་འགྲོ་བ་རྣམས། །</p>
<p>ཐར་པའི་ལམ་དུ་འཛུད་མཛད་ཅིང་། །</p>
<p>ཆོས་རྣམས་ཐམས་ཅད་སྟོན་པ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>སྟོན་པ་འགྲོ་བ་རྣམས་ཀྱི་རྟེན། །</p>
<p>སེམས་ཅན་ཀུན་གྱི་དོན་གྱི་ཕྱིར། །</p>
<p>གང་གིས་བདེ་བ་མངའ་མཛད་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>སྐྱོབ་པ་གང་ཞིག་བྱམས་པ་ཡི། །</p>
<p>ཐུགས་ཀྱིས་འགྲོ་བ་འདི་དག་ཀུན། །</p>
<p>བུ་གཅིག་བཞིན་དུ་རྟག་བསྐྱངས་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>གང་ཞིག་འཁོར་བར་འཁོར་བ་ཡི། །</p>
<p>སེམས་ཅན་ཀུན་གྱི་སྐྱོབ་གྱུར་པ། །</p>
<p>གླིང་དང་དཔུང་གཉེན་གྱུར་པ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>གང་ཞིག་ཆོས་ཀུན་མངོན་སུམ་གྱུར། །</p>
<p>གཙང་ཞིང་སླུ་བ་མི་མངའ་བ། །</p>
<p>གསུང་གཙང་གཙང་བར་མཛད་པ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>དཔའ་བོ་ཆེན་པོ་གང་སྐྱེས་པས། །</p>
<p>ཕུན་སུམ་ཚོགས་དོན་འབྱོར་གྱུར་ཅིང་། །</p>
<p>དོན་གྲུབ་ཚོགས་ཀྱང་གྲུབ་པ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>གང་ཞིག་སྐྱེས་པས་ས་རྣམས་དང་། །</p>
<p>ནགས་ཚལ་བཅས་པར་རབ་གཡོས་ནས། །</p>
<p>སེམས་ཅན་ཐམས་ཅད་རབ་དགའ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>བྱང་ཆུབ་སྙིང་པོར་གང་ཞིག་གིས། །</p>
<p>ས་རྣམས་རྣམ་དྲུག་གཡོས་གྱུར་ཅིང་། །</p>
<p>བདུད་ཡིད་མི་བདེར་གྱུར་པ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>ཆོས་ཀྱི་འཁོར་ལོ་བསྐོར་བ་ན། །</p>
<p>འཕགས་པའི་བདེན་པ་གསུང་བ་གང་། །</p>
<p>ཐུབ་པ་གྲགས་པ་འབྱུང་བ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>གང་གིས་ཆོས་ཀྱི་ཡིད་འཕྲོག་པས། །</p>
<p>མུ་སྟེགས་བྱེད་རྣམས་ཕམ་མཛད་ལ། །</p>
<p>ཚོགས་ཀུན་དབང་དུ་མཛད་པ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>སངས་རྒྱས་ཁྱེད་ལ་བདེ་ལེགས་མཛད། །</p>
<p>བརྒྱ་བྱིན་ལྷར་བཅས་བདེ་ལེགས་དང་། །</p>
<p>འབྱུང་པོ་ཀུན་གྱི་བདེ་ལེགས་ནི། །</p>
<p>ཁྱེད་ལ་དུས་ཀུན་སྦྱིན་གྱུར་ཅིག །སངས་རྒྱས་བསོད་ནམས་མཐུ་དག་དང་། །</p>
<p>ལྷ་རྣམས་ཀྱིས་ནི་བསམས་པ་ཡིས། །</p>
<p>ཁྱེད་རྣམས་དོན་འདོད་གང་ཡིན་པ། །</p>
<p>དོན་དེ་དེ་རིང་གྲུབ་གྱུར་ཅིག །རྐང་གཉིས་ཁྱེད་ཅག་བདེ་ལེགས་ཤོག །རྐང་བཞི་ཁྱེད་ཅག་བདེ་ལེགས་ཤོག །ཁྱེད་ཅག་ལམ་འགྲོ་བདེ་ལེགས་ཤོག །ཕྱིར་འོང་དག་ཀྱང་བདེ་ལེགས་ཤོག །ཉིན་མོ་བདེ་ལེགས་མཚན་བདེ་ལེགས། །</p>
<p>ཉི་མའི་གུང་ལ་གནས་པར་ཤོག །ཁྱེད་ཅག་ཀུན་དུ་བདེ་ལེགས་ཤོག །ཁྱེད་ཅག་སྡིག་པར་མ་གྱུར་ཅིག །སངས་རྒྱས་ལྷ་ནི་སྟོང་རྣམས་ཀྱིས། །</p>
<p>ཡོངས་སུ་བསྐོར་ཏེ་གཤེགས་མཛད་ཀྱིས། །</p>
<p>སྡང་སེམས་ཅན་རྣམས་བྱེར་གྱུར་ཅིག །སྙིང་རྗེའི་བདག་ཉིད་ཅན་རྣམས་འཁོད། །</p>
<p>སངས་རྒྱས་རང་སངས་རྒྱས་རྣམས་དང་། །</p>
<p>དགྲ་བཅོམ་སློབ་པའི་བདེན་ཚིག་གིས། །</p>
<p>འཇིག་རྟེན་མི་ཕན་བྱེད་པ་རྣམས། །</p>
<p>གྲོང་ཁྱེར་འདི་ནི་གཏོང་གྱུར་ཅིག །སེམས་ཅན་ཀུན་དང་སྲོག་ཆགས་ཀུན། །</p>
<p>འབྱུང་པོ་ཀུན་དང་ཁྱེད་ཅག་ཀུན། །</p>
<p>བདེ་བ་འབའ་ཞིག་ལྡན་གྱུར་ཅིག །ཐམས་ཅད་ནད་ནི་མེད་གྱུར་ཅིག །ཀུན་གྱིས་བཟང་པོ་མཐོང་གྱུར་ཅིག །གང་ཡང་སྡིག་པར་མ་གྱུར་ཅིག །འབྱུང་པོ་གང་དག་འདིར་ནི་ལྷགས་གྱུར་ཅིང་། །</p>
<p>ས་འམ་འོན་ཏེ་བར་སྣང་གནས་པ་རྣམས། །</p>
<p>སྐྱེ་དགུ་རྣམས་ལ་རྟག་ཏུ་བྱམས་བྱེད་ཅིང་། །</p>
<p>ཉིན་དང་མཚན་དུ་ཆོས་ཀྱང་སྤྱོད་གྱུར་ཅིག །ཅེས་བརྗོད་ཅིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས་ཡངས་པ་ཅན་དུ་སོང་སྟེ་གྲོང་ཁྱེར་གྱི་ཐེམ་པ་ལ་རྐང་པ་བཞག་ནས་གསང་སྔགས་ཀྱི་ཚིག་འདི་དག་དང་། ཚིགས་སུ་བཅད་པ་འདི་དག་སྨྲས་སོ། །</p>
<p>བི་ས་ར་ཏ་བི་ས་ར་ཏ་བི་ས་ར་ཏ་བི་ས་ར་ཏ། སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་བཀའ་སྩལ་ཏོ། །</p>
<p>སངས་རྒྱས་ཐམས་ཅད་ཀྱིས་དགོངས་པ། རང་སངས་རྒྱས་ཐམས་ཅད་ཀྱིས་དགོངས་པ། དགྲ་བཅོམ་པ་ཐམས་ཅད་ཀྱིས་བསམས་པ། སློབ་པ་ཐམས་ཅད་ཀྱིས་བསམས་པ། ཉན་ཐོས་ཐམས་ཅད་ཀྱིས་བསམས་པ། བདེན་པའི་ཚིག་སྨྲ་བ་ཐམས་ཅད་ཀྱིས་བསམས་པ། ཆོས་རྣམས་ཀྱིས་བསམས་པ། འདོད་པའི་དབང་ཕྱུག་གིས་བསམས་པ། ཚངས་པས་བསམས་པ། ཚངས་པ་སོ་སོས་བསམས་པ། དབང་པོས་བསམས་པ། ལྷས་བསམས་པ། ལྷ་མ་ཡིན་གྱི་དབང་པོས་བསམས་པ། ལྷ་མ་ཡིན་ཐམས་ཅད་ཀྱིས་བསམས་པ། ལྷ་མ་ཡིན་གྱི་མངག་གཞུག་པས་བསམས་པ། འབྱུང་པོ་ཐམས་ཅད་ཀྱིས་བསམས་པ། བི་ས་ར་ཏ། བི་ས་ར་ཏ། བི་ས་ར་ཏ། བི་ས་ར་ཏ། སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་བཀའ་སྩལ་ཏོ། །</p>
<p>མུན་ཙ་ཏ་མུན་ཙ་ཏ་མ་འདུག་ཤིག ། ཡམས་ཀྱི་ནད་ཉེ་བར་ཞི་བར་འདུག་པར་གྱུར་ཅིག །ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། སངས་རྒྱས་ལྷ་ཆེན་པོ་ལྷའི་ཡང་ལྷ་ལྷའི་བླ་མ་གཤེགས་ཏེ་དབང་པོ་དང་བཅས་པའི་ལྷ་རྣམས་དང་། ཚངས་པ་དང་བཅས་པའི་ལྷ་རྣམས་དང་། དབང་བདག་དང་བཅས་པ་རྣམས་དང་། སྐྱེ་དགུའི་བདག་པོ་དང་བཅས་པ་རྣམས་དང་། འཇིག་རྟེན་སྐྱོང་བ་བཞི་པོ་དག་ཀྱང་འཇུག་པར་འགྱུར་རོ། །</p>
<p>ལྷ་བརྒྱ་སྟོང་ཕྲག་དུ་མ་དག་དང་། ལྷ་མ་ཡིན་གྱི་དབང་པོ་རྣམས་དང་། ལྷ་མ་ཡིན་བརྒྱ་སྟོང་ཕྲག་དུ་མ་དག་ཀྱང་འཇུག་པར་འགྱུར་རོ། །</p>
<p>བཅོམ་ལྡན་འདས་ལ་མངོན་པར་དད་པའི་འབྱུང་པོ་བརྒྱ་སྟོང་མང་པོ་དག་ཀྱང་སེམས་ཅན་ཐམས་ཅད་ཀྱི་དོན་གྱི་ཕྱིར་འཇུག་སྟེ། དེ་དག་གིས་ཁྱེད་རྣམས་ལ་གནོད་པར་བྱེད་པར་འགྱུར་གྱིས། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། མྱུར་དུ་བྱེར་ཅིག ། ཁྱེད་ཅག་ལས་གང་དག་སྡང་བའི་སེམས་དང་ལྡན་པ་དེ་དག་ནི་བརླག་པར་གྱུར་ཅིག །གང་དག་བྱམས་པའི་སེམས་དང་ལྡན་ཞིང་ཉེས་པར་མི་འདོད་ལ་སྲུང་བ་བྱེད་པར་འདོད་པ་དེ་དག་ནི་འཁོད་ཅིག །དགོངས་པ་ལ་ཡང་འཇུག་པར་གྱུར་ཅིག །སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་འདི་སྐད་ཅེས་བཀའ་སྩལ་ཏོ། །</p>
<p>སུ་མུ་སུ་མུ། སུ་མུ་སུ་མུ། སུ་མུ་རུ་སུ་མུ་རུ། སུ་མུ་རུ། མུ་རུ་མུ་རུ། མུ་རུ་མུ་རུ། མུ་རུ་མུ་རུ། མུ་རུ་མུ་རུ། མུ་རུ་མུ་རུ། མི་རི་མི་རི། མི་རི་མི་རི། མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི། མུ་རུ་མི་རི་ཏི། རི་རི་རི་རི་རི་རི། རཱི་རཱི་རཱི་རཱི་རཱི་རཱི་ཏི། མི་རི་མི་རི། མི་རི་མི་རི། མི་རི་མི་རི་ཏི། ཧ་སི། མི་རི་མི་རི་ཏི། མི་རི་མི་རི། སི་སི་མི། ཀང་ཀ་ར་ཀང་ཀ་ར་ཏཱ། ཀང་ཀ་ར་ཀང་ཀ་ར་ཀ་ཙཱ་ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ། ཀང་ཀ་རཱ་ཏི། ཀུ་རཱི་ཤེ། ཀང་ཀ་རཱི་ཤེ། ཀང་ཀ་རཱི་ཤེ། རི་རི་རི་རི་རི་རི། རེ་ཕཱ་སཱ་རི། རི་པུ་རི་པུ། རི་པུ་རི་པུ། རི་པུ་རི་པུ་རི་པུ། ནཱ་ཐཱན་ཐཱ་ཐཱ། རི་པུ་རི་པུན་ཐཱ་ཐཱ། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། ནིར་གཙྪ་ཏ། པ་ལཱ་ཡ་ཐ། རི་པུ་རི་པུ་པཱ་ལཱ་ཡ་ཐ། སངས་རྒྱས་འཇིག་རྟེན་ལ་ཐུགས་བརྩེ་བ་ཅན། སེམས་ཅན་ཐམས་ཅད་ལ་ཕན་པར་ལྷག་པར་དགོངས་པ། བྱམས་པ་ལ་གནས་པ། ཐུགས་རྗེ་དང་དགའ་བ་ལ་གནས་པ། བཏང་སྙོམས་ལ་གནས་པ་གཤེགས་ཏེ། ལྷ་ཐམས་ཅད་དང་། འབྱུང་པོ་ཐམས་ཅད་ཀྱི་བླ་མ་སངས་རྒྱས་ཀྱི་ཆོས་ཉིད་ཀྱི་ཡེ་ཤེས་ཀྱི་གསང་སྔགས་ཀྱི་ཚིག་གྲུབ་པ་གྲུབ་པའི་ཚིགས་སུ་བཅད་པ་འདི་དག་གསུངས་སོ། །</p>
<p>གང་གི་སྲེད་པའི་ཆགས་པ་དག །རྣམ་པར་བཅོམ་ནས་འདུལ་མཛད་པ། །</p>
<p>ཐུགས་ཞི་གནོད་པ་མི་མངའ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>འདྲེན་པ་གང་ཞིག་འགྲོ་བ་རྣམས། །</p>
<p>ཐར་པའི་ལམ་དུ་འཛུད་མཛད་ཅིང་། །</p>
<p>ཆོས་རྣམས་ཐམས་ཅད་སྟོན་པ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>སྟོན་པ་འགྲོ་བ་རྣམས་ཀྱི་རྟེན། །</p>
<p>སེམས་ཅན་ཀུན་གྱི་དོན་གྱི་ཕྱིར། །</p>
<p>གང་གིས་བདེ་བ་མངའ་མཛད་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>སྐྱོབ་པ་གང་ཞིག་བྱམས་པ་ཡི། །</p>
<p>ཐུགས་ཀྱིས་འགྲོ་བ་འདི་དག་ཀུན། །</p>
<p>བུ་གཅིག་བཞིན་དུ་རྟག་བསྐྱངས་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>གང་ཞིག་འཁོར་བར་འཁོར་བ་ཡི། །</p>
<p>སེམས་ཅན་ཀུན་གྱི་སྐྱོབ་གྱུར་པ། །</p>
<p>གླིང་དང་དཔུང་གཉེན་གྱུར་པ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>གང་ཞིག་ཆོས་ཀུན་མངོན་སུམ་གྱུར། །</p>
<p>གཙང་ཞིང་སླུ་བ་མི་མངའ་བ། །</p>
<p>གསུང་གཙང་གཙང་བར་མཛད་པ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>དཔའ་བོ་ཆེན་པོ་གང་སྐྱེས་པས། །</p>
<p>ཕུན་སུམ་ཚོགས་དོན་འབྱོར་གྱུར་ཅིང་། །</p>
<p>དོན་གྲུབ་ཚོགས་ཀྱང་གྲུབ་པ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>གང་ཞིག་སྐྱེས་པས་ས་རྣམས་དང་། །</p>
<p>ནགས་ཚལ་བཅས་པར་རབ་གཡོས་ནས། །</p>
<p>སེམས་ཅན་ཐམས་ཅད་རབ་དགའ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>བྱང་ཆུབ་སྙིང་པོར་གང་ཞིག་གིས། །</p>
<p>ས་རྣམས་རྣམ་དྲུག་གཡོས་གྱུར་ཅིང་། །</p>
<p>བདུད་ཡིད་མི་བདེར་གྱུར་པ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>ཆོས་ཀྱི་འཁོར་ལོ་བསྐོར་བ་ན། །</p>
<p>འཕགས་པའི་བདེན་པ་གསུང་བ་གང་། །</p>
<p>ཐུབ་པ་གྲགས་པ་འབྱུང་བ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>གང་གིས་ཆོས་ཀྱི་ཡིད་འཕྲོག་པས། །</p>
<p>མུ་སྟེགས་བྱེད་རྣམས་ཕམ་མཛད་ལ། །</p>
<p>ཚོགས་ཀུན་དབང་དུ་མཛད་པ་དེ། །</p>
<p>ཁྱེད་ལ་བདེ་ལེགས་མཛད་པར་འགྱུར། །</p>
<p>སངས་རྒྱས་ཁྱེད་ལ་བདེ་ལེགས་མཛད། །</p>
<p>བརྒྱ་བྱིན་ལྷར་བཅས་བདེ་ལེགས་དང་། །</p>
<p>འབྱུང་པོ་ཀུན་གྱི་བདེ་ལེགས་ནི། །</p>
<p>ཁྱེད་ལ་དུས་ཀུན་སྦྱིན་གྱུར་ཅིག །སངས་རྒྱས་བསོད་ནམས་མཐུ་དག་དང་། །</p>
<p>ལྷ་རྣམས་ཀྱིས་ནི་བསམས་པ་ཡིས། །</p>
<p>ཁྱེད་རྣམས་དོན་འདོད་གང་ཡིན་པ། །</p>
<p>དོན་དེ་དེ་རིང་གྲུབ་གྱུར་ཅིག །རྐང་གཉིས་ཁྱེད་ཅག་བདེ་ལེགས་ཤོག །རྐང་བཞི་ཁྱེད་ཅག་བདེ་ལེགས་ཤོག །ཁྱེད་ཅག་ལམ་འགྲོ་བདེ་ལེགས་ཤོག །ཕྱིར་འོང་དག་ཀྱང་བདེ་ལེགས་ཤོག །ཉིན་མོ་བདེ་ལེགས་མཚན་བདེ་ལེགས། །</p>
<p>ཉི་མའི་གུང་ལ་གནས་པར་ཤོག །ཁྱེད་ཅག་ཀུན་དུ་བདེ་ལེགས་ཤོག །ཁྱེད་ཅག་སྡིག་པར་མ་གྱུར་ཅིག །སངས་རྒྱས་ལྷ་ནི་སྟོང་རྣམས་ཀྱིས། །</p>
<p>ཡོངས་སུ་བསྐོར་ཏེ་གཤེགས་མཛད་ཀྱིས། །</p>
<p>སྡང་སེམས་ཅན་རྣམས་བྱེར་གྱུར་ཅིག ། སྙིང་རྗེའི་བདག་ཉིད་ཅན་རྣམས་འཁོད། །</p>
<p>སངས་རྒྱས་རང་སངས་རྒྱས་རྣམས་དང་། །</p>
<p>དགྲ་བཅོམ་སློབ་པའི་བདེན་ཚིག་གིས། །</p>
<p>འཇིག་རྟེན་མི་ཕན་བྱེད་པ་རྣམས། །</p>
<p>གྲོང་ཁྱེར་འདི་ནི་གཏོང་གྱུར་ཅིག །སེམས་ཅན་ཀུན་དང་སྲོག་ཆགས་ཀུན། །</p>
<p>འབྱུང་པོ་ཀུན་དང་ཁྱེད་ཅག་ཀུན། །</p>
<p>བདེ་བ་འབའ་ཞིག་ལྡན་གྱུར་ཅིག །ཐམས་ཅད་ནད་ནི་མེད་གྱུར་ཅིག །ཀུན་གྱིས་བཟང་པོ་མཐོང་གྱུར་ཅིག །གང་ཡང་སྡིག་པར་མ་གྱུར་ཅིག །འབྱུང་པོ་གང་དག་འདིར་ནི་ལྷགས་གྱུར་ཅིང་། །</p>
<p>ས་འམ་འོན་ཏེ་བར་སྣང་གནས་པ་རྣམས། །</p>
<p>སྐྱེ་དགུ་རྣམས་ལ་རྟག་ཏུ་བྱམས་བྱེད་ཅིང་། །</p>
<p>ཉིན་དང་མཚན་དུ་ཆོས་ཀྱང་སྤྱོད་གྱུར་ཅིག །ཅེས་བརྗོད་པ་དང་། དེར་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཐུ་དང་། ལྷ་རྣམས་ཀྱི་ལྷའི་མཐུས་མི་ངས་ཞི་བར་གྱུར་ཏོ།། །</p>
<p>།སྡོམ་ལ། འོད་མ་དང་ནི་དབུས་ཀྱི་གྲོང་། །</p>
<p>མི་ཐི་ལ་དང་ལུས་འཕགས་དང་། །</p>
<p>སཱ་ལ་ཁྲོན་པ་ངན་སྤོང་བུ། །</p>
<p>ངུར་སྨྲིག་གཙུག་ཕུད་བསྔགས་ལྡན་དང་། །</p>
<p>གནག་ལྷས་དང་ནི་སྡིག་ཅན་དང་། །</p>
<p>ཀུ་ཤའི་གྲོང་ཁྱེར་ཐ་མ་ཡིན། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་འོད་མ་ཅན་གྱི་གྲོང་གང་ན་བར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་སྤོང་བྱེད་ནས་ལྗོངས་རྒྱུ་ཞིང་གཤེགས་པ་དང་འོད་མ་ཅན་གྱི་གྲོང་དུ་བྱོན་ནས། འོད་མ་ཅན་གྱི་གྲོང་གི་བྱང་ཕྱོགས་ཀྱི་གྲོང་ཤིང་ཤ་པའི་ཚལ་ན་བཞུགས་སོ། །</p>
<p>དེའི་ཚེ་མུ་གེ་ཉམ་ང་བ་དགོན་པ་སློང་མོ་པས་ཟས་རྙེད་པར་དཀའ་བ་བྱུང་བར་གྱུར་ཏོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ད་ལྟར་འདིར་མུ་གེ་ཉམ་ང་བ་དགོན་པ་སློང་མོ་པས་ཟས་རྙེད་པར་དཀའ་བ་བྱུང་གིས། དགེ་སློང་དག་ཚུར་ཁྱེད་ལས་སྨོས་འདྲིན་ཇི་ལྟ་བུ་ཡོད་པ་དང་། གཏམ་འདྲེས་པ་ཇི་ལྟ་བུ་ཡོད་པ་དང་། འགྲོགས་བཤེས་ཇི་ལྟ་བུ་ཡོད་པ་དེ་དག་ནི་ཡངས་པ་ཅན་གྱི་ཉེ་འཁོར་གྱི་སྤོང་བྱེད་ཀྱི་གྲོང་དུ་དབྱར་གནས་པར་དམ་ཆོས་ཤིག ། ང་ཡང་བསྙེན་བཀུར་བ་དགེ་སློང་ཀུན་དགའ་བོ་དང་། འོད་མ་ཅན་གྱི་གྲོང་འདི་ཉིད་དུ་དབྱར་བཞུགས་པར་དམ་བཅས་ན་ཐམས་ཅད་བསོད་སྙོམས་ཀྱིས་ཕོངས་པར་མི་འགྱུར་གྲང་། བཙུན་པ་བཀའ་བཞིན་འཚལ་ཞེས་དགེ་སློང་དེ་རྣམས་ཀྱིས་བཅོམ་ལྡན་འདས་ཀྱི་ལྟར་མཉན་ནས་སྨོས་འདྲིན་ཇི་ལྟ་བུ་ཡོད་པ་དང་། གཏམ་འདྲེས་པ་ཇི་ལྟ་བུ་ཡོད་པ་དང་། འགྲོགས་བཤེས་ཇི་ལྟ་བུ་ཡོད་པ་དག་ནི་ཡངས་པ་ཅན་གྱི་ཉེན་ཀོར་སྤོང་བྱེད་ཀྱི་གྲོང་དུ་དབྱར་གནས་པར་དམ་བཅས་སོ། །</p>
<p>བཅོམ་ལྡན་འདས་ཀྱང་བསྙེན་བཀུར་བ་དགེ་སློང་ཀུན་དགའ་བོ་དང་། འོད་མ་ཅན་གྱི་གྲོང་ཁྱེར་དེ་ཉིད་དུ་དབྱར་བཞུགས་པར་དམ་བཅས་སོ། །</p>
<p>དབྱར་གྱི་གནས་དེར་བཅོམ་ལྡན་འདས་སྙུན་ཚབས་ཆེན་པོ་མི་བཟད་པ་དྲག་པ་གྲོངས་ལ་ཐུག་པ་ཞིག་གིས་ཐེབས་སོ། །</p>
<p>དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། བདག་ནད་ཚབས་ཆེན་པོ་མི་བཟད་པ་དྲག་པ་ཤི་ལ་ཐུག་པས་ཐེབས་ལ། དགེ་སློང་གི་དགེ་འདུན་ཡང་འཐོར་བར་གྱུར་ན། དགེ་སློང་གི་དགེ་འདུན་འཐོར་བ་ན། བདག་ཡོངས་སུ་མྱ་ངན་ལས་འདའ་བ་ནི་བདག་གི་ཆ་མ་ཡིན་གྱིས། མ་ལ་བདག་གིས་ཚོར་བ་གཅིག་པོ་དེ་བརྩོན་འགྲུས་ཀྱིས་བཅིལ་ལ། མཚན་མ་ཐམས་ཅད་ཡིད་ལ་མི་བྱ་བར་སེམས་ཀྱི་ཏིང་ངེ་འཛིན་མཚན་མ་མེད་པ་ལ་ལུས་ཀྱིས་མངོན་སུམ་དུ་བསྒྲུབས་ཏེ་གནས་པར་བྱའོ། །</p>
<p>སྙམ་དུ་དགོངས་སོ། །</p>
<p>དེ་ནས་བཅོམ་ལྡན་འདས་ཀྱིས་ཚོར་བ་གཅིག་པོ་དེ་བརྩོན་འགྲུས་ཀྱིས་སླར་བཅིལ་ནས། མཚན་མ་ཐམས་ཅད་ཡིད་ལ་མི་མཛད་པས་སེམས་ཀྱི་ཏིང་ངེ་འཛིན་མཚན་མ་མེད་པ་སྐུས་མངོན་སུམ་དུ་མཛད་དེ་བསྒྲུབས་ནས་བཞུགས་ཏེ། དེ་ནས་བཅོམ་ལྡན་འདས་ལྷག་པར་སྤྱོད་པ་དང་ལྷག་པར་འཚོ་བར་གྱུར་ཏོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོ་དགོངས་ཀ་ནང་དུ་ཡང་དག་འཇོག་ལས་ལངས་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་སྙུན་ཚབས་ཆེན་པོ་མི་བཟད་པ་དྲག་པ་གྲོངས་ལ་ཐུག་པས་ཐེབས་པར་གློ་བར་ཆུད་ནས་བདག་གི་ལུས་དུག་འཚལ་བ་བཞིན་དུ་ཕྱོགས་ཀྱང་བསླད། བདག་གིས་ཐོས་པའི་ཆོས་རྣམས་ཀྱང་བསྐྱུད་པར་གྱུར་ལགས་ཏེ། དེ་ལ་བདག་གློ་བ་རེ་བར་ན་རེ་ཞིག་བཅོམ་ལྡན་འདས་ཀྱིས་དགེ་སློང་གི་དགེ་འདུན་གྱི་སླད་དུ་ཞལ་ཆེམས་ཅུང་ཟད་བཀའ་མ་སྩལ་གྱི་བར་དུ་ཡོངས་སུ་མྱ་ངན་ལས་མི་འདའོ་སྙམ་དུ་བགྱིད་དོ། །</p>
<p>ཀུན་དགའ་བོ་གང་ཞིག་འདི་སྙམ་དུ་དགེ་སློང་གི་དགེ་འདུན་ནི་བདག་ཡིན་ཏེ། བདག་གིས་དགེ་སློང་གི་དགེ་འདུན་བསྟན་པར་བྱའོ། །</p>
<p>བདག་གིས་དགེ་སློང་གི་དགེ་འདུན་དྲང་ངོ་སྙམ་དུ་སེམས་པ་དེ་ནི་དགེ་སློང་གི་དགེ་འདུན་གྱི་ཕྱིར་ཁ་ཆེམས་ཅུང་ཟད་སྨྲ་བར་འགྱུར་བ་ཉིད་ན། ཀུན་དགའ་བོ་ང་ལ་འདི་སྙམ་དུ་དགེ་སློང་གི་དགེ་འདུན་ནི་ངའི་ཡིན་ཏེ། ངས་དགེ་སློང་གི་དགེ་འདུན་བསྟན་པར་བྱའོ། །</p>
<p>ངས་དགེ་སློང་གི་དགེ་འདུན་དྲང་ངོ་སྙམ་དུ་དགོངས་པ་མི་མངའ་ན། ངས་དགེ་སློང་གི་དགེ་འདུན་གྱི་ཕྱིར་ཞལ་ཆེམས་ཁོ་ན་ཅུང་ཟད་བསྟན་དུ་ཅི་ཡོད། གཞན་ཡང་ཀུན་དགའ་བོ་ང་ལ་དགེ་སློང་གི་དགེ་འདུན་གྱི་རག་ལུས་པ་ཅི་ཞིག་ཡོད། ཀུན་དགའ་བོ་ངས་རྟག་ཏུ་གོམས་པར་བྱ་བའི་ཆོས་འདི་ལྟ་སྟེ། དྲན་པ་ཉེ་བར་གཞག་པ་བཞི་པ་དང་། ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། འཕགས་པའི་ལམ་ཡན་ལག་བརྒྱད་པ་ནི་བཤད་ཟིན་ཏོ།། །</p>
<p>།འདུལ་བ་གཞི། བམ་པོ་ཉི་ཤུ་དགུ་པ། ཀུན་དགའ་བོ་དེ་བཞིན་གཤེགས་པ་ལ་ནི་གང་ཞིག་གཞན་དག་གིས་ཤེས་ན་མི་རུང་བས་དེ་བཞིན་གཤེགས་པས་བཅབ་བོ་སྙམ་དུ་དགོངས་པའི་སློབ་དཔོན་གྱི་དཔེ་མཁྱུད་མི་མངའོ། །</p>
<p>ཀུན་དགའ་བོ་འོན་ཀྱང་གང་གི་ཚེ་དེ་བཞིན་གཤེགས་པ་སྙུན་ཚབས་ཆེན་པོ་མི་བཟད་པ་དྲག་པོས་གྲོངས་ལ་ཐུག་པས་ཐེབས་པ་དེ་ལ་ང་འདི་སྙམ་དུ་སེམས་ཏེ། བདག་ནད་ཚབས་ཆེན་པོ་མི་བཟད་པ་དྲག་པ་ཤི་ལ་ཐུག་པས་ཐེབས་ལ། དགེ་སློང་གི་དགེ་འདུན་ཡང་འཐོར་བར་གྱུར་ན་དགེ་སློང་གི་དགེ་འདུན་འཐོར་བ་ན། བདག་ཡོངས་སུ་མྱ་ངན་ལས་འདའ་བ་ནི་བདག་གི་ཆ་མ་ཡིན་གྱིས། མ་ལ་བདག་གིས་ཚོར་བ་གཅིག་པོ་དེ་བརྩོན་འགྲུས་ཀྱིས་སླར་བཅིལ་ལ། མཚན་མ་ཐམས་ཅད་ཡིད་ལ་མི་བྱ་བར་སེམས་ཀྱི་ཏིང་ངེ་འཛིན་མཚན་མ་མེད་པ་ལ་ལུས་ཀྱིས་མངོན་སུམ་དུ་བསྒྲུབས་ཏེ་གནས་པར་བྱའོ་སྙམ་ནས་ངས་ཚོར་བ་གཅིག་པོ་དེ་བརྩོན་འགྲུས་ཀྱིས་སླར་བཅིལ་ནས་མཚན་མ་ཐམས་ཅད་ཡིད་ལ་མི་མཛད་པར་སེམས་ཀྱི་ཏིང་ངེ་འཛིན་མཚན་མ་མེད་པ་སྐུས་མངོན་སུམ་དུ་བསྒྲུབས་ནས་བཞུགས་ཏེ། དེས་ན་དེ་བཞིན་གཤེགས་པ་ལྷག་པར་སྤྱོད་པ་དང་ལྡན་ཞིང་ལྷག་པར་འཚོ་བར་གྱུར་ཏོ། །</p>
<p>གཞན་ཡང་ཀུན་དགའ་བོ་ད་ནི་དེ་བཞིན་གཤེགས་པ་ན་ཚོད་ལོ་བརྒྱད་བཅུ་ལོན་པས་སྐུ་བགྲེས་འཁོགས་གཏུགས་པར་གྱུར་ཏེ། རྣམ་པ་གཉིས་ལ་བརྟེན་ནས་འཚོའོ། །</p>
<p>དཔེར་ན་ཤིང་རྟ་རྙིང་པ་རྣམ་པ་གཉིས་ལ་བརྟེན་ནས་བརྟན་པ་དེ་བཞིན་དུ། དེ་བཞིན་གཤེགས་པ་ཡང་ན་ཚོད་ལོ་བརྒྱད་བཅུ་ལོན་པས་སྐུ་བགྲེས་འཁོགས་གཏུགས་པར་གྱུར་ཏེ། རྣམ་པ་གཉིས་ལ་བརྟེན་ནས་འཚོའོ། །</p>
<p>དེ་ལྟ་བས་ན་ཀུན་དགའ་བོ་ཁྱོད་མྱ་ངན་མ་བྱེད་ཅིག །ཉོན་མོངས་པར་མ་བྱེད་ཅིག །སྨྲེ་སྔགས་མ་འདོན་ཅིག །སྐྱེ་བ་དང་། བྱུང་བ་དང་། བྱས་པ་དང་། འདུས་བྱས་པ་དང་། བསགས་པ་གང་ཡིན་པ་དེ་རྟེན་ཅིང་འབྲེལ་པར་འབྱུང་བ་རྣམ་པར་འགྱེས་པའི་ཆོས་ཅན་དེ་ལ་མི་འཇིག་པ་དེ་ལྟ་བུ་ལྟ་ག་ལ་རྙེད་དེ། དེ་ནི་གནས་མེད་དོ། །</p>
<p>ཀུན་དགའ་བོ་གང་ཡང་ངས་ཁྱོད་ལ་སྡུག་པ་དང་། ཕངས་པ་དང་། དགའ་བ་དང་། ཡིད་དུ་འོང་བ་ཐམས་ཅད་དང་འབྲལ་བ་དང་། འཇིག་པ་དང་། འགྱེས་པ་དང་། མི་ལྡན་པར་འགྱུར་བར་སྔ་ནས་བཤད་ཟིན་ཏོ། །</p>
<p>ཀུན་དགའ་བོ་དེ་ལྟ་བས་ནད་ལྟའམ། ང་འདས་ཀྱང་རུང་། བདག་ཉིད་གླིང་དང་། བདག་ཉིད་སྐྱབས་དང་། ཆོས་ཀྱི་གླིང་དང་། ཆོས་ཀྱི་སྐྱབས་ཀྱིས་གནས་པར་བྱའི་གླིང་གཞན་དང་སྐྱབས་གཞན་གྱིས་ནི་མ་ཡིན་ནོ། །</p>
<p>དེ་ཅིའི་ཕྱིར་ཞེ་ན། ཀུན་དགའ་བོ་ད་ལྟའམ། ང་འདས་ཀྱང་རུང་གང་སུ་དག་བདག་ཉིད་གླིང་དང་། བདག་ཉིད་སྐྱབས་དང་། ཆོས་ཀྱི་གླིང་དང་ཆོས་ཀྱི་སྐྱབས་ཀྱིས་གནས་པར་བྱེད་ཀྱི། གླིང་གཞན་དང་། སྐྱབས་གཞན་གྱིས་ནི་མ་ཡིན་པ་དེ་དག་ནི་འདི་ལྟ་སྟེ། ངའི་ཉན་ཐོས་བསླབ་པ་འདོད་པ་རྣམས་ཀྱི་མཆོག་ཡིན་ནོ། །</p>
<p>ཀུན་དགའ་བོ་ཇི་ལྟར་ན་དགེ་སློང་གིས་བདག་ཉིད་གླིང་དང་། བདག་ཉིད་སྐྱབས་དང་། ཆོས་ཀྱི་གླིང་དང་། ཆོས་ཀྱི་སྐྱབས་ཀྱིས་གནས་པར་བྱའི། གླིང་གཞན་དང་། སྐྱབས་གཞན་གྱིས་ནི་མ་ཡིན་ཞེ་ན། ཀུན་དགའ་བོ་འདི་ལ་དགེ་སློང་ནང་གི་ལུས་ལ་ལུས་ཀྱི་རྗེས་སུ་ལྟ་ཞིང་བརྩོན་འགྲུས་དང་། ཤེས་བཞིན་དང་། དྲན་པ་དང་ལྡན་པས་འཇིག་རྟེན་ལ་གནོད་སེམས་དང་ཡིད་མི་བདེ་བ་སྤངས་ནས་གནས་སོ། །</p>
<p>ནང་གི་ལུས་དང་། ཕྱིའི་ལུས་དང་། ནང་དང་ཕྱིའི་ལུས་དང་། ནང་གི་ཚོར་བ་རྣམས་དང་། ཕྱིའི་ཚོར་བ་རྣམས་དང་། ནང་དང་ཕྱིའི་ཚོར་བ་རྣམས་དང་། ནང་གི་སེམས་དང་། ཕྱིའི་སེམས་དང་། ནང་དང་ཕྱིའི་སེམས་དང་། ནང་གི་ཆོས་རྣམས་དང་། ཕྱིའི་ཆོས་རྣམས་དང་། ནང་དང་ཕྱིའི་ཆོས་རྣམས་ལ་ཆོས་ཀྱི་རྗེས་སུ་ལྟ་ཞིང་བརྩོན་འགྲུས་དང་། ཤེས་བཞིན་དང་། དྲན་པ་དང་ལྡན་པས་འཇིག་རྟེན་ལ་གནོད་སེམས་དང་། ཡིད་མི་བདེ་བ་སྤངས་ནས་གནས་པ་སྟེ། ཀུན་དགའ་བོ་དགེ་སློང་འདི་ལྟ་བུ་ནི་བདག་ཉིད་གླིང་དང་། བདག་ཉིད་སྐྱབས་དང་། ཆོས་ཀྱི་གླིང་དང་། ཆོས་ཀྱི་སྐྱབས་ཀྱིས་གནས་ཀྱི། གླིང་གཞན་དང་། སྐྱབས་གཞན་གྱིས་ནི་མ་ཡིན་པ་ཡིན་ནོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་དབུས་ཀྱི་གྲོང་གང་ན་བར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>དེ་ནས་བཅོམ་ལྡན་འདས་ཀྱིས་ཕྱོགས་གཞན་ཞིག་ཏུ་འཛུམ་པ་མཛད་དོ། །</p>
<p>ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་འཛུམ་པ་མཛད་པ་དེའི་ཚེ་བཅོམ་ལྡན་འདས་ཀྱི་ཞལ་ནས་འོད་ཟེར་སྔོན་པོ་དང་། སེར་པོ་དང་། དམར་པོ་དང་། དཀར་པོ་དག་འབྱུང་ཞིང་ཁ་ཅིག་ནི་འོག་ཏུ་འགྲོའོ། །</p>
<p>ཁ་ཅིག་ནི་སྟེང་དུ་འགྲོའོ། །</p>
<p>གང་དག་འོག་ཏུ་སོང་བ་དེ་དག་ནི་ཡང་སོས་དང་། ཐིག་ནག་དང་། སྡུད་འཇོམས་དང་། ངུ་འབོད་དང་། ངུ་འབོད་ཆེན་པོ་དང་། ཚ་བ་དང་རབ་ཏུ་ཚ་བ་དང་། མནར་མེད་པ་དང་། ཆུ་བུར་ཅན་དང་། ཆུ་བུར་རྡོལ་བ་དང་། སོ་ཐམས་ཐམས་དང་། ཀྱི་ཧུད་ཟེར་བ་དང་། ཨ་ཅུ་ཟེར་བ་དང་། ཨུཏྤལ་ལྟར་གས་པ་དང་། པདྨ་ལྟར་གས་པ་དང་། པདྨ་ལྟར་གས་པ་ཆེན་པོའི་སེམས་ཅན་དམྱལ་བ་རྣམས་སུ་སོང་ནས་ཚ་བའི་སེམས་ཅན་དམྱལ་བ་གང་དག་ཡིན་པ་དེ་དག་ལ་ནི་བསིལ་བར་འབབ་བོ། །</p>
<p>གྲང་བའི་སེམས་ཅན་དམྱལ་བ་གང་དག་ཡིན་པ་དེ་དག་ལ་ནི་དྲོ་བར་འབབ་བོ། །</p>
<p>དེས་སེམས་ཅན་དེ་རྣམས་ཀྱི་གནོད་པའི་ཁྱད་པར་དག་སོ་སོར་བཅིལ་ལོ། །</p>
<p>དེ་རྣམས་འདི་སྙམ་དུ་སེམས་ཏེ། ཤེས་ལྡན་དག་ཅི་བདག་ཅག་འདི་ནས་ཤི་འཕོས་སམ་འོན་ཏེ་གཞན་དུ་སྐྱེས་སྙམ་པ་དང་། དེ་རྣམས་དད་པ་བསྐྱེད་པའི་ཕྱིར་བཅོམ་ལྡན་འདས་ཀྱིས་སྤྲུལ་པ་ཞིག་བཏང་ངོ་། །</p>
<p>དེ་རྣམས་ཀྱིས་སྤྲུལ་པ་མཐོང་ནས་འདི་སྙམ་དུ་སེམས་ཏེ། ཤེས་ལྡན་དག་བདག་ཅག་ནི་འདི་ནས་ཤི་འཕོས་པ་ཡང་མེད་ལ། གཞན་དུ་སྐྱེས་པ་མེད་མོད་ཀྱི། འོན་ཀྱང་སྔོན་མ་མཐོང་བའི་སེམས་ཅན་འདིའི་མཐུས་བདག་ཅག་གི་སྡུག་བསྔལ་གྱི་ཁྱད་པར་རྣམས་སོ་སོར་བཅིལ་ལོ། །</p>
<p>ཞེས་དེ་རྣམས་སྤྲུལ་པ་ལ་སེམས་མངོན་པར་དད་པར་གྱུར་པས་དམྱལ་བ་མྱོང་བར་འགྱུར་བའི་ལས་དེ་ཟད་པར་བྱས་ནས་གང་དུ་བདེན་པ་རྣམས་ཀྱི་སྣོད་དུ་རུང་བར་འགྱུར་བ་ལྷ་དང་མི་རྣམས་ཀྱི་ནང་དུ་ཉིང་མཚམས་སྦྱོར་བ་བཟུང་ངོ་། །</p>
<p>གང་དག་སྟེང་དུ་སོང་བ་དེ་དག་ནི་རྒྱལ་ཆེན་བཞིའི་རིས་དང་། སུམ་བཅུ་རྩ་གསུམ་པ་དང་། འཐབ་བྲལ་དང་། དགའ་ལྡན་དང་། འཕྲུལ་དགའ་དང་། གཞན་འཕྲུལ་དབང་བྱེད་དང་། ཚངས་རིས་དང་། ཚངས་པའི་མདུན་ན་འདོན་དང་། ཚངས་པ་ཆེན་པོ་དང་། འོད་ཆུང་དང་། ཚད་མེད་འོད་དང་། འོད་གསལ་དང་། དགེ་ཆུང་དང་། ཚད་མེད་དགེ་དང་། དགེ་རྒྱས་དང་། སྤྲིན་མེད་དང་། བསོད་ནམས་སྐྱེས་དང་། འབྲས་བུ་ཆེ་བ་དང་། མི་ཆེ་བ་དང་། མི་གདུང་བ་དང་། གྱ་ནོམ་སྣང་བ་དང་། ཤིན་ཏུ་མཐོང་བ་དང་། འོག་མིན་གྱི་ལྷ་རྣམས་ཀྱི་ནང་དུ་སོང་ནས་མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པའི་དབྱངས་སྒྲོག་ཅིང་ཚིགས་སུ་བཅད་པ་གཉིས་ཀྱིས་ཀྱང་བསྒྲགས་སོ། །</p>
<p>བརྩམ་པར་བྱ་ཞིང་འབྱུང་བར་བྱ། །</p>
<p>སངས་རྒྱས་བསྟན་ལ་འཇུག་པར་བྱ། །</p>
<p>འདམ་བུའི་ཁྱིམ་ལ་གླང་ཆེན་བཞིན། །</p>
<p>འཆི་བདག་སྡེ་ནི་གཞོམ་པར་བྱ། །</p>
<p>གང་ཞིག་རབ་ཏུ་བག་ཡོད་པས། །</p>
<p>ཆོས་འདུལ་འདི་ལ་བརྩོན་གྱུར་ན། །</p>
<p>སྐྱེ་བའི་འཁོར་བ་རབ་སྤངས་ནས། །</p>
<p>སྡུག་བསྔལ་ཐ་མར་བྱེད་པར་འགྱུར། །</p>
<p>དེ་ནས་འོད་ཟེར་དེ་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་བྱུལ་ནས་བཅོམ་ལྡན་འདས་ཀྱི་རྗེས་བཞིན་དུ་འགྲོའོ། །</p>
<p>དེ་ལ་གལ་ཏེ་བཅོམ་ལྡན་འདས་ཀྱིས་འདས་པའི་ལས་ལུང་སྟོན་པར་བཞེད་ན་ནི་བཅོམ་ལྡན་འདས་ཀྱི་སྣམ་ལོགས་སུ་ནུབ་པར་འགྱུར་རོ། །</p>
<p>མ་འོངས་པ་ལུང་སྟོན་པར་བཞེད་ན་ནི་མདུན་ལོགས་སུ་ནུབ་པར་འགྱུར་རོ། །</p>
<p>དམྱལ་བར་སྐྱེ་བར་ལུང་སྟོན་པར་བཞེད་ན་ནི་ཞབས་ཀྱི་མཐིལ་དུ་ནུབ་པར་འགྱུར་རོ། །</p>
<p>དུད་འགྲོར་སྐྱེ་བར་ལུང་སྟོན་པར་བཞེད་ན་ནི་ཞབས་ཀྱི་རྟིང་པར་ནུབ་པར་འགྱུར་རོ། །</p>
<p>ཡི་དགས་སུ་སྐྱེ་བར་ལུང་སྟོན་པར་བཞེད་ན་ནི་ཞབས་ཀྱི་མཐེ་བོར་ནུབ་པར་འགྱུར་རོ། །</p>
<p>མིར་སྐྱེ་བར་ལུང་སྟོན་པར་བཞེད་ན་ནི་ཞབས་ཀྱི་པུས་མོར་ནུབ་པར་འགྱུར་རོ། །</p>
<p>སྟོབས་ཀྱི་འཁོར་ལོས་སྒྱུར་བའི་རྒྱལ་པོར་ལུང་སྟོན་པར་བཞེད་ན་ནི་ཕྱག་གཡོན་པའི་མཐིལ་དུ་ནུབ་པར་འགྱུར། འཁོར་ལོས་སྒྱུར་བའི་རྒྱལ་པོར་ལུང་སྟོན་པར་བཞེད་ན་ནི་ཕྱག་གཡས་པའི་མཐིལ་དུ་ནུབ་པར་འགྱུར། ལྷར་སྐྱེ་བར་ལུང་སྟོན་པར་བཞེད་ན་ནི་ལྟེ་བར་ནུབ་པར་འགྱུར། ཉན་ཐོས་ཀྱི་བྱང་ཆུབ་ཏུ་ལུང་སྟོན་པར་བཞེད་ན་ནི་ཞལ་གྱི་ནང་དུ་ནུབ་པར་འགྱུར། རང་སངས་རྒྱས་ཀྱི་བྱང་ཆུབ་ཏུ་ལུང་སྟོན་པར་བཞེད་ན་ནི་མཛོད་སྤུར་ནུབ་པར་འགྱུར། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པར་བཞེད་ན་ནི་དབུའི་གཙུག་ཏུ་ནུབ་པར་འགྱུར་རོ། །</p>
<p>དེ་ནས་འོད་ཟེར་དེ་དག་གིས་བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་བཅོམ་ལྡན་འདས་ཀྱི་དབུའི་གཙུག་ཏུ་ནུབ་བོ། །</p>
<p>དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་ཐལ་མོ་སྦྱར་ནས་ཞུས་པ། ཁ་དོག་སྣ་ཚོགས་སྟོང་གིས་བཀྲ་བ་ཡི། །</p>
<p>ཚོགས་རྣམས་ཞལ་གྱི་ནང་ནས་བྱུང་གྱུར་པ། །</p>
<p>ཇི་ལྟར་གདུགས་ནི་ཤར་བར་གྱུར་པ་བཞིན། །</p>
<p>དེ་ཡིས་ཕྱོགས་རྣམས་ཀུན་དུ་སྣང་བར་བགྱིས། །</p>
<p>ཡང་ཚིགས་སུ་བཅད་པ་དག་གིས་གསོལ་ཏོ། །</p>
<p>རྒོད་བྲལ་ཞུམ་དང་རྒྱགས་པ་སྤངས་པ་ཡིས། །</p>
<p>སངས་རྒྱས་འགྲོ་ནང་མཆོག་གི་རྒྱུར་གྱུར་པ། །</p>
<p>རྒྱལ་བ་དགྲ་ཐུལ་བྱེད་རྒྱུ་མ་མཆིས་པ། །</p>
<p>རྩ་ལག་དུང་ལྟར་དཀར་འཛུམ་སྟོན་མི་མཛད། །</p>
<p>དེ་སླད་བརྟན་པ་ཉིད་བློས་དུས་མཁྱེན་ནས། །</p>
<p>རྒྱལ་བའི་དབང་པོ་ཐུབ་པ་སྐྱེས་ཀྱི་མཆོག །ཉན་པར་འཚལ་བའི་ཉན་པ་པོ་རྣམས་ཀྱི། །</p>
<p>ཐེ་ཙོམ་སྐྱེས་པ་གསུང་ཚིག་བརྟན་པ་དང་། །</p>
<p>དམ་པ་བཟང་པོ་དག་གིས་བསལ་དུ་གསོལ། །</p>
<p>ཚྭ་ཆུའི་རི་བོ་ལྟ་བུར་བརྟན་པའི་མཆོག །རྫོགས་སངས་རྒྱས་རྣམས་གློ་བུར་འཛུམ་མི་སྟོན། །</p>
<p>བརྟན་པ་ཇི་སླད་འཛུམ་པ་སྟོན་མཛད་པ། །</p>
<p>སྐྱེ་བོ་ཕལ་ཆེན་འདི་དག་དེ་ཉན་འཚལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དེ་དེ་བཞིན་ནོ། །</p>
<p>དེ་དེ་བཞིན་ཏེ། ཀུན་དགའ་བོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་རྒྱུ་མེད་རྐྱེན་མེད་པར་འཛུམ་པ་མི་མཛད་དོ། །</p>
<p>ཀུན་དགའ་བོ་ཁྱོད་ཀྱིས་ས་ཕྱོགས་འདི་མཐོང་ངམ། བཙུན་པ་འདི་མཐོང་ལགས་སོ། །</p>
<p>ཀུན་དགའ་བོ་ཕྱོགས་འདིར་ཡང་དག་པར་རྫོགས་པའི་སངས་རྒྱས་གསུམ་བཞུགས་པར་གྱུར་ཏོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོས་མྱུར་བ་མྱུར་བར་བླ་གོས་བཞི་ལྟབ་ཏུ་བྱས་ཏེ་བཏིང་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་གདན་བཤམས་པ་ཁོ་ན་ལ་བཞུགས་ཤིག་དང་། ས་ཕྱོགས་འདི་ཡང་དག་པར་རྫོགས་པའི་སངས་རྒྱས་བཞིས་ཡོངས་སུ་ལོངས་སྤྱད་པར་འགྱུར་ལགས་སོ། །</p>
<p>བཅོམ་ལྡན་འདས་གདན་བཤམས་པ་ཉིད་ལ་བཞུགས་སོ། །</p>
<p>སྐད་ཅིག་གཅིག་བཞུགས་ནས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་གྲོང་ཁྱེར་མི་ཐི་ལ་གང་ན་བར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>དེ་ནས་བཅོམ་ལྡན་འདས་ལུས་འཕགས་ཀྱི་ལྗོངས་རྒྱུ་ཞིང་གཤེགས་པ་ན་མི་ཐི་ལར་བྱོན་ནས། མི་ཐི་ལའི་ལྷ་ཆེན་པོའི་ཨ་མྲའི་ཚལ་ན་བཞུགས་སོ། །</p>
<p>དེ་ནས་བཅོམ་ལྡན་འདས་ཀྱིས་ས་ཕྱོགས་གཞན་ཞིག་ཏུ་འཛུམ་པ་མཛད་དོ། །</p>
<p>ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་འཛུམ་པ་མཛད་པ་མཐོང་ངོ་། །</p>
<p>མཐོང་ནས་ཀྱང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་རྒྱུ་མ་མཆིས་རྐྱེན་མ་མཆིས་པར་འཛུམ་པ་མི་མཛད་ན་བཙུན་པ་བཅོམ་ལྡན་འདས་འཛུམ་པ་མཛད་པ་དེའི་རྒྱུ་གང་ལགས་རྐྱེན་གང་ལགས། ཀུན་དགའ་བོ་དེ་དེ་བཞིན་ནོ། །</p>
<p>དེ་དེ་བཞིན་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་རྒྱུ་མེད་རྐྱེན་མེད་པར་འཛུམ་པ་མི་མཛད་དོ། །</p>
<p>ཀུན་དགའ་བོ་སྔོན་བྱུང་བ་མི་རྣམས་ཀྱི་ཚེ་ལོ་བརྒྱད་ཁྲི་ཐུབ་པར་གྱུར་ཏེ། མི་ཚེ་ལོ་བརྒྱད་ཁྲི་པ་རྣམས་ཀྱི་འཛམ་བུའི་གླིང་འདི་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ་དང་། སྐྱེ་བོ་དང་མི་མང་པོས་གང་བ། གྲོང་དང་། གྲོང་རྡལ་དང་། ཡུལ་འཁོར་དང་། རྒྱལ་པོའི་ཕོ་བྲང་གི་བར་བྱ་གག་གི་འཕུར་སྟབས་ཀྱིས་ཆོད་པ་བྱུང་བར་གྱུར་ཏོ། །</p>
<p>མི་ཚེ་ལོ་བརྒྱད་ཁྲི་པ་རྣམས་ལ་ལུས་ཀྱི་གནོད་པ་ནི་འདི་ལྟ་བུ་དག་འབྱུང་སྟེ། འདི་ལྟ་སྟེ་གྲང་བ་དང་། ཚ་བ་དང་། བཀྲེས་པ་དང་། སྐོམ་པ་དང་། འདོད་པ་དང་། ཡི་ག་འཆུས་པ་དང་། རྒ་བ་ཡིན་ནོ། །</p>
<p>མི་ཚེ་ལོ་བརྒྱད་ཁྲི་པ་རྣམས་ཀྱི་བུ་མོ་ནི་བཙས་ནས་ལོ་ལྔ་བརྒྱ་ལོན་པ་དང་ཁྱོ་ལ་གཏོང་བར་བྱེད་དེ། དཔེར་ན་ད་ལྟར་གྱི་ལོ་བཅྭ་ལྔའམ་ལོ་བཅུ་དྲུག་ལོན་པ་བཞིན་ནོ། །</p>
<p>ཀུན་དགའ་བོ་མི་རྣམས་ཀྱི་ཚེ་ལོ་བརྒྱད་ཁྲི་ཐུབ་པ་ན་འཁོར་ལོས་སྒྱུར་བའི་རྒྱལ་པོ་ལྷ་ཆེན་པོ་ཞེས་བྱ་བ་མཐའ་བཞིར་རྣམ་པར་རྒྱལ་བ་ཆོས་དང་ལྡན་པ་ཆོས་ཀྱི་རྒྱལ་པོ་རིན་པོ་ཆེ་སྣ་བདུན་དང་ལྡན་པ་ཞིག་བྱུང་ངོ་། །</p>
<p>དེའི་རིན་པོ་ཆེ་སྣ་བདུན་ནི་འདི་ལྟ་བུ་དག་བྱུང་སྟེ། འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་ནི་བློན་པོ་རིན་པོ་ཆེ་ཉིད་ཡིན་ནོ། །</p>
<p>དེ་ལ་ཡང་བུ་དཔའ་བ། རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པ་སྟོང་ཡང་ཚང་བར་བྱུང་སྟེ། དེ་རྒྱ་མཚོ་ལ་ཐུག་པའི་ས་ཆེན་པོ་མ་ལུས་པ་གནོད་པར་སྡོ་བ་མེད་ཅིང་འཚེ་བ་མེད་པ་འདི་ཉིད་ཆད་པ་མེད་ཅིང་མཚོན་གྱིས་བདའ་བ་མེད་ལ། ཆོས་དང་མཐུན་ཞིང་སྙོམས་པས་ལེགས་པར་ཕབ་སྟེ་གནས་སོ། །</p>
<p>དེ་ནས་རྒྱལ་པོ་ལྷ་ཆེན་པོའི་སྐྲ་དང་ཁ་སྤུ་འབྲེག་མཁན་གྱི་མིས་སྐྲ་དང་ཁ་སྤུ་འཆོས་པ་ན་འབྲེག་མཁན་གྱི་མི་ལ་སྨྲས་པ། ཀྱེ་ནང་རྗེ་ངའི་དབུ་ལ་སྐྲ་དཀར་པོ་སྐྱེས་པ་ཁྱོད་ཀྱིས་མཐོང་དང་ལྷའི་ཕོ་ཉ་བྱུང་བ་ཡིན་གྱིས་དེའི་ཚེ་ངའི་སྙན་དུ་གསོལ་ཅིག །ལྷ་བཀའ་བཞིན་འཚལ་ཞེས་འབྲེག་མཁན་གྱི་མིས་རྒྱལ་པོ་ལྷ་ཆེན་པོའི་ལྟར་མཉན་ཏོ། །</p>
<p>དུས་གཞན་ཞིག་ན་འབྲེག་མཁན་གྱིས་རྒྱལ་པོ་ལྷ་ཆེན་པོའི་སྐྲ་དང་ཁ་སྤུ་འཆོས་པ་ན་རྒྱལ་པོ་ལྷ་ཆེན་པོའི་མགོ་ལ་སྐྲ་དཀར་པོ་སྐྱེས་པས་ལྷའི་ཕོ་ཉ་བྱུང་བར་མཐོང་ངོ་། །</p>
<p>མཐོང་ནས་ཀྱང་རྒྱལ་པོ་ལྷ་ཆེན་པོ་ལ་འདི་སྐད་ཅེས་སྨྲས་སོ། །</p>
<p>ལྷ་མཁྱེན་པར་མཛད་དུ་གསོལ། ཁྱོད་ཀྱི་དབུ་ལ་དབུ་སྐྲ་དཀར་པོ་སྐྱེས་པས་ལྷའི་ཕོ་ཉ་བྱུང་ལགས་སོ། །</p>
<p>དེས་སྨྲས་པ། ཀྱེ་ནང་རྗེ་ཁྱོད་ཀྱིས་སྐྲ་དཀར་པོ་དེ་དག་མི་བྲེག་པར་དལ་བུ་དལ་བུས་ཕྱུང་ལ་ངའི་ལག་ཏུ་བྱིན་ཅིག །ལྷ་བཀའ་བཞིན་འཚལ་ཞེས་འབྲེག་མཁན་གྱིས་རྒྱལ་པོ་ལྷ་ཆེན་པོའི་ལྟར་མཉན་ནས་སྐྲ་དཀར་པོ་དེ་གསེར་གྱི་སྨང་ཚེར་གྱིས་མི་དྲག་པར་དལ་གྱིས་དལ་གྱིས་ཕྱུང་ནས་རྒྱལ་པོ་ལྷ་ཆེན་པོའི་ལག་པར་བཞག་གོ། །</p>
<p>དེ་ནས་རྒྱལ་པོ་ལྷ་ཆེན་པོས་སྐྲ་དཀར་པོ་དེ་ལག་པ་གཉིས་ཀྱིས་དྲངས་ནས་ཚིགས་སུ་བཅད་དེ་སྨྲས་པ། ད་ནི་བདག་གི་མགོ་བོ་ལ། །</p>
<p>ན་ཚོད་འཇོམས་པའི་སྐྲ་སྐྱེས་ཏེ། །</p>
<p>ལྷ་ཡི་ཕོ་ཉ་བྱུང་གྱུར་པས། །</p>
<p>བདག་གི་རབ་བྱུང་དུས་ལ་བབ། །</p>
<p>བདག་གིས་མི་རྣམས་ཀྱི་འདོད་པ་ནི་སྤྱད་ཟིན་གྱིས་བདག་གིས་ལྷའི་འདོད་པ་དག་བཙལ་བའི་དུས་ལ་བབ་ཀྱིས། མ་ལ་བདག་གིས་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་ལ་རྒྱལ་པོའི་དྲང་སྲོང་གི་ཚངས་པར་སྤྱད་དོ་སྙམ་ནས། དེ་ནས་རྒྱལ་པོ་ལྷ་ཆེན་པོས་གཞོན་ནུ་ཕོ་ཉས་བཀུག་ནས་འདི་སྐད་ཅེས་སྨྲས་སོ། །</p>
<p>བུ་གཞོན་ནུ་ཤེས་པར་གྱིས་ཤིག ། ངའི་མགོ་ལ་སྐྲ་དཀར་པོ་སྐྱེས་པས་ལྷའི་ཕོ་ཉ་བྱུང་བར་གྱུར་ཏེ། ངས་མི་རྣམས་ཀྱི་འདོད་པ་ནི་སྤྱད་ཟིན་པས་ངས་ལྷའི་འདོད་པ་དག་བཙལ་བའི་དུས་ལ་བབ་སྟེ། ངས་བུ་གཞོན་ནུ་ཁྱོད་ལ་རྒྱ་མཚོའི་མཐས་ཀླས་པའི་ས་ཆེན་པོ་འདི་གཏད་ཀྱིས་དེ་ཁྱོད་ཀྱིས་ཆོས་བཞིན་གྱིས་རྗེས་སུ་བསྐྱང་བར་བྱའི་ཆོས་མ་ཡིན་པས་ནི་མ་ཡིན་ནོ། །</p>
<p>འགའ་ཞིག་ཆོས་མ་ཡིན་པ་སྤྱོད་དམ་འདྲེན་མར་སྤྱོད་ན་ཁྱོད་ཀྱིས་ཡུལ་འཁོར་དུ་གནས་སུ་མ་གཞུག་ཤིག །བུ་གཞོན་ནུ་གང་གི་ཚེ་ཁྱོད་ཀྱང་མགོ་ལ་སྐྲ་དཀར་པོ་སྐྱེས་པ་མཐོང་བ་དང་ལྷའི་ཕོ་ཉ་འོངས་པ་ཡིན་གྱིས། དེའི་ཚེ་ཁྱོད་ཀྱིས་ཀྱང་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་ཆུག་ལ་རྒྱལ་པོའི་དྲང་སྲོང་གི་ཚངས་པར་སྤྱད་པ་སྤྱོད་ཅིག །འདི་ལྟར་བུ་གཞོན་ནུ་ཁྱོད་ཀྱི་དགེ་བའི་ལམ་ངེས་པ་སྲོལ་དོད་པ་དེ་ལྟ་བུའི་རྗེས་བསབ་པར་བྱའི་རྒྱུན་ཆད་པར་མ་བྱེད་ཅིག །སྐྱེས་བུ་ཐ་ཤལ་དུ་གྱུར་ཏ་རེ། བུ་གཞོན་ནུ་འགའ་ཞིག་འདི་ལྟ་བུའི་སྐྱེས་བུ་བཟང་པོ་རྒྱུད་དུ་བྱུང་བའི་དགེ་བའི་ལམ་ངེས་པ་སྲོལ་དོད་པ་དེ་ལྟ་བུའི་རྗེས་མི་འཚོབ་པ་གང་ཡིན་པ་དེ་དེ་རྣམས་ཀྱི་རྒྱུན་གཅོད་པ་ཡིན་ཞིང་དེ་དེ་རྣམས་ཀྱི་ནང་ན་སྐྱེས་བུ་ཐ་ཤལ་དུ་གྱུར་པ་ཡིན་ནོ། །</p>
<p>དེ་ལྟ་བས་ན་ད་ཁྱོད་ལ་འདི་སྐད་ཅེས། གང་གི་ཚེ་ཁྱོད་ཀྱིས་འདི་ལྟ་བུའི་སྐྱེས་བུ་བཟང་པོ་རྒྱུད་དུ་བྱུང་བའི་དགེ་བའི་ལམ་ངེས་པ་སྲོལ་དོད་པ་དེ་ལྟ་བུའི་རྗེས་སོབས་ལ་རྒྱུན་ཆད་པར་མ་བྱེད་ཅིག །སྐྱེས་བུ་ཐ་ཤལ་དུ་གྱུར་པར་མ་བྱེད་ཅིག་ཅེས་སྨྲའོ། །</p>
<p>དེ་ནས་རྒྱལ་པོ་ལྷ་ཆེན་པོས་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་ནས་མི་ཐི་ལའི་ལྷ་ཆེན་པོའི་ཨ་མྲའི་ཚལ་དེ་ཉིད་དུ་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །</p>
<p>ཀུན་དགའ་བོ་རྒྱལ་པོ་ལྷ་ཆེན་པོས་གཞོན་ནུ་ཐུ་བོ་གང་ཡིན་པ་དེ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་པ་དེའི་མིང་ཡང་འཁོར་ལོས་སྒྱུར་བའི་རྒྱལ་པོ་ལྷ་ཆེན་པོ་ཞེས་བྱ་བ་མཐའ་བཞིར་རྣམ་པར་རྒྱལ་བ་ཞེས་བྱ་བ་ནས་གནས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་རྒྱལ་པོ་ལྷ་ཆེན་པོའི་སྐྲ་དང་ཁ་སྤུ་འབྲེག་མཁན་གྱི་མིས་སྐྲ་དང་ཁ་སྤུ་འཆོས་པ་ན་ཞེས་བྱ་བ་ནས། དེ་དེ་རྣམས་ཀྱི་ནང་ན་སྐྱེས་བུ་ཐ་ཤལ་དུ་གྱུར་པ་ཡིན་ནོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་རྒྱལ་པོ་ལྷ་ཆེན་པོས་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་ནས་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །</p>
<p>ཀུན་དགའ་བོ་བུ་དང་། ཚ་བོ་དང་། ཡང་ཚ་དང་། སུམ་ཚ་ལ་སོགས་པ་དེ་ལྟར་བརྒྱུད་པས་ལྷ་ཆེན་པོ་བརྒྱད་ཁྲི་བཞི་སྟོང་མི་ཐི་ལའི་ལྷ་ཆེན་པོའི་ཨ་མྲའི་ཚལ་འདི་ཉིད་དུ་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །</p>
<p>དེ་རྣམས་ཀྱི་ཐ་མ་རྒྱལ་པོ་མུ་ཁྱུད་ཅེས་བྱ་བ་ཆོས་ཀྱི་རྒྱལ་པོ་ཆོས་དང་ལྡན་པ་ཆོས་ལ་གནས་པའི་རྒྱལ་པོ་ཆེན་པོ་ཞིག་བྱུང་སྟེ། དེ་བཙུན་མོ་དང་། གཞོན་ནུ་དང་། བློན་པོ་དང་། ཁྲོམ་གྱི་རུ་པ་དང་། གྲོང་མི་དང་། ཡུལ་མི་དག་དང་ཆོས་སྤྱོད་དེ་སྦྱིན་པ་དག་གཏོང་། བསོད་ནམས་དག་བྱེད་ཅིང་བསྙེན་གནས་ལ་གནས་ཏེ་ཚུལ་ཁྲིམས་ཡང་དག་པར་བླངས་ནས་འདུག་གོ། །</p>
<p>དེའི་ཚེ་ལྷའི་དབང་པོ་བརྒྱ་བྱིན་ལྷའི་འདུན་ས་ཆོས་བཟང་དུ་སུམ་བཅུ་རྩ་གསུམ་པའི་ལྷ་འདུས་ཤིང་འཁོད་པ་རྣམས་ཀྱི་མདུན་དུ་བསྔགས་པ་རྗོད་པར་བྱེད་དེ། གྲོགས་པོ་དག་ལུས་འཕགས་ཀྱི་མི་རྣམས་ཀྱིས་རྙེད་པ་ལེགས་པར་རྙེད་དེ། ལུས་འཕགས་ཀྱི་མི་དེ་རྣམས་ཀྱི་རྒྱལ་པོ་མུ་ཁྱུད་ནི་ཆོས་ཀྱི་རྒྱལ་པོ་ཆོས་དང་ལྡན་པ་ཆོས་ལ་གནས་པའི་རྒྱལ་པོ་ཆེན་པོ་དེ་བཙུན་མོ་དང་ཞེས་བྱ་བ་ནས་ཚུལ་ཁྲིམས་ཡང་དག་པར་བླངས་ཏེ་འདུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>གྲོགས་པོ་དག་ཁྱེད་ཅག་རྒྱལ་པོ་མུ་ཁྱུད་ལྟ་བར་འདོད་དམ། ཀཽ་ཤི་ཀ་ཤིན་ཏུ་འཚལ་ལོ། །</p>
<p>གྲོགས་པོ་དག་དེའི་ཕྱིར་ཁྱེད་ཅག་སྡོད་ཅིག་དང་ཁོ་བོས་རེ་ཞིག་རྒྱལ་པོ་མུ་ཁྱུད་བལྟའོ། །</p>
<p>དེ་ནས་ལྷའི་དབང་པོ་བརྒྱ་བྱིན་དཔེར་ན་སྐྱེས་བུ་སྟོབས་དང་ལྡན་པའི་ལག་པ་བསྐུམ་པ་ལས་བརྐྱང་བའམ། བརྐྱང་བ་ལས་བསྐུམ་པ་ཙམ་གྱིས་སུམ་བཅུ་རྩ་གསུམ་པའི་ལྷ་རྣམས་ཀྱི་ལྷའི་འདུན་ས་ཆོས་བཟང་ནས་མི་སྣང་བར་གྱུར་ཏེ། མི་ཐི་ལར་རྒྱལ་པོ་མུ་ཁྱུད་ཀྱི་ཁང་བཟངས་སུ་འདུག་གོ། །</p>
<p>འདི་སྐད་ཅེས་ཀྱང་སྨྲས་ཏེ། མུ་ཁྱུད་ཁྱོད་ལ་ལྷའི་འདུན་ས་ཆོས་བཟང་དུ་སུམ་བཅུ་རྩ་གསུམ་པའི་ལྷ་འདུས་ཤིང་འདུག་པ་རྣམས་བསྔགས་པ་རྗོད་པ་ནི་ཁྱོད་ཀྱིས་རྙེད་པ་ལེགས་པར་རྙེད་དོ། །</p>
<p>གྲོགས་པོ་ལུས་འཕགས་ཀྱི་མི་རྣམས་ཀྱིས་རྙེད་པ་ཞེས་བྱ་བ་ནས་ཚུལ་ཁྲིམས་ཡང་དག་པར་བླངས་ཏེ་འདུག་པར་བྱེད་དོ་ཞེས་བྱ་བའི་བར་གོང་མ་བཞིན་དུའོ། །</p>
<p>མུ་ཁྱུད་ཁྱོད་སུམ་བཅུ་རྩ་གསུམ་པའི་ལྷ་རྣམས་བལྟ་བའི་ཕྱིར་འགྲོ་འདོད་དམ། ཀཽ་ཤི་ཀ་བདག་སུམ་བཅུ་རྩ་གསུམ་པའི་ལྷ་རྣམས་བལྟ་བའི་ཕྱིར་མཆི་བར་འཚལ་ལོ། །</p>
<p>མུ་ཁྱུད་དེའི་ཕྱིར་སྡོད་ཅིག་དང་རེ་ཞིག་ཁོ་བོས་ཁྱོད་ལ་རྟ་ཅང་ཤེས་སྟོང་དང་ལྡན་པའི་ཤིང་རྟ་བསྐུར་གྱིས་དེའི་ནང་དུ་ཁྱོད་ཞུགས་ལ་མ་གཡོ་བར་ཤོག་ཤིག །དེ་བཞིན་དུ་བགྱིའོ་ཞེས་རྒྱལ་པོ་མུ་ཁྱུད་ཀྱིས་ལྷའི་དབང་པོ་བརྒྱ་བྱིན་གྱི་ལྟར་མཉན་ཏོ། །</p>
<p>དེ་ནས་ལྷའི་དབང་པོ་བརྒྱ་བྱིན་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སོང་ནས་ཁ་ལོ་སྒྱུར་བ་མ་ལ་གདུ་ལ་སྨྲས་པ། མ་ལ་གདུ་ཁྱོད་སོང་ལ་མྱུར་བ་ཁོ་ནར་རྟ་ཅང་ཤེས་སྟོང་དང་ལྡན་པའི་ཤིང་རྟ་ཤོམས་ཏེ་རྒྱལ་པོ་མུ་ཁྱུད་གང་ན་བ་དེར་སོང་ལ་ཕྱིན་ནས་འདི་སྐད་ཅེས། མུ་ཁྱུད་ཁྱོད་ལ་ལྷའི་དབང་པོ་བརྒྱ་བྱིན་གྱིས་རྟ་ཅང་ཤེས་སྟོང་དང་ལྡན་པའི་ཤིང་རྟ་བསྐུར་བ་འདི་ཡིན་གྱིས། འདིར་ཁྱོད་ཞུགས་ལ་མ་གཡོ་བར་ཤོག་ཤིག་ཅེས་སྨྲོས་ཤིག །ཀཽ་ཤི་ཀ་ཁྱོད་ཀྱིས་གསུངས་པ་ཤིན་ཏུ་བཟང་ངོ་ཞེས་ཁ་ལོ་སྒྱུར་བ་མ་ལ་གདུས་ལྷའི་དབང་པོ་བརྒྱ་བྱིན་གྱི་ལྟར་མཉན་ནས་མྱུར་བ་ཁོ་ནར་རྟ་ཅང་ཤེས་སྟོང་དང་ལྡན་པའི་ཤིང་རྟ་བཤམས་ནས་རྒྱལ་པོ་མུ་ཁྱུད་གང་ན་བ་དེར་སོང་སྟེ་ཕྱིན་པ་དང་འདི་སྐད་ཅེས་སྨྲས་སོ། །</p>
<p>མུ་ཁྱུད་ཁྱོད་ལ་ལྷའི་དབང་པོ་བརྒྱ་བྱིན་གྱིས་རྟ་ཅང་ཤེས་སྟོང་དང་ལྡན་པའི་ཤིང་རྟ་བསྐུར་བ་འདི་ཡིན་གྱིས། འདིར་ཁྱོད་ཞུགས་ལ་མ་གཡོ་བར་ཤོག་ཤིག་ཅེས་ཟེར་རོ། །</p>
<p>ཀུན་དགའ་བོ་རྒྱལ་པོ་མུ་ཁྱུད་རྟ་ཅང་ཤེས་སྟོང་དང་ལྡན་པའི་ཤིང་རྟའི་ནང་དུ་མི་གཡོ་བར་ཞུགས་པ་དང་། དེ་ནས་ཁ་ལོ་སྒྱུར་བ་མ་ལ་གདུས་རྒྱལ་པོ་མུ་ཁྱུད་ལ་འདི་སྐད་ཅེས་སྨྲས་སོ། །</p>
<p>མུ་ཁྱུད་ཁྱོད་ཀྱི་ཤིང་རྟ་གང་ལོགས་སུ་དྲང་། གང་ན་སེམས་ཅན་སྡིག་པའི་ལས་ཅན་རྣམས་སྡིག་པ་མི་དགེ་བའི་ལས་ཀྱི་རྣམ་པར་སྨིན་པ་སོ་སོར་ཉམས་སུ་མྱོང་བ་ལོགས་སུའམ། གང་ན་སེམས་ཅན་དགེ་བའི་ལས་ཅན་རྣམས་ལས་དགེ་བའི་རྣམ་པར་སྨིན་པ་སོ་སོར་ཉམས་སུ་མྱོང་བ་ལོགས་སུ་དྲང་། མ་ལ་གདུ་དེའི་ཕྱིར་ཁོ་བོས་གང་དུ་གཉི་ག་མཐོང་བར་འགྱུར་བ་གང་ན་སེམས་ཅན་སྡིག་པའི་ལས་ཅན་རྣམས་སྡིག་པ་མི་དགེ་བའི་ལས་ཀྱི་རྣམ་པར་སྨིན་པ་སོ་སོར་ཉམས་སུ་མྱོང་བ་དག་ཡོད་པ་དང་། གང་ན་སེམས་ཅན་དགེ་བའི་ལས་ཅན་རྣམས་ལས་དགེ་བའི་རྣམ་པར་སྨིན་པ་སོ་སོར་ཉམས་སུ་མྱོང་བ་དག་ཡོད་པ་དེར་ཤིང་རྟ་དྲོངས་ཤིག །དེ་ནས་ཁ་ལོ་སྒྱུར་བ་མ་ལ་གདུས་རྒྱལ་པོ་མུ་ཁྱུད་ཀྱི་ཤིང་རྟ་རྒྱལ་པོ་མུ་ཁྱུད་ཀྱིས་གང་ན་སེམས་ཅན་སྡིག་པའི་ལས་ཅན་རྣམས་སྡིག་པ་མི་དགེ་བའི་ལས་ཀྱི་རྣམ་པར་སྨིན་པ་སོ་སོར་ཉམས་སུ་མྱོང་བ་དག་ཡོད་པ་དང་། གང་ན་སེམས་ཅན་དགེ་བའི་ལས་ཅན་རྣམས་ལས་དགེ་བའི་རྣམ་པར་སྨིན་པ་སོ་སོར་ཉམས་སུ་མྱོང་བ་དག་ཡོད་པ་གཉི་ག་རྒྱལ་པོ་མུ་ཁྱུད་ཀྱིས་ཇི་ལྟར་མཐོང་བར་འགྱུར་བ་དེ་ལྟར་དྲངས་སོ། །</p>
<p>ཀུན་དགའ་བོ་རྒྱལ་པོ་མུ་ཁྱུད་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སོང་ནས་རྒྱལ་པོ་མུ་ཁྱུད་ལྷའི་འདུན་ས་ཆོས་བཟང་དུ་ཞུགས་པ་དང་། ལྷའི་དབང་པོ་བརྒྱ་བྱིན་གྱིས་རྒྱལ་པོ་མུ་ཁྱུད་ལ་སྟན་ཕྱེད་བསྟབས་ནས་རྒྱལ་པོ་མུ་ཁྱུད་དང་ལྷའི་དབང་པོ་བརྒྱ་བྱིན་སྟན་ཕྱེད་ཕྱེད་ལ་འཁོད་དོ། །</p>
<p>ཀུན་དགའ་བོ་རྒྱལ་པོ་མུ་ཁྱུད་དང་ལྷའི་དབང་པོ་བརྒྱ་བྱིན་སྟན་ཕྱེད་ཕྱེད་ལ་འཁོད་པ་ན་ཁྱད་པར་རམ་བསམ་པའམ་ཐ་དད་དུ་བྱ་བ་མེད་ཀྱི། གཞན་དུ་ན་ལྷའི་དབང་པོ་བརྒྱ་བྱིན་ནི་མིག་འཛུམས་པར་མི་བྱེད་དོ། །</p>
<p>དེ་ནས་ལྷའི་དབང་པོ་བརྒྱ་བྱིན་གྱིས་རྒྱལ་པོ་མུ་ཁྱུད་ལ་འདི་སྐད་ཅེས་སྨྲས་སོ། །</p>
<p>མུ་ཁྱུད་འདི་ཉིད་དུ་འདུག་ལ་མུ་ཁྱུད་ཁྱོད་དགའ་བར་སྤྱོད་ཅིག །འདོད་པའི་ཡོན་ཏན་ལྔ་འབྱོར་ཅིང་ལྡན་པ་ལ་རྩེད་མོ་བྱོས་ཤིག །དགའ་བར་སྤྱོད་ཅིག །དགའ་མགུར་སྤྱོད་ཅིག །དེ་ནས་རྒྱལ་པོ་མུ་ཁྱུད་ཀྱིས་དེའི་ཚེ་ཚིགས་སུ་བཅད་དེ་སྨྲས་པ། ཇི་ལྟར་སྣོད་དང་ཤིང་རྟ་དག །རེ་ཞིག་དུས་ཀྱི་བརྙན་པོ་ལྟར། །</p>
<p>གཞན་དག་དབང་སྒྱུར་གང་ཡིན་པའི། །</p>
<p>གནས་ཀྱང་དེ་དང་འདྲ་བ་ཡིན། །</p>
<p>འདི་ནས་མི་ཐི་ལར་སོང་ལ། །</p>
<p>དགེ་བ་མང་པོ་རྣམས་བྱ་སྟེ། །</p>
<p>བསོད་ནམས་བྱས་ཤིང་འབྱོར་བྱས་ནས། །</p>
<p>མཐོ་རིས་སུ་ནི་འགྲོ་བར་བྱ། །</p>
<p>ཀུན་དགའ་བོ་དེའི་ཚེ་དེའི་དུས་ན་རྒྱལ་པོ་ལྷ་ཆེན་པོ་ཞེས་བྱ་བ་གང་གིས་དགེ་བའི་ལམ་ངེས་པ་དེ་ལ་ཞུགས་ཤིང་། གང་དགེ་བའི་ལམ་ངེས་པ་ལ་ཞུགས་པ་ལ་བརྟེན་ནས་ལྷ་ཆེན་པོ་བརྒྱད་ཁྲི་བཞི་སྟོང་མི་ཐི་ལའི་ལྷ་ཆེན་པོའི་ཨ་མྲའི་ཚལ་འདི་ཉིད་དུ་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་པར་གྱུར་པ་བྱུང་བ་གང་ཡིན་པ་དེ་གཞན་ཡིན་པ་སྙམ་དུ་སེམས་ན་ཁྱོད་ཀྱིས་དེ་ལྟར་མི་བལྟའོ། །</p>
<p>དེ་ཅིའི་ཕྱིར་ཞེ་ན། ཀུན་དགའ་བོ་ང་ཉིད་དེའི་ཚེ་དེའི་དུས་ན་རྒྱལ་པོ་ལྷ་ཆེན་པོ་ཞེས་བྱ་བར་གྱུར་ཏེ། ང་ཉིད་ཀྱིས་དགེ་བའི་ལམ་ངེས་པ་དེ་སྲོལ་བཏོད་ཅིང་དགེ་བའི་ལམ་ངེས་པ་སྲོལ་དོད་པ་ལ་བརྟེན་ནས་ལྷ་ཆེན་པོ་བརྒྱད་ཁྲི་བཞི་སྟོང་གིས་མི་ཐི་ལ་འདི་ཉིད་ན་ལྷ་ཆེན་པོའི་ཨ་མྲའི་ཚལ་འདི་ཉིད་དུ་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །</p>
<p>དེ་ཅིའི་ཕྱིར་ཞེ་ན། ཀུན་དགའ་བོ་དེའི་ཚེ་ང་འདོད་ཆགས་དང་བཅས། ཞེ་སྡང་དང་བཅས། གཏི་མུག་དང་བཅས་པར་གྱུར་ཏེ། སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་ལས་ཡོངས་སུ་མ་གྲོལ་ཞིང་སྡུག་བསྔལ་ལས་ཡོངས་སུ་མ་གྲོལ་ལོ་ཞེས་གསུང་ངོ་། །</p>
<p>ཀུན་དགའ་བོ་ད་ནི་ང་འཇིག་རྟེན་དུ་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་སུ་བྱུང་ནས་འདོད་ཆགས་དང་བྲལ། ཞེ་སྡང་དང་བྲལ། གཏི་མུག་དང་བྲལ་བས་སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་ལས་ཡོངས་སུ་གྲོལ་ཞིང་སྡུག་བསྔལ་ལས་ཡོངས་སུ་གྲོལ་ལོ་ཞེས་གསུང་ངོ་། །</p>
<p>ཀུན་དགའ་བོ་ད་ལྟར་ན་ཡང་ངས་དགེ་བའི་ལམ་ངེས་པ་སྲོལ་བཏོད་པ་དེ་ལ་བརྟེན་ནས་སེམས་ཅན་སྐྱེ་བའི་ཆོས་ཅན་རྣམས་ནི་སྐྱེ་བའི་ཆོས་ཉིད་ལས་ཡོངས་སུ་གྲོལ་བར་འགྱུར། སེམས་ཅན་རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པའི་ཆོས་ཅན་རྣམས་ནི་འཁྲུག་པའི་ཆོས་ཉིད་ལས་ཡོངས་སུ་གྲོལ་བར་འགྱུར། ངས་དགེ་བའི་ལམ་ངེས་པ་ལ་ཞུགས་ཤིང་དགེ་བའི་ལམ་ངེས་པ་ལ་ཞུགས་པ་དེ་ལ་བརྟེན་ནས་སེམས་ཅན་སྐྱེ་བའི་ཆོས་ཅན་ནས་སེམས་ཅན་འཁྲུག་པའི་ཆོས་ཅན་གྱི་བར་དག་འཁྲུག་པའི་ཆོས་ཉིད་ལས་ཡོངས་སུ་གྲོལ་བར་འགྱུར་བ་དེ་གང་ཡིན་ཞེ་ན་འདི་ལྟ་སྟེ། འཕགས་པའི་ལམ་ཡན་ལག་བརྒྱད་པ་ཡིན་ཏེ། འདི་ལྟ་སྟེ། ཡང་དག་པའི་ལྟ་བ་དང་། ཡང་དག་པའི་རྟོག་པ་དང་། ཡང་དག་པའི་ངག་དང་། ཡང་དག་པའི་ལས་ཀྱི་མཐའ་དང་། ཡང་དག་པའི་འཚོ་བ་དང་། ཡང་དག་པའི་རྩོལ་བ་དང་། ཡང་དག་པའི་དྲན་པ་དང་། ཡང་དག་པའི་ཏིང་ངེ་འཛིན་ཏེ། འདི་ནི་ངས་དགེ་བའི་ལམ་ངེས་པ་ལ་ཞུགས། དགེ་བའི་ལམ་ངེས་པ་ལ་ཞུགས་པ་དེ་ལ་བརྟེན་ནས་སེམས་ཅན་སྐྱེ་བའི་ཆོས་ཅན་ནས་གོང་མ་བཞིན་དུ་འཁྲུག་པའི་ཆོས་ཉིད་ལས་ཡོངས་སུ་གྲོལ་བར་འགྱུར་བའི་བར་ཡིན་ནོ། །</p>
<p>ཀུན་དགའ་བོ་ཁྱོད་ཀྱིས་ཀྱང་དེ་བཞིན་དུ་དགེ་བའི་ལམ་ངེས་པ་སྲོལ་དོད་པ་དེ་ལྟ་བུའི་རྗེས་བསབ་པར་བྱའི་རྒྱུན་ཆད་པར་མ་བྱེད་ཅིག །སྐྱེས་བུ་ཐ་ཤལ་དུ་གྱུར་པར་མ་བྱེད་ཅིག །ཀུན་དགའ་བོ་གང་ལ་ལ་དེ་ལྟ་བུའི་ཉན་ཐོས་བཟང་པོ་རྒྱུད་དུ་བྱུང་བའི་དགེ་བའི་ལམ་ངེས་པ་སྲོལ་དོད་པ་དེ་ལྟ་བུའི་རྗེས་མི་འཚོབ་པ་དེ་ནི་དེ་རྣམས་ཀྱི་རྒྱུན་གཅོད་པ་ཡིན་ཞིང་། དེ་དེ་རྣམས་ཀྱི་སྐྱེས་བུ་ཐ་ཤལ་དུ་གྱུར་པ་ཡིན་ནོ། །</p>
<p>དེ་བས་ན་ང་ཁྱོད་ལ་འདི་སྐད་དུ་ཅི་ནས་ཀྱང་ཁྱོད་ཀྱིས་དེ་ལྟ་བུའི་ཉན་ཐོས་བཟང་པོ་རྒྱུད་དུ་བྱུང་བའི་ལམ་ངེས་པ་སྲོལ་དོད་པ་དེ་ལྟ་བུ་དེའི་རྗེས་སོབས་ཤིག །རྒྱུན་ཆད་པར་མ་བྱེད་ཅིག །སྐྱེས་བུ་ཐ་ཤལ་དུ་གྱུར་པར་མ་བྱེད་ཅིག་ཅེས་སྨྲའོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ལུས་འཕགས་གང་ན་བ་དེར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>དེ་ནས་བཅོམ་ལྡན་འདས་ལུས་འཕགས་སུ་བྱོན་ནས་ལུས་འཕགས་ཀྱི་ཕྱོགས་གཞན་ཞིག་ཏུ་འཛུམ་པ་མཛད་དོ་ཞེས་བྱ་བ་ནས་སངས་རྒྱས་བཞིའི་གདན་ཡིན་ནོ་ཞེས་བྱ་བ་དང་། སྐད་ཅིག་གཅིག་བཞུགས་ནས་ཞེས་བྱ་བ་རྒྱས་པར་གོང་མ་བཞིན་ནོ། །</p>
<p>ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ས་ལ་གང་ན་བར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས་བཅོམ་ལྡན་འདས་སྤོང་བྱེད་ནས་ལྗོངས་རྒྱུ་ཞིང་གཤེགས་པ་དང་ས་ལར་བྱོན་ནས་ས་ལའི་བྲམ་ཟེའི་གྲོང་ན་བཞུགས་སོ། །</p>
<p>དེ་ནས་བཅོམ་ལྡན་འདས་སྔ་དྲོ་ན་བཟའ་ཤམ་ཐབས་མནབས། ལྷུང་བཟེད་དང་ཆོས་གོས་བསྣམས་ཏེ་ས་ལར་བསོད་སྙོམས་ལ་ཞུགས་སོ། །</p>
<p>དེ་ནས་བདུད་སྡིག་ཅན་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མ་འདི་ས་ལའི་བྲམ་ཟེའི་གྲོང་ན་འདུག་སྟེ། དེ་སྔ་དྲོ་ཤམ་ཐབས་བགོས། ལྷུང་བཟེད་དང་ཆོས་གོས་ཐོགས་ཏེ་ས་ལར་བསོད་སྙོམས་ལ་ཞུགས་ཀྱིས། མ་ལ་བདག་གིས་ས་ལའི་བྲམ་ཟེ་དང་ཁྱིམ་བདག་རྣམས་ཇི་ལྟར་དགེ་སྦྱོང་གཽ་ཏ་མས་ཇི་ལྟར་ལྷུང་བཟེད་བཀྲུས་ཏེ་ས་ལར་བསོད་སྙོམས་ལ་ཞུགས་པ་བཀྲུས་པ་དེ་ཁོ་ན་བཞིན་བསོད་སྙོམས་ཁམ་འགའ་ཡང་མ་རྙེད་པར་ཕྱིར་ལྡོག་པ་དེ་ལྟ་དེ་ལྟར་བྱིན་གྱིས་བརླབ་བོ་སྙམ་མོ། །</p>
<p>དེ་ནས་བདུད་སྡིག་ཅན་གྱིས་ས་ལའི་བྲམ་ཟེ་དང་ཁྱིམ་བདག་རྣམས་ཇི་ལྟར་བཅོམ་ལྡན་འདས་ཀྱིས་ཇི་ལྟར་ལྷུང་བཟེད་བཀྲུས་ཏེ་ས་ལར་བསོད་སྙོམས་ལ་ཞུགས་པ་བཀྲུས་པ་དེ་ཁོ་ན་བཞིན་དུ་བསོད་སྙོམས་ཁམ་འགའ་ཡང་མ་རྙེད་པར་སླར་བྱོན་པ་དེ་ལྟ་དེ་ལྟར་བྱིན་གྱིས་བརླབས་སོ། །</p>
<p>དེ་ནས་བདུད་སྡིག་ཅན་གྱིས་བདག་ཉིད་བྲམ་ཟེའི་ཁྱེའུའི་ཆ་བྱད་དུ་མངོན་པར་སྤྲུལ་ནས་བཅོམ་ལྡན་འདས་ཀྱི་རྗེས་བཞིན་དུ་འབྲང་ཞིང་འདི་སྐད་ཅེས་ཀྱང་སྨྲས་སོ། །</p>
<p>དགེ་སྦྱོང་དགེ་སྦྱོང་བསོད་སྙོམས་ཁམ་འགའ་ཡང་མ་རྙེད་དམ། དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ཀྱེ་མ་ཉེ་བར་འོངས་པ་འདི་ནི་བདུད་སྡིག་ཅན་ཡིན་ཏེ། འདི་ལྟ་སྟེ་རྣམ་པར་དཀྲུག་པའི་ལས་བྱེད་དོ་སྙམ་དུ་ཐུགས་སུ་ཆུད་ནས་ཚིགས་སུ་བཅད་དེ་བཀའ་སྩལ་པ། དེ་བཞིན་གཤེགས་ལ་ཁྱད་བསད་པས། །</p>
<p>ཁྱོད་ཀྱིས་བསོད་ནམས་མིན་མང་བསགས། །</p>
<p>སངས་རྒྱས་རྣམས་ནི་བརྒལ་དཀའ་བར། །</p>
<p>སྡིག་ཅན་ཅི་ག་མི་ཤེས་སམ། །</p>
<p>དགེ་སྦྱོང་དེའི་ཕྱིར་སླར་ཡངས་ལར་བསོད་སྙོམས་ལ་བཞུད་ཅིག་དང་ཅི་ནས་ཀྱང་བསོད་སྙོམས་རྙེད་པ་དེ་ལྟར་བགྱིའོ། །</p>
<p>དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་དེ་བཀའ་སྩལ་པ། ང་ལ་ཅི་ཡང་མི་བདོག་པ། །</p>
<p>ཀྱེ་མ་ཤིན་ཏུ་བདེར་འཚོ་སྟེ། །</p>
<p>འོད་གསལ་ལྷ་རྣམས་ཇི་ལྟ་བར། །</p>
<p>དགའ་བ་ཡི་ནི་ཟས་བཟའོ། །</p>
<p>ང་ལ་ཅི་ཡང་མི་བདོག་པ། །</p>
<p>ཀྱེ་མ་ཤིན་ཏུ་བདེར་འཚོ་སྟེ། །</p>
<p>འཇིག་ཚོགས་ལྟ་ལ་མི་རྟེན་པས། །</p>
<p>དགའ་བ་ཡི་ནི་ཟས་བཟའོ། །</p>
<p>དེ་ནས་བདུད་སྡིག་ཅན་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མའི་སེམས་ཀྱིས་བདག་གི་བསམ་པ་ཤེས་སོ་སྙམ་དུ་རིག་ནས་སྡུག་བསྔལ་དང་ཡིད་མི་བདེ་བ་དང་འགྱོད་པས་དེ་ཉིད་དུ་མི་སྣང་བར་གྱུར་ཏོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྲོན་པ་ཅན་གང་ན་བར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>དེ་ནས་བཅོམ་ལྡན་འདས་ཁྲོན་པ་ཅན་དུ་བྱོན་ཏོ། །</p>
<p>ཁྲོན་པ་ཅན་ན་བུད་མེད་གཞན་ཞིག་ཕྱང་ཐག་དང་ཆུ་དང་ཆུ་སྣོད་ཁྱེར་ཏེ་ཁྲོན་པའི་དྲུང་དུ་སོང་བ་དང་། སྐྱེས་པ་གཞན་ཞིག་དེ་ལ་ཆགས་པའི་ཀུན་ནས་དཀྲིས་པའི་སེམས་ཀྱིས་རྗེས་བཞིན་རྗེས་བཞིན་དུ་འབྲང་བ་དང་། དེ་ཡང་ལྷག་པར་དེ་ལ་ཆགས་པས་དེ་གཉིས་ཕན་ཚུན་དུ་འཐམ་ཞིང་ཁྲོན་པར་དོང་ངོ་། །</p>
<p>དེའི་བུ་ཁྱེའུ་ཆུང་ངུ་མ་ཞིག་དེ་དང་ལྷན་ཅིག་ཕྱི་བཞིན་འབྲང་ཞིང་སོང་ངོ་། །</p>
<p>དེ་ནས་དེ་སྐྱེས་པ་ལ་རྟོག་ཅིང་ཆུ་སྣོད་གཏང་ངོ་སྙམ་སྟེ། ཁྱེའུ་ཆུང་ངུ་དེའི་མགུལ་ནས་ཐག་པས་བཏགས་ཏེ་བཏང་བ་ལས་ཤི་བར་གྱུར་ཏོ། །</p>
<p>དེས་སྔོན་མ་ཐོས་པའི་ཚིགས་སུ་བཅད་པ་ཐོས་པ། འདོད་པ་ཁྱོད་རྩ་ངས་ཤེས་ཏེ། །</p>
<p>རྟོག་པ་ལས་ནི་འདོད་པ་སྐྱེ། །</p>
<p>ཁྱོད་ལ་རྟོག་པ་མ་བྱས་དང་། །</p>
<p>དེ་ནས་ང་ལ་མི་འབྱུང་ངོ་། །</p>
<p>བཅོམ་ལྡན་འདས་ཀྱང་ལམ་དེ་ནས་གཤེགས་ཏེ། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཚིགས་སུ་བཅད་པ་འདི་ཟུང་ཤིག །ཚིགས་སུ་བཅད་པ་འདི་ནི་འདས་པའི་ཡང་དག་པར་རྫོགས་པའི་སངས་རྒྱས་ཀྱིས་གསུངས་པ་ཡིན་ཏེ། འདི་ནི་སོ་སོའི་སྐྱེ་བོའི་ལག་ཏུ་འོངས་པས་མི་སྣང་མི་གསལ། རྣམ་པར་མི་གསལ་ལོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ངས་ཇི་ལྟར་སེམས་འདི་མྱུར་དུ་འགྱུར་བ་དེ་ལྟ་བུའི་ཆོས་ནི་གཅིག་ཀྱང་མ་མཐོང་ངོ་། །</p>
<p>དེ་ནས་བུད་མེད་དེ་བུའི་མྱ་ངན་གྱིས་གདུང་ནས་བཅོམ་ལྡན་འདས་ཀྱི་ཞབས་གཉིས་ལ་གཏུགས་པ་དང་། བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་ཆོས་བཤད་པ་མཛད་དེ། དེ་ཐོས་པས་བུད་མེད་དེས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་པ། བཙུན་པ་བདག་ལ་འདི་ལྟ་བུ་ནི་མས་མ་བགྱིས་ཏེ། ཕས་མ་ལགས། རྒྱལ་པོས་མ་ལགས། ལྷ་རྣམས་ཀྱིས་མ་ལགས། སྔ་མ་འདས་པ་རྣམས་ཀྱིས་མ་ལགས། དགེ་སྦྱོང་དང་བྲམ་ཟེ་རྣམས་ཀྱིས་མ་ལགས། སྡུག་པས་མ་ལགས། རང་གི་སྐྱེ་བོ་དང་གཉེན་གྱི་ཚོགས་ཀྱིས་མ་ལགས་པ་གང་ལགས་པ་བཅོམ་ལྡན་འདས་ཀྱིས་བདག་ལ་མཛད་དེ། བདག་གིས་དགེ་བའི་བཤེས་གཉེན་བཅོམ་ལྡན་འདས་ལ་བརྟེན་ནས་ངན་སོང་རྣམས་ཀྱི་སྒོ་ནི་བཀུམ། མཐོ་རིས་དང་ཐར་པའི་སྒོ་རྣམས་ནི་ཕྱེ། སེམས་ཅན་དམྱལ་བ་དང་། དུད་འགྲོ་དང་། ཡི་དགས་ནས་ནི་རྐང་པ་དྲངས། ལྷ་དང་མི་རྣམས་སུ་ནི་རབ་ཏུ་བཞག །འཁོར་བ་ལས་ནི་ཐག་བསྲིངས། །</p>
<p>ཁྲག་དང་མཆི་མའི་རྒྱ་མཚོ་ནི་བསྐམས། རུས་པའི་རི་བོ་ལས་ནི་བསྒྲལ། ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ནི་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་ཏེ། བཙུན་པ་བདག་ནི་འཕགས་སོ། །</p>
<p>མངོན་པར་འཕགས་སོ། །</p>
<p>བདག་བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྔོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ང་བྱང་ཆུབ་སེམས་དཔར་གྱུར་པ་ན་ཕྱོགས་འདི་ཉིད་དུ་དྲང་སྲོང་ངན་སྤོང་གི་བུས་གདན་དང་རྩ་བ་དང་འབྲས་བུ་ལ་སྤྱན་དྲངས་སོ། །</p>
<p>ཕྱོགས་གཞན་ཞིག་ཏུ་ཡང་བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ང་བྱང་ཆུབ་སེམས་དཔར་གྱུར་པ་ན་རྒ་བ་ལ་སོགས་པས་ཡིད་བྱུང་སྟེ། ཕྱོགས་འདི་ཉིད་དུ་ལྷའི་དབང་པོ་བརྒྱ་བྱིན་རྔོན་པའི་ཆ་བྱད་དུ་བྱས་པ་ལ་ཀ་ཤི་ཀའི་རས་ཕྲན་བྱིན་ནས་གོས་ངུར་སྨྲིག་བླངས་པ་ཡིན་ཏེ། བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་ངུར་སྨྲིག་བླངས་པ་ཞེས་བྱ་བའི་མཆོད་རྟེན་བརྩིགས་ཏེ། ད་དུང་དུ་ཡང་དགེ་སློང་མཆོད་རྟེན་ལ་ཕྱག་འཚལ་བ་དག་ཕྱག་བྱེད་དོ། །</p>
<p>ལྷའི་དབང་པོ་བརྒྱ་བྱིན་གྱིས་ཀྱང་ཀ་ཤི་ཀའི་རས་ཕྲན་སུམ་བཅུ་རྩ་གསུམ་པའི་ལྷའི་ནང་དུ་ཁྱེར་ཏེ་བཞག་ནས་ཀ་ཤི་ཀའི་དུས་མཆོད་ཆེན་པོ་བཙུགས་ཏེ། ད་དུང་དུ་ཡང་དེ་ལ་སུམ་བཅུ་རྩ་གསུམ་པའི་ལྷ་དག་བྱ་བ་བྱེད་དོ། །</p>
<p>ཕྱོགས་གཞན་ཞིག་ཏུ་ཡང་བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ང་བྱང་ཆུབ་སེམས་དཔར་གྱུར་པ་ན་ཕྱོགས་འདིར་རལ་གྲི་ཨུཏྤ་ལ་སྔོན་པོ་འདྲ་བས་དབུ་སྐྲ་བྲེགས་ནས་སྟེང་གི་ནམ་མཁའ་ལ་འཕངས་པ་ཡིན་ཏེ། བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་དབུ་སྐྲ་བླངས་པ་ཞེས་བྱ་བའི་མཆོད་རྟེན་བརྩིགས་ཏེ། ད་དུང་དུ་ཡང་དགེ་སློང་མཆོད་རྟེན་ལ་ཕྱག་འཚལ་བ་དག་ཕྱག་བྱེད་དོ། །</p>
<p>ལྷའི་དབང་པོ་བརྒྱ་བྱིན་གྱིས་ཀྱང་དབུ་སྐྲ་སུམ་བཅུ་རྩ་གསུམ་པའི་ལྷའི་ནང་དུ་ཁྱེར་ཏེ་བཞག་ནས་གཙུག་ཕུད་ཀྱི་དུས་མཆོད་ཆེན་པོ་བཙུགས་ཏེ། ད་དུང་དུ་ཡང་དེ་ལ་སུམ་བཅུ་རྩ་གསུམ་པའི་ལྷ་རྣམས་བྱ་བ་བྱེད་དོ། །</p>
<p>ཕྱོགས་གཞན་ཞིག་ཏུ་ཡང་བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཕྱོགས་འདིར་རྟའི་རྒྱལ་པོ་བསྔགས་ལྡན་འདུན་པས་བཀྲི་ནས་སླར་བཏང་བ་ཡིན་ཏེ། བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་བསྔགས་ལྡན་སླར་བཏང་བ་ཞེས་བྱ་བའི་མཆོད་རྟེན་བརྩིགས་ཏེ། ད་དུང་དུ་ཡང་དགེ་སློང་མཆོད་རྟེན་ལ་ཕྱག་འཚལ་བ་དག་ཕྱག་བྱེད་དོ། །</p>
<p>དེ་ནས་བཅོམ་ལྡན་འདས་ཡུལ་གནག་ལྷས་ཅན་དུ་བྱོན་ནས་དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་གནག་ལྷས་ཅན་འདིར་རིགས་ཀྱི་བུ་འདུན་པ་བཙས་ནས་འདི་ཉིད་དུ་ཆེན་པོར་གྱུར་ཏོ། །</p>
<p>དེ་ནས་བཅོམ་ལྡན་འདས་སྡིག་ཅན་དུ་བྱོན་ཏེ། སྡིག་ཅན་གྱི་གྱད་རྣམས་ཀྱིས་བཅོམ་ལྡན་འདས་སྡིག་ཅན་དུ་གཤེགས་སོ་ཞེས་ཐོས་སོ། །</p>
<p>ཐོས་ནས་ཀྱང་རྒན་རབས་རྒན་རབས་རྣམས་ཀྱིས་སྨྲས་པ། གཞོན་ནུ་གང་ཡིན་པ་དེ་དག་གིས་ནི་ལམ་བཟང་པོར་བྱོས་ཤིག །བདག་ཅག་གིས་ནི་གྲོང་ཁྱེར་བཟང་པོར་བྱའོ། །</p>
<p>དེ་ནས་གཞོན་ནུ་རྣམས་ཀྱིས་ལམ་བཟང་པོར་བྱ་བར་བརྩམས་པ་ན། དེ་རྣམས་ཀྱིས་ཕ་བོང་ཞིག་མཐོང་ནས་དེ་རྣམས་ཀྱིས་དེ་དོར་བར་བརྩམས་པ་ལས་དོར་བར་མ་ནུས་སོ། །</p>
<p>བཅོམ་ལྡན་འདས་ཀྱང་ཕྱོགས་དེ་ཉིད་དུ་གཤེགས་ནས་བཀའ་སྩལ་པ། གནས་འཇོག་དག་འདི་ཅི་བྱ། བཅོམ་ལྡན་འདས་ཀྱི་སླད་དུ་ཤུལ་བཟང་པོར་བགྱི་ལགས་ན་ཕ་བོང་འདི་དོར་བར་རྔོ་མ་ཐོག་གོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་དེ་ལྟ་ན་ངས་དོར་རམ། བཅོམ་ལྡན་འདས་དོར་དུ་གསོལ། དེ་ནས་བཅོམ་ལྡན་འདས་ཀྱི་ཞབས་གཡས་པའི་མཐེ་བོས་ཕ་བོང་སྟེང་གི་ནམ་མཁའ་ལ་འཕངས་ཏེ་མིག་རྒྱང་གིས་ཀྱང་མི་སོད་པར་བོར་བ་དང་དེའི་སྒྲས་གྱད་རྣམས་སྔངས་པར་གྱུར་ཏོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། གནས་འཇོག་དག་མ་འཇིགས་ཤིག །དེ་ནས་བཅོམ་ལྡན་འདས་ཀྱི་རྫུ་འཕྲུལ་གྱི་སྟོབས་ཀྱིས་ཕ་བོང་དེ་ཕྱེ་མར་བརླགས་ནས་རྡུལ་འབབ་པར་བརྩམས་སོ། །</p>
<p>གྱད་རྣམས་ཀྱིས་གསོལ་པ། བཅོམ་ལྡན་འདས་རྡུལ་ག་ལས་འབབ་ལགས། བཅོམ་ལྡན་འདས་ཀྱིས་བཀའ་སྩལ་པ། དེ་བཞིན་གཤེགས་པས་ཕ་བོང་དེ་ཕྱེ་མར་བརླགས་པ་ཡིན་ནོ། །</p>
<p>བཅོམ་ལྡན་འདས་ལ་ལེགས་པ་ཞིག་བགྱིས་སོ། །</p>
<p>ཅི་སླར་མཚམས་སྦྱར་རམ། བཅོམ་ལྡན་འདས་སླར་མཚམས་སྦྱར་དུ་གསོལ། དེ་ནས་བཅོམ་ལྡན་འདས་ཀྱིས་མོས་པའི་སྟོབས་ཀྱིས་སླར་སྦྱར་ནས་གནས་ཇི་ལྟ་བ་བཞིན་དུ་བཞག་སྟེ། བཅོམ་ལྡན་འདས་ཀྱང་དེ་ཉིད་ན་བཞུགས་སོ། །</p>
<p>གྱད་ལྔ་བརྒྱ་པོ་དེ་དག་ཀྱང་དེ་ཉིད་དུ་ཚོགས་ནས་གསོལ་པ། བཅོམ་ལྡན་འདས་བཅོམ་ལྡན་འདས་ཀྱིས་ཕ་བོང་དེ་སྟོབས་གང་གིས་འཕངས་ལགས། བཅོམ་ལྡན་འདས་ཀྱིས་བཀའ་སྩལ་པ། གནས་འཇོག་དག་ཡབ་དང་ཡུམ་ལས་བྱུང་བའི་སྟོབས་ཀྱིས་སོ། །</p>
<p>དེ་རྣམས་ཀྱིས་གསོལ་པ། སྟོབས་གང་གིས་ཕྱེ་མར་བརླགས་ལགས། བཅོམ་ལྡན་འདས་ཀྱིས་བཀའ་སྩལ་པ། རྫུ་འཕྲུལ་གྱི་སྟོབས་ཀྱིས་སོ། །</p>
<p>གང་གིས་སླར་མཚམས་སྦྱར་ལགས། མོས་པའི་སྟོབས་ཀྱིས་སོ། །</p>
<p>བཅོམ་ལྡན་འདས་ཀྱི་ཡབ་དང་ཡུམ་ལས་བྱུང་བའི་སྟོབས་ཀྱི་ཚད་ཇི་ཙམ་ལགས། གནས་འཇོག་དག་མི་བཅུའི་སྟོབས་གང་ཡིན་པ་དེ་ནི་གླང་ཕལ་པ་གཅིག་གི་ཡིན་ནོ། །</p>
<p>གླང་ཕལ་པ་བཅུའི་སྟོབས་གང་ཡིན་པ་དེ་ནི་བ་མེན་སྔོན་པོ་གཅིག་གི་ཡིན་ནོ། །</p>
<p>བ་མེན་སྔོན་པོ་བཅུའི་སྟོབས་གང་ཡིན་པ་དེ་ནི་གླང་པོ་ཆེ་ཕྲུ་གུ་གཅིག་གི་ཡིན་ནོ། །</p>
<p>གླང་པོ་ཆེ་ཕྲུ་གུ་བཅུའི་གང་ཡིན་པ་དེ་ནི་གླང་པོ་ཆེ་མོ་གཅིག་གི་ཡིན་ནོ། །</p>
<p>གླང་པོ་ཆེ་མོ་བཅུའི་གང་ཡིན་པ་དེ་ནི་གླང་པོ་ཆེ་ཕལ་གཅིག་གི་ཡིན་ནོ། །</p>
<p>གླང་པོ་ཆེ་ཕལ་བཅུའི་གང་ཡིན་པ་དེ་ནི་གླང་པོ་ཆེ་མཆེ་བ་མེད་གཅིག་གི་ཡིན་ནོ། །</p>
<p>གླང་པོ་ཆེ་མཆེ་བ་མེད་བཅུའི་གང་ཡིན་པ་དེ་ནི་སྔོན་པོ་གཅིག་གི་ཡིན་ནོ། །</p>
<p>སྔོན་པོ་བཅུའི་གང་ཡིན་པ་དེ་ནི་སེར་པོ་གཅིག་གི་ཡིན་ནོ། །</p>
<p>སེར་པོ་བཅུའི་གང་ཡིན་པ་དེ་ནི་དམར་པོ་གཅིག་གི་ཡིན་ནོ། །</p>
<p>དམར་པོ་བཅུའི་གང་ཡིན་པ་དེ་ནི་དཀར་པོ་གཅིག་གི་ཡིན་ནོ། །</p>
<p>དཀར་པོ་བཅུའི་གང་ཡིན་པ་དེ་ནི་འབིགས་བྱེད་ཀྱི་གླང་པོ་ཆེ་གཅིག་གི་ཡིན་ནོ། །</p>
<p>འབིགས་བྱེད་ཀྱི་གླང་པོ་ཆེ་བཅུའི་གང་ཡིན་པ་དེ་ནི་སྤོས་ཀྱི་གླང་པོ་ཆེ་གཅིག་གི་ཡིན་ནོ། །</p>
<p>སྤོས་ཀྱི་གླང་པོ་ཆེ་བཅུའི་གང་ཡིན་པ་དེ་ནི་ཚན་པོ་ཆེ་གཅིག་གི་ཡིན་ནོ། །</p>
<p>ཚན་པོ་ཆེ་བཅུའི་གང་ཡིན་པ་དེ་ནི་ཚན་པོ་ཆེ་ཆེན་པོ་གཅིག་གི་ཡིན་ནོ། །</p>
<p>ཚན་པོ་ཆེ་ཆེན་པོ་བཅུའི་གང་ཡིན་པ་དེ་ནི་རབ་གནོན་གཅིག་གི་ཡིན་ནོ། །</p>
<p>རབ་གནོན་བཅུའི་གང་ཡིན་པ་དེ་ནི་སྟོབས་མཆོག་གཅིག་གི་ཡིན་ནོ། །</p>
<p>སྟོབས་མཆོག་བཅུའི་གང་ཡིན་པ་དེ་ནི་སྲེད་མེད་ཀྱི་བུའི་སྟོབས་ཕྱེད་དོ། །</p>
<p>སྲེད་མེད་ཀྱི་བུའི་སྟོབས་ཕྱེད་གཉིས་གང་ཡིན་པ་དེ་ནི་སྲེད་མེད་ཀྱི་བུའི་སྟོབས་ཡིན་ཏེ། དེ་དེ་བཞིན་གཤེགས་པའི་ཚིགས་དང་ཚིགས་ཕྲན་དག་ན་ཡོད་པས་གནས་འཇོག་དག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་སྲེད་མེད་ཀྱི་བུའི་སྟོབས་ཀྱི་ཚོགས་ཅན་ཡིན་ནོ།། །</p>
<p>།བར་སྡོམ་ལ། མི་དང་གླང་དང་བ་མེན་དང་ནི་དེ་བཞིན་གླང་ཆེན་ཕྲུ་གུ་དང་། །</p>
<p>གླང་ཆེན་མོ་དང་ཕལ་དང་མཆེ་བ་མེད་དང་དེ་བཞིན་བཞི་ཚན་དང་། །</p>
<p>འབིགས་བྱེད་གླང་ཆེན་སྤོས་ཀྱི་གླང་ཆེན་དང་ནི་ཚན་པོ་ཆེ་གཉིས་དང་། །</p>
<p>རབ་གནོན་དང་ནི་སྟོབས་མཆོག་དག་དང་སྲེད་མེད་བུ་ཡི་སྟོབས་གཉིས་སོ། །</p>
<p>སྲེད་མེད་ཀྱི་བུའི་སྟོབས་གང་ལགས་པ་འདི་དེ་བཞིན་གཤེགས་པའི་ཡབ་དང་ཡུམ་ལས་བྱུང་བའི་སྟོབས་ལགས་ན། བཙུན་པ་ཡབ་དང་ཡུམ་ལས་བྱུང་བའི་སྟོབས་དང་ཏིང་ངེ་འཛིན་གྱི་སྟོབས་དང་། མོས་པའི་སྟོབས་ལས་སྟོབས་གཞན་མཆིས་ལགས་སམ། གནས་འཇོག་དག་ཡོད་དེ། འདི་ལྟ་སྟེ་བསོད་ནམས་ཀྱི་སྟོབས་ཞེས་བྱ་བ་ཡིན་ཏེ། གནས་འཇོག་དག་བསོད་ནམས་ཀྱི་སྟོབས་དང་ལྡན་པས་དེ་བཞིན་གཤེགས་པས་བྱང་ཆུབ་ཀྱི་ཤིང་དྲུང་དུ་བདུད་འཁོར་འབྱུང་པོ་བྱེ་བ་སུམ་བཅུ་རྩ་དྲུག་ཅན་བཅོམ་ནས་བླ་ན་མེད་པའི་ཡེ་ཤེས་བརྙེས་སོ། །</p>
<p>བཙུན་པ་ཡབ་དང་ཡུམ་ལས་བྱུང་བའི་སྟོབས་དང་། ཏིང་ངེ་འཛིན་གྱི་སྟོབས་དང་། མོས་པའི་སྟོབས་དང་། བསོད་ནམས་ཀྱི་སྟོབས་འདི་བས་ལྷག་པའི་སྟོབས་གཞན་ལྟ་མཆིས་ལགས་སམ། གནས་འཇོག་དག་ཡོད་དེ། འདི་ལྟ་སྟེ་ཡེ་ཤེས་ཀྱི་སྟོབས་ཞེས་བྱ་བ་ཡིན་ཏེ། ཡེ་ཤེས་ཀྱི་སྟོབས་དང་ལྡན་པས་དེ་བཞིན་གཤེགས་པས་ཐོག་མ་མེད་པའི་དུས་ནས་བསགས་པའི་ཉོན་མོངས་པའི་ཚོགས་བོར་སྤངས་བསལ་ཏེ་སོ་སོར་སྤངས་སོ། །</p>
<p>བཙུན་པ་ཡབ་དང་ཡུམ་ལས་བྱུང་བའི་སྟོབས་དང་ཏིང་ངེ་འཛིན་གྱི་སྟོབས་དང་། མོས་པའི་སྟོབས་དང་། བསོད་ནམས་ཀྱི་སྟོབས་དང་། ཡེ་ཤེས་ཀྱི་སྟོབས་འདི་བས་ལྷག་པའི་སྟོབས་གཞན་ལྟ་མཆིས་ལགས་སམ། གནས་འཇོག་དག་ཡོད་དེ། འདི་ལྟ་སྟེ་རྫུ་འཕྲུལ་གྱི་སྟོབས་ཞེས་བྱ་བ་ཡིན་ཏེ། གནས་འཇོག་དག་རྫུ་འཕྲུལ་གྱི་སྟོབས་དང་ལྡན་པས་དེ་བཞིན་གཤེགས་པས་འོད་སྲུང་རྫོགས་བྱེད་ལ་སོགས་པ་སྟོན་པ་དྲུག་པོ་ཐམས་ཅད་མཁྱེན་པ་མ་ཡིན་པར་ཐམས་ཅད་མཁྱེན་པར་མངོན་པའི་ང་རྒྱལ་བྱེད་པ་དག་སྤོབས་པ་མེད་པར་བྱས་སོ། །</p>
<p>བཙུན་པ་འདི་ལྟར་ཡབ་དང་ཡུམ་ལས་བྱུང་བའི་སྟོབས་དང་ཏིང་ངེ་འཛིན་གྱི་སྟོབས་དང་། མོས་པའི་སྟོབས་དང་། བསོད་ནམས་ཀྱི་སྟོབས་དང་། ཡེ་ཤེས་ཀྱི་སྟོབས་དང་། རྫུ་འཕྲུལ་གྱི་སྟོབས་འདི་བས་ལྷག་པའི་སྟོབས་གཞན་ལྟ་མཆིས་ལགས་སམ། གནས་འཇོག་དག་ཡོད་དེ། འདི་ལྟ་སྟེ་མི་རྟག་པའི་སྟོབས་ཞེས་བྱ་བ་ཡིན་ཏེ། གནས་འཇོག་དག་མི་རྟག་པའི་སྟོབས་དང་ལྡན་པས་དེ་བཞིན་གཤེགས་པའི་ཡབ་དང་ཡུམ་ལས་བྱུང་བའི་སྟོབས་གང་ཡིན་པ་དང་། བསོད་ནམས་ཀྱི་སྟོབས་གང་ཡིན་པ་དང་། ཏིང་ངེ་འཛིན་གྱི་སྟོབས་གང་ཡིན་པ་དང་། མོས་པའི་སྟོབས་གང་ཡིན་པ་དང་། ཡེ་ཤེས་ཀྱི་སྟོབས་གང་ཡིན་པ་དང་། རྫུ་འཕྲུལ་གྱི་སྟོབས་གང་ཡིན་པ་དེ་དག་ཐམས་ཅད་ཤིང་སཱ་ལ་ཟུང་གི་བར་དུ་གཟི་མེད་པར་འགྱུར་རོ། །</p>
<p>ཚིགས་སུ་བཅད་དེ་ཡང་བཀའ་སྩལ་པ། ཡེ་ཤེས་སྟོབས་དང་བསོད་ནམས་སྟོབས་དང་ནི། །</p>
<p>རྫུ་འཕྲུལ་སྟོབས་དང་སྐུ་ཡི་སྟོབས་པས་ཀྱང་། །</p>
<p>ང་ཡི་གཟི་བརྗིད་འཇོམས་པར་བྱེད་པ་ཡི། །</p>
<p>མི་རྟག་ཉིད་ནི་ཆེས་སྟོབས་ལྡན་པར་འདོད། །</p>
<p>གང་དུ་གསེར་གྱི་རི་དབང་རྩེ་མོ་ལྟ་བུར་འདུག་པའི་སྐུ། །</p>
<p>འདི་འདྲ་མི་རྟག་ཉིད་ཀྱི་གཟི་ཡིས་བཅོམ་ནས་འཇིག་འགྱུར་བ། །</p>
<p>མི་རྟག་ཤིན་ཏུ་སྟོབས་དང་ལྡན་པར་མཁས་པས་ཤེས་བྱ་སྟེ། །</p>
<p>གང་དུ་མི་རྟག་ཉིད་ཀྱིས་རྫི་བ་མེད་པ་དེ་ཐོབ་བྱ།། །</p>
<p>།འདུལ་བ་གཞི། བམ་པོ་སུམ་བཅུ་པ། གནས་འཇོག་དག་ད་ལྟར་གྱི་མི་རྣམས་ཚེ་དང་། ཁ་དོག་དང་། སྟོབས་དང་། ལོངས་སྤྱོད་ཀྱི་བར་དག་ཉམས་པ་ལ་ལྟོས། རྡོ་འདི་ནི་བསྐལ་པ་དང་པོའི་མི་རྣམས་ཀྱི་བང་ཚད་ཀྱི་རྡོ་ཡིན་ཏེ། འདི་ལ་ལག་རྗེས་ཀྱང་སྣང་ངོ་། །</p>
<p>དེ་རྣམས་ཤིན་ཏུ་ཡ་མཚན་སྐྱེས་ནས་དེ་རྣམས་ཀྱི་སྟོབས་ཀྱི་དྲེགས་པ་གང་ཡིན་པ་དེ་མེད་པར་གྱུར་ཏོ། །</p>
<p>དེ་ནས་བཅོམ་ལྡན་འདས་ཀྱིས་གྱད་དེ་རྣམས་ཀྱི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་བཤད་པ་མཛད་དེ། དེ་ཐོས་ནས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། དེ་རྣམས་ཀྱིས་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་པ། བཙུན་པ་འདི་ལྟ་བུ་ནི་བདག་ཅག་ལ་མས་མ་བགྱིས་ཏེ། ཕས་མ་ལགས། རྒྱལ་པོས་མ་ལགས། ལྷ་རྣམས་ཀྱིས་མ་ལགས། སྔོན་གྱི་འདས་པས་མ་ལགས། དགེ་སྦྱོང་དང་བྲམ་ཟེས་མ་ལགས། སྡུག་པས་མ་ལགས། རང་གི་སྐྱེ་བོ་དང་གཉེན་གྱི་ཚོགས་ཀྱིས་མ་ལགས་པ་གང་ལགས་པ་བདག་ཅག་ལ་མཛད་དེ། བདག་ཅག་གིས་དགེ་བའི་བཤེས་གཉེན་བཅོམ་ལྡན་འདས་ལ་བརྟེན་ནས་སེམས་ཅན་དམྱལ་བ་དང་། དུད་འགྲོ་དང་། ཡི་དགས་རྣམས་ཀྱི་གནས་ནས་ནི་རྐང་པ་དྲངས། ལྷ་དང་མི་རྣམས་སུ་ནི་རབ་ཏུ་བཀོད། འཁོར་བ་ལས་ནི་རིང་དུ་མཛད། ཐོག་མ་མེད་པ་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་ཏེ། བཙུན་པ་བདག་ཅག་ནི་འཕགས་སོ། །</p>
<p>མངོན་པར་འཕགས་སོ། །</p>
<p>དེ་ལྟ་བས་ན་བདག་ཅག་ནི་བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་ཅག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཀུ་ཤའི་གྲོང་ཁྱེར་གང་ན་བར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>དེ་ནས་བཅོམ་ལྡན་འདས་གྲོང་ཁྱེར་སྡིག་ཅན་དུ་མ་བཞུད་པར་ཀུ་ཤའི་གྲོང་ཁྱེར་གང་ན་བར་རྒྱུ་ཞིང་གཤེགས་ཏེ། རིམ་གྱིས་རྒྱུ་ཞིང་གཤེགས་པ་དང་ཀུ་ཤའི་གྲོང་ཁྱེར་དུ་བྱོན་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཀུ་ཤའི་གྲོང་ཁྱེར་འདིར་ཤིང་སཱ་ལ་ཟུང་གི་བར་དུ་རིང་པོ་མི་ཐོགས་པ་ཁོ་ནར་དེ་བཞིན་གཤེགས་པ་ཡོངས་སུ་མྱ་ངན་ལས་འདའ་བར་འགྱུར་རོ།། །</p>
<p>།སྡོམ་ལ། སྟེའུ་དང་ལྷས་བལྟས་ལུམ་བི་ནི། །</p>
<p>སེར་སྐྱ་དང་ནི་ཤིང་འདའ་དང་། །</p>
<p>གསེར་ཐུབ་ཞིང་པ་ཆོས་གོས་དང་། །</p>
<p>ཁྲུས་དང་བྱ་ཅན་བཅུ་ཚོགས་ཡིན། །</p>
<p>བཅོམ་ལྡན་འདས་སྒྲ་ངན་ན་སྒྲ་ངན་རྣམས་ཀྱི་གྲོང་རྡལ་ཁྲ་བོ་འདུལ་ན་བཞུགས་སོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ངས་ཟག་པ་ཟད་པ་ཤེས་ཤིང་མཐོང་ནས་གསུངས་ཏེ། རྒྱས་པར་ཡང་དག་པར་ལྡན་པའི་ལུང་ལས་ཕུང་པོའི་ལེའུ་ལས་སྟེའུ་ལྟ་བུའི་མདོ་འབྱུང་བ་ཡིན་ནོ། །</p>
<p>ལྷས་བལྟས་སུ་བྱོན་ནས་དེར་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །</p>
<p>ཀུན་དགའ་བོ་ལྷས་བལྟས་འདིར་ཤཱཀྱ་ཤིན་ཏུ་བློ་གསལ་བཙས་ཏེ་འདི་ཉིད་དུ་ཆེན་པོར་གྱུར་ཏོ། །</p>
<p>ལུམ་བི་ནིར་གཤེགས་ནས་དེ་ན་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ལུམ་བི་ནིའི་ཚལ་འདི་རང་བཙས་ནས་རིང་པོ་མ་ལོན་ཞིང་སུས་ཀྱང་མ་བླངས་པར་གོམ་པ་བདུན་བོར་ནས་ངས་ཕྱོགས་བཞིར་བལྟས་ཏེ་ངའི་སྲིད་པའི་སྐྱེ་བའི་མཐའ་ནི་འདི་ཡིན་ནོ་ཞེས་ཚིག་ཏུ་སྨྲས་སོ། །</p>
<p>སེར་སྐྱེའི་གནས་སུ་བྱོན་ནས་དེར་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སེར་སྐྱའི་གནས་འདིར་རྒྱལ་པོ་ཟས་གཙང་བཙས་ཏེ་འདི་ཉིད་དུ་ཆེན་པོར་གྱུར་ཏོ། །</p>
<p>ཤིང་བལ་གྱི་འདའ་བ་ཅན་དུ་བྱོན་ནས། དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ཆོས་བཞིན་མ་ཡིན་པ་དང་། ཆོས་ཀྱི་འཁོར་བཤད་ཀྱིས་དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །</p>
<p>ཆོས་མ་ཡིན་པའི་འཁོར་གང་ཞེ་ན། འཁོར་གང་ཞིག་འདུན་པས་འགྲོ་བ་དང་། ཞེ་སྡང་དང་། གཏི་མུག་དང་། འཇིགས་པས་འགྲོ་བ་སྟེ། འདི་ནི་ཆོས་མ་ཡིན་པའི་འཁོར་ཞེས་བྱའོ། །</p>
<p>ཆོས་ཀྱི་འཁོར་གང་ཞེ་ན། འཁོར་གང་ཞིག་འདུན་པས་འགྲོ་བ་མ་ཡིན། ཞེ་སྡང་གིས་མ་ཡིན། གཏི་མུག་གིས་མ་ཡིན། འཇིགས་པས་འགྲོ་བ་མ་ཡིན་པ་སྟེ། འདི་ནི་ཆོས་ཀྱི་འཁོར་ཅེས་བྱའོ། །</p>
<p>དགེ་སློང་དག་ངས་ཁྱེད་ལ་ཆོས་མ་ཡིན་པ་དང་། ཆོས་ཀྱི་འཁོར་ངས་བཤད་དོ་ཞེས་གང་གསུངས་པ་བཤད་པ་ནི་དེ་ཡིན་ནོ། །</p>
<p>མཚམས་ཅན་གྱི་གྲོང་དུ་བྱོན་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་མཚམས་ཅན་གྱི་གྲོང་འདིར་ཡང་དག་པར་རྫོགས་པའི་སངས་རྒྱས་གསེར་ཐུབ་བལྟམས་ཏེ། འདི་ཉིད་དུ་ཡོངས་སུ་མྱ་ངན་ལས་འདས་སོ། །</p>
<p>ཞིང་པའི་གྲོང་ཁྱེར་དུ་བྱོན་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ང་བྱང་ཆུབ་སེམས་དཔར་གྱུར་པ་ན་ཞིང་པའི་གྲོང་འདིར་ཡབ་ཟས་གཙང་གི་ལས་ཀྱི་མཐའ་རྣམས་ལ་བལྟས་ནས་ཤིང་འཛམ་བུའི་གྲིབ་མ་ལ་ཟག་པ་མེད་པ་དང་འདྲ་བ་བསམ་གཏན་དང་པོ་ལ་སྙོམས་པར་ཞུགས་སོ། །</p>
<p>ཕྱོགས་གཞན་ཞིག་ན་ཡང་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཕྱོགས་འདིར་ཡང་དག་པར་རྫོགས་པའི་སངས་རྒྱས་གསེར་ཐུབ་ཀྱི་ན་བཟའ་ཆོས་གོས་བརྐྱང་བ་ཡིན་ནོ། །</p>
<p>ཁྲུས་ཀྱི་གྲོང་དུ་བྱོན་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྲུས་ཀྱི་གྲོང་འདིར་ཡང་དག་པར་རྫོགས་པའི་སངས་རྒྱས་གསེར་ཐུབ་ཀྱིས་ཁྲུས་མཛད་པས་དེ་བས་ན་འདིའི་མིང་ཁྲུས་ཀྱི་གྲོང་ཁྲུས་ཀྱི་གྲོང་ཞེས་བྱ་བར་གྲགས་སོ། །</p>
<p>བྱེ་མ་ཅན་དུ་བྱོན་ནས་བྱེ་མ་ཅན་དུ་ཤིང་འཛེག་གི་ཤིང་ལྟ་བུའི་མདོའི་ལམ་གྱི་ཚོགས་རྒྱས་པར་བསྡུས་སོ།། །</p>
<p>།སྡོམ་ལ། འདོད་པ་མཐུན་དང་ཤས་ཆེ་དང་། །</p>
<p>ལོ་མ་བདུན་དང་འཆར་ཀ་དང་། །</p>
<p>མཉན་ཡོད་གདུ་བུ་ས་ཅན་དང་། །</p>
<p>སེང་གེའི་གྲོང་དང་གྲོང་གསར་དང་། །</p>
<p>གྲོང་ཁྱེར་དང་ནི་ཁྲེའུ་བརྩེགས། །</p>
<p>ཕྱི་མ་ནྱ་གྲོ་དྷ་གྲོང་སྟེ། །</p>
<p>གྲོང་ཁྱེར་དེ་དག་བཅུ་གཉིས་གསུངས། །</p>
<p>བཅོམ་ལྡན་འདས་འདོད་པ་མཐུན་པ་ན་འདོད་པ་མཐུན་པའི་ནགས་ཁྲོད་ན་བཞུགས་སོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ང་ཟླ་བ་གསུམ་པོ་འདི་ལ་ནང་དུ་ཡང་དག་འཇོག་པར་བཞེད་ཀྱིས། ང་ལ་བསོད་སྙོམས་སྟོབས་པ་དང་། བཅྭ་ལྔ་པའི་གསོ་སྦྱོང་དེ་ཉིད་མ་གཏོགས་པར་དགེ་སློང་སུ་ཡང་མ་འོང་ཤིག །བཅོམ་ལྡན་འདས་ཟླ་བ་གསུམ་པོ་དེ་ལ་ནང་དུ་ཡང་དག་འཇོག་ལ་ཞུགས་ནས་བསོད་སྙོམས་སྟོབས་པའི་དགེ་སློང་དང་། བཅྭ་ལྔ་པའི་གསོ་སྦྱོང་དེ་ཉིད་མ་གཏོགས་པར་དགེ་སློང་སུ་ཡང་དེར་མི་འགྲོའོ། །</p>
<p>དེ་ནས་བཅོམ་ལྡན་འདས་ཀྱིས་ཟླ་བ་གསུམ་པོ་དེ་ཁོ་ན་འདས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱེད་ལ་གལ་ཏེ་གཞན་མུ་སྟེགས་ཅན་དང་ཀུན་དུ་རྒྱུ་རྣམས་ཉེ་བར་ལྷགས་ནས་འདི་སྐད་ཅེས་འདྲི་སྟེ། དགེ་སྦྱོང་གཽ་ཏ་མ་གནས་པ་གང་ཞིག་གིས་ཟླ་བ་གསུམ་པོ་འདི་ལ་ནང་དུ་ཡང་དག་བཞག་པར་གྱུར་ཅེས་འདྲི་ན། དེ་སྐད་ཅེས་དྲིས་པ་ལ་དབུགས་རྔུབ་པ་དང་འབྱུང་བས་བཞུགས་སོ་ཞེས་བརྗོད་པར་བྱའོ། །</p>
<p>དེ་ཅིའི་ཕྱིར་ཞེ་ན། དགེ་སློང་དག་ང་ནི་ཟླ་བ་གསུམ་པོ་འདི་ལ་དབུགས་རྔུབ་པ་དང་དབུགས་འབྱུང་བ་དྲན་པའི་གནས་པས་ནང་དུ་ཡང་དག་བཞག་སྟེ། ངས་དྲན་བཞིན་དུ་དབུགས་བརྔུབས་ན་ཡང་དྲན་བཞིན་དུ་བརྔུབས་སོ་སྙམ་དུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །</p>
<p>དྲན་བཞིན་དུ་དབུགས་ཕྱུང་ན་ཡང་དྲན་བཞིན་དུ་དབུགས་ཕྱུང་ངོ་སྙམ་དུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །</p>
<p>རིང་པོ་དང་ཐུང་ངུ་དང་། ལུས་ཐམས་ཅད་ཡང་དག་པར་མྱོང་ནས་དབུགས་བརྔུབས་ན་ལུས་ཐམས་ཅད་ཡང་དག་པར་མྱོང་ནས་དབུགས་བརྔུབས་སོ་སྙམ་དུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །</p>
<p>ལུས་ཐམས་ཅད་ཡང་དག་པར་མྱོང་ནས་དབུགས་ཕྱུང་ན་ཡང་ལུས་ཐམས་ཅད་ཡང་དག་པར་མྱོང་ནས་དབུགས་ཕྱུང་ངོ་སྙམ་དུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །</p>
<p>ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་བརྔུབས་པ་དང་། ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་ཕྱུང་ན་ཡང་དབུགས་ཕྱུང་ངོ་དབུགས་བརྔུབས་སོ་སྙམ་དུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ་ཞེས་བྱ་བ་ནས། འགོག་པར་རྗེས་སུ་ལྟ་ཞིང་དབུགས་ཕྱུང་ངོ་སྙམ་དུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་དེ་ལ་ང་འདི་སྙམ་དུ་སེམས་ཏེ། བདག་གིས་གནས་པ་རགས་པ་མངོན་པར་འདུས་བྱས་ཤིང་བསམས་ཀྱིས་མ་ལ་བདག་གིས་གནས་པ་དེ་ཉིད་ལས་ཡང་དག་པར་འདས་ཏེ་བོར་ནས་ཆེས་ཕྲ་བ་འདིས་ལན་མང་དུ་གནས་པར་བྱའོ་སྙམ་ནས། ངས་གནས་པ་དེ་ཉིད་ལས་ཡང་དག་པར་འདའ་བར་བྱ་བའི་ཕྱིར་བོར་ནས་གནས་པ་ཆེས་ཕྲ་བ་འདིས་ལན་མང་དུ་གནས་སོ། །</p>
<p>དེ་ནས་ལྷ་གསུམ་ཞིག་ང་གང་ན་བ་དེར་འོངས་ཏེ་ཕྱིན་ནས་ལྷ་གཅིག་ནི་འདི་སྐད་ཅེས། དགེ་སྦྱོང་གཽ་ཏ་མ་ནོངས་སོ་ཞེས་ཟེར་རོ། །</p>
<p>གཉིས་པ་ནི་འདི་སྐད་ཅེས་འདི་ནོངས་པ་ནི་མ་ཡིན་ཏེ། འོན་ཀྱང་ནོངས་པར་མཛད་པ་ཡིན་ནོ་ཞེས་ཟེར་རོ། །</p>
<p>ལྷ་གསུམ་པ་ནི་འདི་སྐད་ཅེས་ནོངས་པ་ཡང་མ་ཡིན་ནོངས་པར་མཛད་པ་ཡང་མ་ཡིན་ཏེ། འོན་ཀྱང་དགྲ་བཅོམ་པ་རྣམས་ཀྱི་གནས་པ་ནི་འདི་ལྟ་བུར་ཞི་བ་ཁོ་ན་ཡིན་ནོ་ཞེས་ཟེར་རོ། །</p>
<p>དགེ་སློང་དག་གང་ཡང་དག་པར་སྨྲ་བ་ན་འཕགས་པའི་གནས་པ་དང་། ལྷའི་གནས་པ་དང་། ཚངས་པའི་གནས་པ་དང་། མི་སློབ་པའི་གནས་པ་ཞེས་བྱ་བར་སྨྲ་བར་འགྱུར་བ་གང་ཡིན་པ་དེ་ནི་དེ་བཞིན་གཤེགས་པའི་གནས་པ་ཡིན་ཏེ། སློབ་པའི་གང་ཟག་རྣམས་མ་ཐོབ་པ་ཐོབ་པར་བྱ་བ་དང་། མ་རྟོགས་པ་རྟོགས་པར་བྱ་བ་དང་། མངོན་སུམ་དུ་མ་བྱས་པ་མངོན་སུམ་དུ་བྱ་བའི་ཕྱིར་ཞུགས་པ་ཡིན། མི་སློབ་པའི་གང་ཟག་རྣམས་མཐོང་བའི་ཆོས་ཁོ་ན་ལ་བདེ་བར་གནས་པར་བྱ་བའི་ཕྱིར་ཞུགས་པ་ཡིན་ནོ། །</p>
<p>དེ་ཡང་དག་པར་སྨྲ་བ་ན་དབུགས་རྔུབ་པ་དང་། དབུགས་འབྱུང་བའི་དྲན་པས་གནས་པ་སྨྲ་བར་འགྱུར་རོ། །</p>
<p>དེ་ཅིའི་ཕྱིར་ཞེ་ན། དགེ་སློང་དག་དབུགས་རྔུབ་པ་དང་། འབྱུང་བ་དྲན་པས་གནས་པ་ནི་འཕགས་པའི་གནས་པ་དང་ཞེས་བྱ་བ་ནས། མི་སློབ་པ་རྣམས་མཐོང་བའི་ཆོས་ལ་བདེ་བར་གནས་པའི་ཕྱིར་ཞུགས་པ་ཡིན་ནོ་ཞེས་བྱ་བའི་བར་གོང་མ་བཞིན་དུའོ། །</p>
<p>བཅོམ་ལྡན་འདས་ཀོ་ས་ལ་ནས་ལྗོངས་རྒྱུ་ཞིང་གཤེགས་པ་ན་འདོད་པ་མཐུན་པར་བྱོན་ནས། འདོད་པ་མཐུན་པ་ན་འདོད་པ་མཐུན་པའི་ནགས་ཁྲོད་ན་བཞུགས་སོ། །</p>
<p>དེའི་ཚེ་བྲམ་ཟེ་པད་མའི་སྙིང་པོ་ཞེས་བྱ་བ་ལ་ཀོ་ས་ལའི་རྒྱལ་པོ་གསལ་རྒྱལ་གྱིས་དཔྱ་རྒྱུ་རྩྭ་དང་། ཤིང་དང་། ཆུར་བཅས་པར་བྲམ་ཟེའི་སྦྱིན་གཏོང་དུ་བྱིན་ནས་ཤས་ཆེན་པོ་རྒྱས་པ་ལ་ལོངས་སྤྱོད་དོ། །</p>
<p>བྲམ་ཟེ་པད་མའི་སྙིང་པོའི་སློབ་མ་བྲམ་ཟེའི་ཁྱེའུ་མ་སྡུག་ཅེས་བྱ་བ་མང་དུ་ཐོས་པ། ཚིག་གསལ་བ། ཐགས་ཐོགས་མེད་པར་སྨྲ་བ་ཞིག་ཡོད་དེ། བྲམ་ཟེ་པད་མའི་སྙིང་པོའི་བྲམ་ཟེའི་ཁྱེའུ་ལྔ་བརྒྱ་ལ་བྲམ་ཟེ་རྣམས་ཀྱི་གསང་ཚིག་འདོན་དུ་འཇུག་གོ། །</p>
<p>བྲམ་ཟེ་པད་མའི་སྙིང་པོས་དགེ་སྦྱོང་གཽ་ཏ་མ་ཤཱཀྱའི་སྲས་ཤཱཀྱའི་རིགས་ལས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་བ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ནས་ཤེས་ལྡན་གཽ་ཏ་མ་དེའི་དགེ་བ་དང་། གྲགས་པ་དང་། སྒྲ་དང་། ཚིགས་སུ་བཅད་པ་རྒྱ་ཆེན་པོ་འདི་ལྟ་བུ་འདི་ཕྱོགས་དང་ཕྱོགས་མཚམས་སུ་གྲགས་ཏེ་འདི་ལྟར་བཅོམ་ལྡན་འདས་གཽ་ཏ་མ་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་དེ་ནི་འཇིག་རྟེན་ལྷ་དང་བཅས། བདུད་དང་བཅས། ཚངས་པ་དང་བཅས། དགེ་སྦྱོང་དང་བྲམ་ཟེའི་སྐྱེ་དགུ་དང་བཅས། ལྷ་དང་མིའི་སྐྱེ་དགུ་དང་བཅས་པ་འདི་ལ་མཐོང་བའི་ཆོས་ཁོ་ན་ལ་རང་ཉིད་ཀྱིས་མངོན་པར་ཤེས་པས་མངོན་སུམ་དུ་བྱས་ཏེ་བསྒྲུབས་ནས་ནི་ངའི་ཟག་པ་ཟད་དོ། །</p>
<p>ཚངས་པར་སྤྱོད་པ་ལ་བསྟེན་ཏོ། །</p>
<p>བྱ་བ་བྱས་སོ། །</p>
<p>འདི་ལས་སྲིད་པ་གཞན་མི་ཤེས་སོ། །</p>
<p>ཞེས་གོ་བར་བྱེད་པ་དེ་གསང་ཚིག་ལས་ཀྱང་འབྱུང་སྟེ། སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་པོ་དེ་དག་དང་ལྡན་པའི་སྐྱེས་བུ་ཆེན་པོའི་འགྲོ་བ་ནི་གཉིས་ལས་གཞན་དུ་མི་འགྱུར་ཏེ། གལ་ཏེ་ཁྱིམ་ན་གནས་ན་ནི་འཁོར་ལོས་སྒྱུར་བའི་རྒྱལ་པོ་མཐའ་བཞིར་རྣམ་པར་རྒྱལ་བ་ཆོས་དང་ལྡན་པ་ཆོས་ཀྱི་རྒྱལ་པོ་རིན་པོ་ཆེ་སྣ་བདུན་དང་ལྡན་པར་འགྱུར་ཏེ། དེའི་རིན་པོ་ཆེ་སྣ་བདུན་ནི་འདི་ལྟ་བུ་དག་ཡིན་ཏེ། འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་ནི་བློན་པོ་རིན་པོ་ཆེ་ཉིད་ཡིན་ནོ། །</p>
<p>དེ་ལ་ཡང་བུ་དཔའ་བ། རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པ་སྟོང་ཡང་ཚང་བར་འབྱུང་བར་འགྱུར་ཞིང་དེ་རྒྱ་མཚོ་ལ་ཐུག་པའི་ས་ཆེན་པོ་མ་ལུས་པ་གནོད་པར་སྡོ་བ་མེད་ཅིང་འཚེ་བ་མེད་པ་འདི་ཉིད་ཆད་པ་མེད་ཅིང་མཚོན་གྱིས་བདའ་བ་མེད་ལ་ཆོས་དང་མཐུན་ཞིང་སྙོམས་པས་ལེགས་པར་ཕབ་སྟེ་གནས་པར་འགྱུར་རོ། །</p>
<p>གལ་ཏེ་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ན་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཞེས་བྱ་བར་འཇིག་རྟེན་དུ་སྒྲ་རྣམ་པར་གྲགས་པར་འགྱུར་བ་དེ་ཀོ་ས་ལར་ལྗོངས་རྒྱུ་ཞིང་གཤེགས་པ་ན་འདོད་པ་མཐུན་པར་བྱོན་ནས། འདོད་པ་མཐུན་པ་ན་འདོད་པ་མཐུན་པའི་ནགས་ཁྲོད་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་བྲམ་ཟེའི་ཁྱེའུ་མ་སྡུག་ལ་སྨྲས་པ། མ་སྡུག་ཤེས་སམ། ཁོ་བོས་དགེ་སྦྱོང་གཽ་ཏ་མ་ཤཱཀྱའི་སྲས་ཤཱཀྱའི་རིགས་ལས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་ཞེས་བྱ་བ་ནས། ཚངས་པར་སྤྱོད་པ་རབ་ཏུ་སྟོན་ཏོ་ཞེས་བྱ་བའི་བར་དུ་སྟེ། ཁོ་བོས་དེ་གསང་ཚིག་དག་ལས་བཏོན་པ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་པོ་དེ་དག་དང་ལྡན་པའི་སྐྱེས་བུ་ཆེན་པོའི་འགྲོ་བ་ནི་གཉིས་ལས་གཞན་དུ་མི་འགྱུར་ཏེ། གལ་ཏེ་ཁྱིམ་ན་གནས་ན་ནི་འཁོར་ལོས་སྒྱུར་བའི་རྒྱལ་པོ་མཐའ་བཞིར་རྣམ་པར་རྒྱལ་བ་ཆོས་དང་ལྡན་པ་ཆོས་ཀྱི་རྒྱལ་པོ་ཞེས་བྱ་བ་ནས། འཇིག་རྟེན་དུ་སྒྲ་རྣམ་པར་གྲགས་པར་འགྱུར་རོ་ཞེས་བྱ་བའི་བར་དུ་སྟེ། དེ་ཀོ་ས་ལ་ནས་ལྗོངས་རྒྱུ་ཞིང་གཤེགས་པ་ན་འདོད་པ་མཐུན་པར་བྱོན་ནས། འདོད་པ་མཐུན་པ་ན་འདོད་པ་མཐུན་པའི་ནགས་ཁྲོད་ན་བཞུགས་སོ་ཞེས་ཐོས་ཀྱིས་བྲམ་ཟེའི་ཁྱེའུ་ཚུར། ཁྱོད་ཤེས་ལྡན་གཽ་ཏ་མ་གང་ན་བ་དེར་སོང་ཤིག་དང་། ཕྱིན་ནས་ཇི་ག་ཤེས་ལྡན་གཽ་ཏ་མ་དེའི་དགེ་བ་དང་། གྲགས་པ་དང་། སྒྲ་དང་། ཚིགས་སུ་བཅད་པ་རྒྱ་ཆེན་པོ་ཕྱོགས་དང་ཕྱོགས་མཚམས་སུ་ཇི་ལྟར་གྲགས་པ་དེ་ཁོ་ན་བཞིན་ཡིན་ནམ་མ་ཡིན་པ་དང་། དེའི་མཚན་རྣམས་གྲགས་པ་ཡང་དག་པ་ཡིན་ནམ་མ་ཡིན་པ་རང་ཉིད་ཀྱིས་རབ་ཏུ་ཤེས་པར་འགྱུར་གྲང་། བྲམ་ཟེའི་ཁྱེའུ་མ་སྡུག་གིས་བྲམ་ཟེ་པད་མའི་སྙིང་པོའི་ལྟར་མཉན་ནས་ཤས་ཆེ་བའི་བྲམ་ཟེ་རྒན་རབས་རྒན་རབས་མང་པོ་དང་ལྷན་ཅིག་ཏུ་ཤས་ཆེ་བ་ནས་བྱུང་ནས། བཅོམ་ལྡན་འདས་གང་ན་བ་དེར་དོང་སྟེ་ལྷགས་ནས་ཕྱོགས་གཅིག་ཏུ་འདུག་གོ། །</p>
<p>དེ་ནས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང་ཡང་དག་པར་མགུ་བར་འགྱུར་བའི་གཏམ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། བཅོམ་ལྡན་འདས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་ལ་ཆོས་དང་ལྡན་པའི་གཏམ་གསུང་བ་ན་བྲམ་ཟེའི་ཁྱེའུ་མ་སྡུག་མཆིལ་ལྷམ་དང་བཅས་པས་འཆག་ཅིང་གློ་བུར་དུ་གཏམ་དག་གླེང་བར་བྱེད་ལ། གཏམ་མཐར་ཕྱིན་པར་མི་སྡོད་པར་མ་གུས་པས་སྙེམས་ཤིང་བཟློགས་པར་སེམས་སོ། །</p>
<p>དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་སྩལ་ཏོ། །</p>
<p>བྲམ་ཟེའི་ཁྱེའུ་ཁྱོད་བྲམ་ཟེ་གསུམ་རིག་པ་རྣམས་དང་ལྷན་ཅིག་གློ་བུར་གྱི་གཏམ་དེ་ལྟ་བུ་སྨྲའམ། ཀྱེ་དགེ་སྦྱོང་གཽ་ཏ་མ་གཏམ་ཇི་ལྟ་བུ་ཞིག་ཇི་ལྟར་དེ་བཞིན་གཤེགས་པ་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་ལ་ཆོས་དང་ལྡན་པའི་གཏམ་གསུང་བ་ན་ཁྱོད་མཆིལ་ལྷམ་དང་བཅས་པས་འཆག་ཅིང་གློ་བུར་དུ་གཏམ་དག་གླེང་བར་བྱེད་ལ། གཏམ་མཐར་ཕྱིན་པར་མི་སྡོད་པར་མ་གུས་པས་སྙེམས་ཤིང་སླར་བཟློགས་པར་སེམས་པ་ལྟ་བུའོ། །</p>
<p>ཀྱེ་གཽ་ཏ་མ་བྲམ་ཟེ་འགྲོ་བ་རྣམས་ནི་བྲམ་ཟེ་འགྲོ་བ་རྣམས་དང་། འགྲེང་བ་རྣམས་ནི་འགྲེང་བ་རྣམས་དང་། འདུག་པ་རྣམས་ནི་འདུག་པ་རྣམས་དང་། ཉལ་བ་རྣམས་ནི་ཉལ་བ་རྣམས་དང་། ཕན་ཚུན་ལེགས་པར་སྨྲའི། དགེ་སྦྱོང་མགོ་རེག་ནག་པོའི་རྩ་ལག་ཕོ་རེང་གང་དག་ཡིན་པ་དེ་དག་དང་ནི་ཁོ་བོ་ལྷན་ཅིག་ཏུ་འདི་ལྟ་བུའི་གློ་བུར་གྱི་གཏམ་གླེང་དུ་རུང་སྟེ། དཔེར་ན་ད་ལྟར་ཤེས་ལྡན་གཽ་ཏ་མ་དང་གླེང་བ་བཞིན་ནོ། །</p>
<p>བྲམ་ཟེའི་ཁྱེའུ་ཁྱོད་དོན་དུ་གཉེར་བ་ལ་ཞུགས་ནས་འདིར་འོངས་ན་དེ་ལྟ་བུ་ནི་བསྙེན་བཀུར་མ་བྱས་པ་ལས་གཞན་ལ་མེད་པར་བྲམ་ཟེའི་ཁྱེའུ་མ་སྡུག་ནི་བླ་མའི་ཚོགས་དག་ལ་བསྙེན་བཀུར་མ་བྱས་པ་ཞིག་ཡིན་པ་ལྟ། དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ། བཀུར་སྟི་མེད་པའི་ཚིག་གིས་སྤྱོས་པ་ན་ཁྲོས་འཁྲུགས་ནང་ཞིང་ཡིད་མ་རངས་ནས་བཅོམ་ལྡན་འདས་ལ་ཁ་བྱ་བར་འདོད། སྤོབས་པར་འདོད། བརྩད་པར་འདོད་དེ། འདི་ཙམ་གྱིས་དགེ་སྦྱོང་གཽ་ཏ་མ་ལ་ཁ་བྱ་བ་དང་། སྤོབས་པ་དང་། བརྩད་པ་དང་། དྲན་པར་བྱས་པར་འགྱུར་རོ་སྙམ་དུ་རིག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཀྱེ་གཽ་ཏ་མ་ཤཱཀྱ་འདི་དག་ནི་ད་བྱུང་ཁོ་ན་ཡིན་ཏེ། ད་བྱུང་གི་རིགས་ཡིན་པས་བྲམ་ཟེ་རྣམས་ལ་བླ་མ་དང་རི་མོ་དང་། མཆོད་པ་མི་བྱེད་དོ། །</p>
<p>ཅི་བྲམ་ཟེའི་ཁྱེའུ་ཁྱོད་ལ་ཤཱཀྱ་རྣམས་ཀྱིས་གནོད་པ་ཅུང་ཟད་བྱས་སམ། ཀྱེ་གཽ་ཏ་མ་དུས་གཅིག་ཅིག་ན་བདག་ཉིད་དང་མཁན་པོའི་བྱ་བ་ཞིག་ལ་གྲོང་ཁྱེར་སེར་སྐྱའི་གཞིར་རྐང་པས་ཕྱིན་པ་ན་དེ་ན་བདག་ལ་ཤཱཀྱ་རྣམས་དང་ཤཱཀྱ་མོ་རྣམས་ཁང་བཟངས་ཀྱི་སྟེང་དུ་སོང་ནས་མཛུབ་ཀེར་གྱིས་སྟོན་པར་བྱེད་དེ། ཨེ་མའོ་བྲམ་ཟེ་པད་མའི་སྙིང་པོའི་སློབ་མ་བྲམ་ཟེའི་ཁྱེའུ་མ་སྡུག་ཡིན་ནོ། །</p>
<p>བྲམ་ཟེ་པད་མའི་སྙིང་པོའི་སློབ་མ་བྲམ་ཟེའི་ཁྱེའུ་མ་སྡུག་ཡིན་ནོ། །</p>
<p>ཞེས་དེ་དག་བདག་ལ་མཛུབ་ཀེར་ཁོ་ནས་སྟོན་པར་བྱེད་ཀྱི་བདག་ལ་བཀུར་སྟི་དང་། བླ་མ་དང་། རི་མོ་དང་། མཆོད་པ་ནི་མི་བྱེད་དོ། །</p>
<p>བྲམ་ཟེའི་ཁྱེའུ་རེ་ཞིག་བྱེའུ་ཁུག་རྟ་ཡང་རང་གི་ཚང་ན་འདུག་ནས་ཇི་སྐད་འདོད་པར་སྐད་འབྱིན་ན་ཤཱཀྱ་རྣམས་ལྟ་སྨོས་ཀྱང་ཅི་དགོས། བྲམ་ཟེའི་ཁྱེའུ་འདི་ལྟ་སྟེ་གྲོང་ཁྱེར་སེར་སྐྱའི་གཞི་འདི་ན་ཤཱཀྱ་རྣམས་ཀྱི་རང་གི་ཡིན་ནོ། །</p>
<p>ཀྱེ་གཽ་ཏ་མ་རིགས་ནི་འདི་བཞི་སྟེ། བྲམ་ཟེ་དང་རྒྱལ་རིགས་དང་རྗེའུ་རིགས་དང་དམངས་རིགས་སོ། །</p>
<p>ཀྱེ་གཽ་ཏ་མ་རིགས་བཞི་པོ་འདི་དག་ནི་བྲམ་ཟེ་རྣམས་ལ་བཀུར་སྟི་བྱེད། བླ་མར་བྱེད། རི་མོར་བྱེད་མཆོད་པར་བྱེད་དོ། །</p>
<p>འོན་ཀྱང་ཤཱཀྱ་འདི་དག་ནི་ད་བྱུང་ཁོ་ན་ཡིན་ཏེ། ད་བྱུང་གི་རིགས་ཡིན་པས་བྲམ་ཟེ་རྣམས་ལ་བཀུར་སྟི་དང་བླ་མར་མི་བྱེད། རི་མོར་མི་བྱེད། མཆོད་པར་མི་བྱེད་དོ། །</p>
<p>དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ཀྱེ་མ་བྲམ་ཟེའི་ཁྱེའུ་མ་སྡུག་འདི་ཤཱཀྱ་རྣམས་ལ་ཨེ་མའོ་ཤཱཀྱ་རྣམས་ནི་ད་བྱུང་ཡིན་ནོ། །</p>
<p>ཨེ་མའོ་ཤཱཀྱ་རྣམས་ནི་ད་བྱུང་གི་རིགས་ཡིན་པས་ཤེས་ད་བྱུང་ཡིན་པར་ཧ་ཅང་ཁ་ཟེར་བས། མ་ལངས་འདིའི་སྔོན་གྱི་རིགས་བརྒྱུད་པ་བཙལ་ལོ་སྙམ་ནས། བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་གི་སྔོན་གྱི་རིགས་བརྒྱུད་པ་བཙལ་བ་དང་། བྲམ་ཟེའི་ཁྱེའུ་མ་སྡུག་ནི་ཤཱཀྱ་རྣམས་ཀྱི་བྲན་མོའི་བུར་གྱུར་ལ། ཤཱཀྱ་རྣམས་ནི་དེའི་ཇོ་བོའི་བུར་གྱུར་པར་གཟིགས་སོ། །</p>
<p>དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་སྩལ་ཏོ། །</p>
<p>བྲམ་ཟེའི་ཁྱེའུ་ཁྱོད་ཀྱི་རིགས་ཅི་ཡིན། གཽ་ཏ་མ་མིག་མི་འཛུམས་ཀྱི་བུའོ། །</p>
<p>བྲམ་ཟེའི་ཁྱེའུ་འདི་ནས་ངས་ཁྱོད་ཀྱི་སྔོན་གྱི་རིགས་བརྒྱུད་པ་བཙལ་ན་ཁྱོད་ནི་ཤཱཀྱ་རྣམས་ཀྱི་བྲན་མོའི་བུར་གྱུར་པར་མཐོང་ངོ་། །</p>
<p>དེ་ནས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཀྱེ་གཽ་ཏ་མ་ཁྱོད་བྲམ་ཟེའི་ཁྱེའུ་མ་སྡུག་ལ་བྲན་མོའི་བུ་ཞེས་ཚིག་ཏུ་མ་གསུང་ཤིག །དེ་ཅིའི་སླད་དུ་ཞེ་ན། བྲམ་ཟེའི་ཁྱེའུ་མ་སྡུག་ནི་མང་དུ་ཐོས་པ། ཚིག་གསལ་བ། ཐགས་ཐོགས་མེད་པར་སྨྲ་བ་སྟེ། བྲམ་ཟེའི་ཁྱེའུ་མ་སྡུག་གིས་གཞི་འདི་ལ་ཤེས་ལྡན་གཽ་ཏ་མ་ལ་ཆོས་དང་མཐུན་པས་ལན་གདབ་པར་རྔོ་ཐོག་གོ། །</p>
<p>བྲམ་ཟེ་དག་གལ་ཏེ་ཁྱེད་ཅག་འདི་སྙམ་དུ་བྲམ་ཟེའི་ཁྱེའུ་མ་སྡུག་ང་ལ་ཆོས་དང་མཐུན་པས་ལན་ལྡོན་ནུས་སོ་སྙམ་དུ་སེམས་ན། ཁྱེད་ཅག་ཅང་མི་སྨྲ་བར་བྲམ་ཟེའི་ཁྱེའུ་མ་སྡུག་གཞི་འདི་ལ་ང་ལ་ཆོས་དང་མཐུན་པས་ལན་འདེབས་སུ་ཆུག་ཤིག །བྲམ་ཟེ་དག་ཁྱེད་ཅག་གལ་ཏེ་འདི་སྙམ་དུ་བྲམ་ཟེའི་ཁྱེའུ་མ་སྡུག་གཞི་འདི་ལ་ང་ལ་ཆོས་དང་མཐུན་པས་ལན་འདེབས་མི་ནུས་སོ་སྙམ་དུ་སེམས་ན། བྲམ་ཟེའི་ཁྱེའུ་མ་སྡུག་ཅང་མ་སྨྲ་བར་ཁྱེད་ཀྱིས་གཞི་འདི་ལ་ང་ལ་ཆོས་དང་མཐུན་པས་ལན་ཐོབ་ཤིག །ཀྱེ་གཽ་ཏ་མ་བྲམ་ཟེའི་ཁྱེའུ་མ་སྡུག་ཉིད་མང་དུ་ཐོས་པ། ཚིག་གསལ་བ། ཐགས་ཐོགས་མེད་པར་སྨྲ་བ་ལགས་ཏེ། བྲམ་ཟེའི་ཁྱེའུ་མ་སྡུག་གིས་གཞི་འདི་ལ་ཤེས་ལྡན་གཽ་ཏ་མ་ལ་ཆོས་དང་མཐུན་པས་ལན་གདབ་པར་རྔོ་ཐོག་གི་གཞན་གྱིས་ནི་མ་ལགས་སོ། །</p>
<p>དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་སྩལ་ཏོ། །</p>
<p>བྲམ་ཟེའི་ཁྱེའུ་སྔོན་བྱུང་བ་རྒྱལ་པོ་བུ་རམ་ཤིང་སྐྱེས་ཞེས་བྱ་བ་ཞིག་བྱུང་སྟེ། རྒྱལ་པོ་བུ་རམ་ཤིང་སྐྱེས་ལ་བུ་བཞི་ཡོད་པ་སྐར་མདའི་གདོང་དང་། ལག་རྣ་དང་། གླང་པོ་ཆེའི་ཐལ་གོང་དང་། རྐང་རྒྱན་ལྡན་ནོ། །</p>
<p>རྒྱལ་པོ་བུ་རམ་ཤིང་སྐྱེས་དེས་ཉེས་པ་འགའ་ཞིག་གི་ཕྱིར་སྤྱུགས་ནས་དེ་དག་རང་རང་གི་སྲིང་མོ་ཁྲིད་དེ་ཡུལ་འཁོར་གཞན་དང་། ཡུལ་གཞན་དུ་དོང་ནས་རིམ་གྱིས་གངས་ཅན་གྱི་ཕྱོགས་ཆུ་བོ་སྐལ་ལྡན་ཤིང་རྟའི་འགྲམ་ན་ཞེས་བྱ་བ་ནས། ཁྱེའུ་དང་བུ་མོ་དག་བཙས་སོ་ཞེས་བྱ་བའི་བར་དུའོ། །</p>
<p>དེ་ནས་རྒྱལ་པོ་བུ་རམ་ཤིང་སྐྱེས་ཀྱིས་བློན་པོ་རྣམས་ལ་སྨྲས་པ། ཀྱེ་གྲོང་པ་དག་གཞོན་ནུ་རྣམས་དེ་ལྟར་བྱེད་ཕོད་དམ། ལྷ་རྔོ་ཐོག་ལགས་སོ། །</p>
<p>དེ་ནས་རྒྱལ་པོ་བུ་རམ་ཤིང་སྐྱེས་རོ་སྟོད་བསྟོད་ནས་ལག་པ་གཡས་པ་བརྐྱང་སྟེ་ཆེད་དུ་བརྗོད་པས་ཆེད་དུ་བརྗོད་པ། ཀྱེ་མའོ་གཞོན་ནུ་རྣམས་ཀྱིས་ཕོད་དོ། །</p>
<p>ཞེས་སེམས་ཅན་དབང་ཆེ་བར་གྲགས་པས་གཞོན་ནུ་རྣམས་ཀྱིས་ཕོད་དོ་ཞེས་ཚིག་ཏུ་སྨྲས་པས་ཤཱཀྱ་ཤཱཀྱ་ཞེས་བྱ་བར་གྲགས་སོ། །</p>
<p>བྲམ་ཟེའི་ཁྱེའུ་ཁྱོད་ཀྱིས་ཤཱཀྱ་རྣམས་དེ་ལས་སྐྱེས་པས་མགོ་འཛུགས་པ་དེ་ཡིན་པ་དང་། དེ་དག་གི་རིགས་རྒྱུད་དེ་ཡིན་པར་ཅུང་ཟད་ཐོས་སམ། གཽ་ཏ་མ་བདག་གིས་ཤཱཀྱ་རྣམས་དེ་ལས་སྐྱེས་པས་མགོ་འཛུགས་པ་དེ་ཡིན་པ་དང་། དེ་དག་གི་རིགས་རྒྱུད་དེ་ཡིན་པར་ཐོས་སོ། །</p>
<p>བྲམ་ཟེའི་ཁྱེའུ་རྒྱལ་པོ་བུ་རམ་ཤིང་སྐྱེས་ཀྱི་བྲན་མོ་སྡོ་ཕོད་མ་ཞེས་བྱ་བ་གཟུགས་བཟང་བ་བལྟ་ན་སྡུག་པ། མཛེས་པ་ཞིག་ཡོད་པ་དང་། དྲང་སྲོང་གདོལ་བའི་རིགས་ཤིག་དང་ལྷན་ཅིག་འདུས་ནས་དེ་གཉིས་འདུས་པ་ལས་ཁྱེའུ་ཞིག་བཙས་སོ། །</p>
<p>གཞོན་ནུ་བཙས་མ་ཐག་ཏུ་ཚིག་ཏུ་ཡུམ་རེ་ཞིག་བདག་དྲིལ་ཕྱི་དང་བཀྲུ་བ་གྱིས་ལ་མི་གཙང་བ་ལས་ཐར་བར་གྱིས་ཤིག་ཅེས་སྨྲས་སོ། །</p>
<p>དེའི་ཚེ་ན་ཤ་ཟ་རྣམས་ཀྱི་མིང་མིག་འཛུམས་ཀྱི་བུ་ཞེས་བྱ་བ་ལ་གཞོན་ནུ་བཙས་མ་ཐག་ཏུ་ཚིག་ཏུ་ཡུམ་བདག་རེ་ཞིག་དྲིལ་ཕྱི་དང་བཀྲུ་བ་གྱིས་ལ་མི་གཙང་བ་ལས་ཐར་བར་གྱིས་ཤིག་ཅེས་སྨྲས་པ་དང་། ཀྱེ་མའོ་མིག་འཛུམས་ཀྱི་བུ་ཞིག་སྐྱེས་སོ་ཞེས་མིག་འཛུམས་ཀྱི་བུ་མིག་འཛུམས་ཀྱི་བུ་ཞེས་བྱ་བར་གྲགས་སོ། །</p>
<p>བྲམ་ཟེའི་ཁྱེའུ་ཁྱོད་ཀྱིས་མིག་འཛུམས་ཀྱི་བུ་རྣམས་དེ་ལས་སྐྱེས་པས་མགོ་འཛུགས་པ་དེ་ཡིན་པ་དང་། དེ་དག་གི་རིགས་རྒྱུད་དེ་ཡིན་པར་ཅུང་ཟད་ཐོས་སམ། དེ་སྐད་ཅེས་བཀའ་སྩལ་པ་དང་། བྲམ་ཟེའི་ཁྱེའུ་མ་སྡུག་ཅང་མི་སྨྲའོ། །</p>
<p>ལན་གཉིས་ལན་གསུམ་དུ་ཡང་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་སྩལ་ཏོ། །</p>
<p>བྲམ་ཟེའི་ཁྱེའུ་ཁྱོད་ཀྱིས་མིག་འཛུམས་ཀྱི་བུ་རྣམས་དེ་ལས་སྐྱེས་པས་མགོ་འཛུགས་པ་དེ་ཡིན་པ་དང་དེ་དག་གི་རིགས་རྒྱུད་དེ་ཡིན་པར་ཅུང་ཟད་ཐོས་སམ། ལན་གཉིས་ལན་གསུམ་དུ་ཡང་བྲམ་ཟེའི་ཁྱེའུ་མ་སྡུག་ཅང་མི་སྨྲའོ། །</p>
<p>དེ་ནས་གནོད་སྦྱིན་ལག་ན་རྡོ་རྗེ་རྡོ་རྗེ་འབར་བ། རབ་ཏུ་འབར་བ། ཀུན་དུ་རབ་ཏུ་འབར་བ། མེ་ལྕེ་གཅིག་ཏུ་གྱུར་ཅིང་འབར་བ་བྲམ་ཟེའི་ཁྱེའུ་མ་སྡུག་གི་མགོ་བོའི་སྟེང་ན་འཛིན་ཅིང་། གལ་ཏེ་བྲམ་ཟེའི་ཁྱེའུ་མ་སྡུག་ལ་བཅོམ་ལྡན་འདས་ཀྱིས་ལན་གསུམ་གྱི་བར་དུ་རྨ་བ་རྨས་པ་ལས་རྣ་ལ་གཟོན་ཅིང་ལན་མ་གསོལ་བར་གྱུར་ན། རྡོ་རྗེ་འབར་བ་རབ་ཏུ་འབར་བ་ཀུན་དུ་རབ་ཏུ་འབར་བ་མེ་ལྕེ་གཅིག་ཏུ་གྱུར་ཅིང་འབར་བ་འདིས་སྤྱི་བོ་ཚལ་པ་བདུན་དུ་དགས་པར་བྱའོ་སྙམ་པ་དང་། གནོད་སྦྱིན་ལག་ན་རྡོ་རྗེ་དེ་བཅོམ་ལྡན་འདས་ཀྱིས་གཟིགས་ནས། སངས་རྒྱས་ཀྱི་མཐུས་བྲམ་ཟེ་མ་སྡུག་གིས་ཀྱང་མཐོང་ངོ་། །</p>
<p>དེ་ནས་བྲམ་ཟེ་མ་སྡུག་སྔངས་སྐྲག་བྲེད་ཅིང་སྤུ་ཟིང་ཞེས་བྱེད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཀྱེ་གཽ་ཏ་མ་མིག་འཛུམས་ཀྱི་བུ་རྣམས་དེ་ལས་སྐྱེས་པས་མགོ་འཛུགས་པ་དེ་ལགས་པ་དང་། དེ་དག་གི་རིགས་རྒྱུད་དེ་ལགས་པར་བདག་གིས་ཐོས་ལགས་སོ། །</p>
<p>དེ་ནས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་འདི་སྙམ་དུ་སེམས་ཏེ། བཙུན་པ་གཽ་ཏ་མས་འདི་སྐད་ཅེས། བྲམ་ཟེའི་ཁྱེའུ་མ་སྡུག་ནི་ཤཱཀྱ་རྣམས་ཀྱི་བྲན་མོའི་བུ་ཉིད་ཡིན་ལ་ཤཱཀྱ་རྣམས་ནི་དེའི་ཇོ་བོའི་བུ་ཡིན་ནོ། །</p>
<p>ཞེས་གསུངས་པ་གང་ཡིན་པ་བདེན་ན་བདག་ཅག་ཤེས་ལྡན་གཽ་ཏ་མས་གསུངས་པ་ལ་ཡིད་མ་ཆེས་པར་ཟད་དོ་སྙམ་མོ། །</p>
<p>དེ་ནས་བཅོམ་ལྡན་འདས་ཀྱིས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་ལ་འདི་སྐད་ཅེས་བཀའ་སྩལ་ཏོ། །</p>
<p>ཁྱེད་ཅག་བྲམ་ཟེའི་ཁྱེའུ་མ་སྡུག་ལ་བྲན་མོའི་བུ་ཞེས་ཧ་ཅང་ཚིག་ཏུ་མ་སྨྲ་ཤིག །དེ་ཅིའི་ཕྱིར་ཞེ་ན། འདི་དེའི་ཚེ་དྲང་སྲོང་རྫུ་འཕྲུལ་ཆེ་བ་མཐུ་ཆེ་བ་ཞིག་ཏུ་གྱུར་པ་ལས་རྒྱལ་པོ་བུ་རམ་ཤིང་སྐྱེས་ཀྱིས་ཉེས་པ་འགའ་ཁོ་ནའི་ཕྱིར་བྲམ་ཟེའི་ཆད་པས་བཅད་དོ། །</p>
<p>བྲམ་ཟེའི་ཆད་པས་བཅད་པ་དང་། ཕྱིས་རྒྱལ་པོ་བུ་རམ་ཤིང་སྐྱེས་འཇིགས་སྐྲག་བྲེད་སྤུ་ཟིང་ཞེས་བྱེད་ནས་ལག་པ་གཡོན་པས་བུ་མོ་ཆེན་མོ་རྒྱན་ཐམས་ཅད་ཀྱིས་བརྒྱན་པ་བཟུང་། ལག་པ་གཡས་པས་གསེར་གྱི་བྱ་མ་བུམ་ཐོགས་ཏེ། དྲང་སྲོང་དེ་ལ་ཆུང་མར་བྱིན་ན་དྲང་སྲོང་གིས་དེ་མ་བླངས་སོ། །</p>
<p>དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་བྲན་མོའི་བུ་ཡིན་ནོ་ཞེས་བཀའ་སྩལ་པས་ཞུམ་ཞུམ་པོར་གྱུར་ནས་ཕྲག་པ་བཅུམ་མགོ་སྨད་དེ་སྤོབས་པ་མེད་ཅིང་གཏད་ཁོང་དུ་ཆུད་ནས་ཅང་མི་སྨྲ་བར་གྱུར་ཏོ། །</p>
<p>དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། བྲམ་ཟེའི་ཁྱེའུ་མ་སྡུག་འདི་བྲན་མོའི་བུ་ཡིན་ནོ་ཞེས་ངས་ཚིག་ཏུ་སྨྲས་པས་ཞུམ་ཞུམ་པོར་གྱུར་ནས་ཕྲག་པ་བཅུམ་མགོ་སྨད་དེ་སྤོབས་པ་མེད་ཅིང་གཏད་ཁོང་དུ་ཆུད་ནས་ཅང་མི་སྨྲ་བར་གྱུར་གྱིས་མ་ལ་ངས་འདི་ལ་ཕྱི་ནས་གཏམ་འདྲེ་བར་བྱའོ་སྙམ་དུ་དགོངས་ནས་བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་སྩལ་ཏོ། །</p>
<p>བྲམ་ཟེའི་ཁྱེའུ་དཔེར་ན་རྒྱལ་རིགས་གཞོན་ནུ་དང་བྲམ་ཟེའི་བུ་མོ་ལྷན་ཅིག་འདུས་པར་གྱུར་ཏེ་དེ་གཉིས་ལྷན་ཅིག་འདུས་པ་ལས་ཁྱེའུ་ཞིག་བཙས་ན། དེ་བྲམ་ཟེ་རྣམས་ལས་སྟན་ནམ་ཆུའམ་གསང་ཚིག་གམ་གདོན་པ་འཐོབ་བམ། ཀྱེ་གཽ་ཏ་མ་འཐོབ་ལགས་སོ། །</p>
<p>དེ་ལ་རྒྱལ་རིགས་རྣམས་ཀྱིས་རྒྱལ་རིགས་ཀྱི་དབང་བསྐུར་བས་དབང་སྐུར་རམ། ཀྱེ་གཽ་ཏ་མ་དབང་སྐུར་ལགས་ཏེ། དེ་ཅིའི་སླད་དུ་ཞེ་ན། སྤུན་གྱི་བུ་ལགས་པས་རྒྱལ་རིགས་རྣམས་ཀྱིས་ཚ་བོ་དབང་སྐུར་ལགས་སོ། །</p>
<p>བྲམ་ཟེའི་ཁྱེའུ་དཔེར་ན་བྲམ་ཟེ་གཞོན་ནུ་དང་རྒྱལ་རིགས་ཀྱི་བུ་མོ་ལྷན་ཅིག་འདུས་པར་གྱུར་ལ་དེ་གཉིས་ལྷན་ཅིག་འདུས་པ་ལས་ཁྱེའུ་ཞིག་བཙས་ན། དེ་བྲམ་ཟེ་རྣམས་ལས་སྟན་ནམ་ཆུའམ་གསང་ཚིག་གམ། གདོན་པ་འཐོབ་བམ། ཀྱེ་གཽ་ཏ་མ་འཐོབ་ལགས་སོ། །</p>
<p>དེ་ལ་རྒྱལ་རིགས་ཀྱིས་དབང་བསྐུར་བས་དབང་སྐུར་རམ། ཀྱེ་གཽ་ཏ་མ་དབང་སྐུར་ལགས་ཏེ། དེ་ཅིའི་སླད་དུ་ཞེ་ན། ཚ་བོ་ལགས་པའི་སླད་དུ་རྒྱལ་རིགས་རྣམས་ཀྱིས་ཚ་བོ་དབང་སྐུར་ལགས་སོ། །</p>
<p>བྲམ་ཟེའི་ཁྱེའུ་དཔེར་ན་རྒྱལ་རིགས་གཞོན་ནུ་རྒྱལ་རིགས་དག་གིས་ཉེས་པ་འགའ་ཁོ་ནའི་ཕྱིར་སྤྱུགས་བར་གྱུར་ན། དེ་བྲམ་ཟེ་རྣམས་ལས་སྟན་ནམ་ཆུའམ་གསང་ཚིག་གམ། གདོན་པ་འཐོབ་བ་བམ། ཀྱེ་གཽ་ཏ་མ་འཐོབ་ལགས་སོ། །</p>
<p>དེ་ལ་རྒྱལ་རིགས་ཀྱི་དབང་བསྐུར་བས་དབང་སྐུར་རམ། ཀྱེ་གཽ་ཏ་མ་དབང་སྐུར་ཏེ། དེ་ཅིའི་སླད་དུ་ཞེ་ན། ཕུ་ནུ་བོ་ལགས་པའི་སླད་དུ་རྒྱལ་རིགས་རྣམས་ཀྱིས་ཕུ་ནུ་བོ་དབང་སྐུར་ལགས་སོ། །</p>
<p>བྲམ་ཟེའི་ཁྱེའུ་དཔེར་ན་བྲམ་ཟེའི་གཞོན་ནུ་བྲམ་ཟེ་རྣམས་ཀྱིས་ཉེས་པ་འགའ་ཁོ་ནའི་ཕྱིར་སྤྱུགས་པར་གྱུར་ན། དེས་བྲམ་ཟེ་རྣམས་ལས་སྟན་ནམ་ཆུའམ་གསང་ཚིག་གམ་གདོན་པ་འཐོབ་བམ། ཀྱེ་གཽ་ཏ་མ་མི་འཐོབ་ལགས་སོ། །</p>
<p>དེ་རྒྱལ་རིགས་རྣམས་ཀྱིས་རྒྱལ་རིགས་ཀྱི་དབང་བསྐུར་བས་དབང་སྐུར་རམ། ཀྱེ་གཽ་ཏ་མ་དབང་མི་སྐུར་ཏེ། དེ་ཅིའི་སླད་དུ་ཞེ་ན། བྲམ་ཟེ་གདོལ་པ་ལགས་པའི་སླད་དུ་རྒྱལ་རིགས་རྣམས་བྲམ་ཟེ་གདོལ་པ་ལ་དབང་མི་སྐུར་ལགས་སོ། །</p>
<p>བྲམ་ཟེའི་ཁྱེའུ་དེ་ལྟར་ན་རུས་དང་རིགས་དང་གནད་ཀྱིས་རྒྱལ་རིགས་ཀྱི་རིགས་མཆོག་ཡིན་གྱི། བྲམ་ཟེ་ནི་མ་ཡིན་ནོ་བྲམ་ཟེའི་ཁྱེའུ་ཚངས་པ་མི་མཇེད་ཀྱི་བདག་པོས་ཚིགས་སུ་བཅད་དེ་སྨྲས་པ། རུས་དང་འབྲེལ་པ་གང་ཡིན་པའི། །</p>
<p>རྒྱལ་རིགས་རྐང་གཉིས་ནང་ན་བཙུན། །</p>
<p>ལྷ་དང་མི་རྣམས་ནང་ན་ཡང་། །</p>
<p>རིག་དང་ཞབས་སུ་ལྡན་པ་བཙུན། །</p>
<p>བྲམ་ཟེའི་ཁྱེའུ་ཚངས་པ་མི་མཇེད་ཀྱི་བདག་པོ་དེས་ཚིགས་སུ་བཅད་དེ་འདི་སྐད་ཅེས། རུས་དང་འབྲེལ་པ་གང་ཡིན་པའི། །</p>
<p>རྒྱལ་རིགས་རྐང་གཉིས་ནང་ན་བཙུན། །</p>
<p>ལྷ་དང་མི་རྣམས་ནང་ན་ཡང་། །</p>
<p>རིག་དང་ཞབས་སུ་ལྡན་པ་བཙུན། །</p>
<p>ཞེས་སྨྲས་པ་ནི་ལེགས་པར་སྨྲས་པ་ཡིན་གྱི་ཉེས་པར་སྨྲས་པ་མ་ཡིན། ལེགས་པར་བསྙད་པ་ཡིན་གྱི་ཉེས་པར་བསྙད་པ་མ་ཡིན་ནོ། །</p>
<p>དེ་ཅིའི་ཕྱིར་ཞེ་ན། བྲམ་ཟེའི་ཁྱེའུ་ང་ཡང་འདི་སྐད་ཅེས། རུས་དང་འབྲེལ་པ་གང་ཡིན་པའི། །</p>
<p>རྒྱལ་རིགས་རྐང་གཉིས་ནང་ན་བཙུན། །</p>
<p>ལྷ་དང་མི་རྣམས་ནང་ན་ཡང་། །</p>
<p>རིགས་དང་ཞབས་སུ་ལྡན་པ་བཙུན། །</p>
<p>ཞེས་གསུང་ངོ་། །</p>
<p>བྲམ་ཟེའི་ཁྱེའུ་ཇི་སྙམ་དུ་སེམས། གང་ན་བག་མ་ལེན་པ་དང་། བག་མ་གཏོང་བ་ཡོད་པ་དེ་ནས་བྲམ་ཟེ་རྣམས་ཀྱིས་སྟན་ནམ་ཆུའམ་གསང་ཚིག་གམ། གདོན་པ་འཐོབ་བམ། ཀྱེ་གཽ་ཏ་མ་གང་ན་བག་མ་ལེན་པ་དང་། བག་མ་གཏོང་བ་མཆིས་པ་དེ་ནས་བྲམ་ཟེ་རྣམས་ཀྱིས་སྟན་ནམ་ཆབ་བམ་གསང་ཚིག་གམ། གདོན་པ་འཐོབ་ལགས་སོ། །</p>
<p>བྲམ་ཟེའི་ཁྱེའུ་གང་ན་བག་མ་ལེན་པ་དང་། བག་མ་གཏོང་བ་ཡོད་པ་དེ་ན་རིགས་ཀྱིས་སྙེམས་པ་ཡང་ཡོད། རུས་ཀྱིས་སྙེམས་པ་ཡང་ཡོད། བྲམ་ཟེའི་བུའི་སྙེམས་པ་ཡང་ཡོད་དོ། །</p>
<p>བྲམ་ཟེའི་ཁྱེའུ་སེམས་ཅན་རིགས་ཀྱི་སྙེམས་པས་རྣམ་པར་བཅིངས་པ་དང་། རུས་ཀྱི་སྙེམས་པས་རྣམ་པར་བཅིངས་པ་དང་། བྲམ་ཟེའི་བུའི་སྙེམས་པས་རྣམ་པར་བཅིངས་པ་ཇི་སྙེད་པ་དེ་དག་རིག་པ་དང་ཞབས་སུ་ལྡན་པ་བླ་ན་མེད་པ་འདི་ཉིད་མངོན་སུམ་དུ་མ་བྱས་པ་མངོན་སུམ་དུ་བྱ་བའི་སྐལ་བ་མེད་ཀྱི་བྲམ་ཟེའི་བུ་རིགས་ཀྱི་སྙེམས་པ་སྤངས་རུས་ཀྱི་སྙེམས་པ་སྤངས། བྲམ་ཟེའི་བུའི་སྙེམས་པ་སྤངས་ན་དེ་ལྟར་ན་རིག་པ་དང་ཞབས་སུ་ལྡན་པ་བླ་ན་མེད་པ་འདི་ཉིད་མངོན་སུམ་དུ་མ་བྱས་པ་མངོན་སུམ་དུ་བྱེད་པར་འགྱུར་རོ། །</p>
<p>ཤེས་ལྡན་གཽ་ཏ་མ་ལ་བདག་གང་སྔོན་ཡང་མ་བྱུང་། ཕྱིས་ཀྱང་མི་འབྱུང་། ད་ལྟར་ན་ཡང་མ་མཆིས་པ་དེ་ལྟ་བུར་དད་པ་ལགས་ཀྱི་ཤེས་ལྡན་གཽ་ཏ་མས་བདག་ལ་ཇི་ལྟར་རིག་པ་དང་ཞབས་འཚལ་བར་འགྱུར་བ་དེ་ལྟར་ཆོས་བཤད་དུ་གསོལ། བྲམ་ཟེའི་ཁྱེའུ་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །</p>
<p>བྲམ་ཟེའི་ཁྱེའུ་འདི་ལ་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ་འཇིག་རྟེན་མཁྱེན་པ་སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ་ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་འཇིག་རྟེན་དུ་བྱུང་སྟེ། དེས་ཆོས་བཤད་པ་ནི་ཐོག་མར་དགེ་བ། བར་དུ་དགེ་བ་ཐ་མར་དགེ་བ། དོན་བཟང་པོ་ཚིག་འབྲུ་བཟང་པོ་མ་འདྲེས་པ་ཡོངས་སུ་རྫོགས་པ་ཡོངས་སུ་དག་པ། རྣམ་པར་བྱང་བ་ཚངས་པར་སྤྱོད་པ་རབ་ཏུ་སྟོན་ཏེ། ཆོས་དེ་ཁྱིམ་བདག་གམ་ཁྱིམ་བདག་གི་བུས་མཉན་ནས། དེས་ཆོས་དེ་ཐོས་ནས་དད་པ་སོ་སོར་རྙེད་དོ། །</p>
<p>དད་པ་སོ་སོར་རྙེད་པ་དེ་དག་དང་ལྡན་པས་འདི་ལ་སོ་སོར་ཡང་དག་པར་སློབ་པར་བྱེད་དེ། ཁྱིམ་གྱི་གནས་ནི་ཉམ་ང་བ་རྡུལ་དག་གི་གནས་ཡིན་ནོ། །</p>
<p>རབ་ཏུ་བྱུང་བ་ནི་བླ་གབ་མེད་པ་ཡིན་ན། ཁྱིམ་པ་ཁྱིམ་ན་གནས་པ་རྣམས་ཀྱིས་ཇི་སྲིད་འཚོའི་བར་དུ་ཚངས་པར་སྤྱོད་པ་གཅིག་ཏུ་སལ་གྱིས་དག་པ། ཡོངས་སུ་རྫོགས་པ་ཡོངས་སུ་དག་པ་རྣམ་པར་བྱང་བ་འདི་སྤྱད་པར་དཀའ། མ་ལ་བདག་གིས་སྐྲ་དང་ཁ་སྤུ་བྲེགས་ལ་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་སྙམ་ནས་དེ་དེ་བཞིན་རབ་ཏུ་བྱུང་ནས་ཚུལ་ཁྲིམས་ལ་གནས་པ་ཡིན་ཏེ། སོ་སོར་ཐར་པའི་སྡོམ་པས་བསྡམས་པ་ཡིན། སྤྱོད་པ་དང་སྤྱོད་ཡུལ་ཕུན་སུམ་ཚོགས་པས་ཐ་ན་ཁ་ན་མ་ཐོ་བ་ཕྲ་མོ་ཙམ་ལ་ཡང་འཇིགས་པར་ལྟ་བ་ཡིན། བསླབ་པའི་གཞི་རྣམས་བླངས་ཏེ་སློབ་པ་ཡིན་ནོ། །</p>
<p>དེ་སྲོག་གཅོད་པ་སྤངས་ནས་སྲོག་གཅོད་པ་ལས་སླར་ལོག་པ་ཡིན་ཏེ་ཆད་པ་སྤངས་པ་ཡིན། མཚོན་ཆ་སྤངས་པ་ཡིན། འཛེམ་པ་དང་སྙིང་རྗེར་ལྡན་པ་ཡིན། སེམས་ཅན་སྲོག་ཆགས་སུ་གྱུར་པ་ཐམས་ཅད་ལ་ཆུང་ངུ་ན་སྲོག་ཆགས་གྲོག་སྦུར་ཡན་ཆད་སྲོག་གཅོད་པ་ལས་སླར་ལོག་པ་ཡིན་ནོ། །</p>
<p>དེ་མ་བྱིན་པར་ལེན་པ་སྤངས་ནས་མ་བྱིན་པར་ལེན་པ་ལས་སླར་ལོག་པ་ཡིན་ཏེ། བྱིན་པ་ལེན་པ་ཡིན་བྱིན་པ་ལ་དགའ་བ་ཡིན། སྦྱིན་པ་ལྷུག་པར་གཏོང་བ་ལ་དགའ་བ་ཡིན་ཏེ་རྐུན་མ་མ་ཡིན་འདོད་ཆེན་ཅན་མ་ཡིན། གཙང་བ་ཡིན། བདག་ཉིད་བསྲུངས་པས་མ་བྱིན་པར་ལེན་པ་ལས་སླར་ལོག་པ་ཡིན་ནོ། །</p>
<p>དེ་མི་ཚངས་པར་སྤྱོད་པ་སྤངས་ནས་མི་ཚངས་པར་སྤྱོད་པ་ལས་སླར་ལོག་པ་ཡིན་ཏེ། ཚངས་པར་སྤྱོད་པ་ཡིན། སྤྱོད་པ་ངན་པ་སྤངས་པས་དག་པ་ཡིན། གཙང་བ་ཡིན། དྲི་ང་བ་མེད་པ་ཡིན། འཁྲིག་པ་དང་བྲལ་བ་ཡིན། སྨད་རིམས་ཀྱི་ཆོས་དང་བྲལ་བ་ཡིན། མི་ཚངས་པར་སྤྱོད་པ་ལས་སླར་ལོག་པ་ཡིན་ནོ། །</p>
<p>དེ་བརྫུན་དུ་སྨྲ་བ་སྤངས་ནས་བརྫུན་དུ་སྨྲ་བ་ལས་སླར་ལོག་པ་ཡིན་ཏེ། བདེན་པ་སྨྲ་བ་ཡིན། བདེན་པ་ལ་དགའ་བ་ཡིན། མཉན་པར་འོས་པ་ཡིན། ཡིད་ཆེས་པ་ཡིན། བརྟན་པ་ཡིན། འཇིག་རྟེན་ལ་མི་སླུ་བ་ཡིན། བརྫུན་དུ་སྨྲ་བ་ལས་སླར་ལོག་པ་ཡིན་ནོ། །</p>
<p>དེ་ཕྲ་མ་སྤངས་ནས་ཕྲ་མ་ལས་སླར་ལོག་པ་ཡིན་ཏེ། དེ་ཚུ་བི་དག་ལས་མཉན་ཏེ་དེ་དག་དབྱེ་བའི་ཕྱིར་ཕ་བི་དག་ལ་སྨྲ་བ་མ་ཡིན། ཕ་བི་དག་ལས་མཉན་ཏེ་དེ་དག་དང་དབྱེ་བའི་ཕྱིར་ཚུ་བི་དག་ལ་སྨྲ་བ་མ་ཡིན། བྱེ་བ་རྣམས་སྡུམས་བྱེད་པ་ཡིན། མཐུན་པ་རྣམས་ལ་གཟེངས་སྟོད་པ་ཡིན། མཐུན་པ་ལ་དགའ་བ་ཡིན། མཐུན་པ་ལ་མགུ་བ་ཡིན། མཐུན་པར་བྱེད་པའི་ཚིག་སྨྲ་བ་ཡིན། ཕྲ་མ་ལས་ཕྱིར་ལོག་པ་ཡིན་ནོ། །</p>
<p>དེ་ཚིག་རྩུབ་པོ་སྤངས་ནས་ཚིག་རྩུབ་པོ་ལས་ཕྱིར་ལོག་པ་ཡིན་ཏེ། དེ་གང་ལ་ཡང་ཚིག་གདུག་པ་དང་། རྩུབ་པ་དང་། ཕ་རོལ་ལ་མི་སྙན་པ་དང་། ཕ་རོལ་སྤ་འགོང་བར་བྱེད་པ་དང་། སྐྱེ་བོ་མང་པོའི་ཡིད་ལ་མི་འཐད་པ་དང་། སྐྱེ་བོ་མང་པོའི་སྙིང་དུ་མི་སྡུག་པ་དང་། སྐྱེ་བོ་མང་པོ་མི་དགའ་བ་དང་། སྐྱེ་བོ་མང་པོའི་ཡིད་དུ་མི་འོང་བ་དང་། མཉམ་པར་བཞག་པ་མ་ཡིན་པ་དང་མཉམ་པར་འཇོག་པར་འགྱུར་བ་མ་ཡིན་པ་དེ་ལྟ་བུའི་ཚིག་སྤངས་པ་ཡིན། མི་ཚུགས་པ་དང་། རྣར་སྙན་པ་དང་། སྙིང་ཚིམ་པར་བྱེད་པ་དང་། དགའ་བར་བྱེད་པ་དང་། གྲོང་ཁྱེར་བ་དང་། སྙན་ཅིང་འཇེབས་པ་དང་། རྣམ་པར་གསལ་བ་དང་། རྣམ་པར་རིག་པར་བྱེད་པ་དང་། མཉན་པར་འོས་པ་དང་། མི་རྟེན་པ་དང་། འགལ་བ་མ་ཡིན་པ་དང་། ཐུག་པ་མེད་པ་དང་། སྐྱེ་བོ་མང་པོ་ལ་སྡུག་པ་དང་། སྐྱེ་བོ་མང་པོ་མགུ་བ་དང་། སྐྱེ་བོ་མང་པོ་དགའ་བ་དང་། སྐྱེ་བོ་མང་པོའི་ཡིད་དུ་འོང་བ་དང་། མཉམ་པར་བཞག་པ་དང་མཉམ་པར་འཇོག་པར་འགྱུར་བ་དེ་ལྟ་བུའི་ཚིག་སྨྲ་བ་དང་དེ་ཚིག་རྩུབ་པོ་སྤངས་ནས་ཚིག་རྩུབ་པོ་ལས་སླར་ལོག་པ་ཡིན་ནོ། །</p>
<p>དེ་ཚིག་ཀྱལ་པ་སྤངས་ནས་ཚིག་ཀྱལ་པ་ལས་སླར་ལོག་པ་ཡིན་ཏེ། དེ་དུས་སུ་སྨྲ་བ་ཡིན། ཡང་དག་པར་སྨྲ་བ་ཡིན། དེ་ཁོ་ན་ཉིད་སྨྲ་བ་ཡིན། དོན་སྨྲ་བ་ཡིན། ཆོས་སྨྲ་བ་ཡིན། རྟོགས་པ་སྨྲ་བ་ཡིན། ཁོང་དུ་ཆུད་པར་བྱེད་པའི་ཚིག་སྨྲ་བ་ཡིན་ཏེ། དུས་སུ་དང་འདྲེན་མ་མ་ཡིན་པ་དང་གླེང་གཞི་དང་བཅས་པ་དང་། དན་རྟགས་དང་བཅས་པ་དང་། ཆོས་དང་དོན་དང་ལྡན་པ་ཡིན་ཏེ། ཚིག་ཀྱལ་པ་སྤངས་ནས་ཚིག་ཀྱལ་པ་ལས་སླར་ལོག་པ་ཡིན་ནོ། །</p>
<p>དེ་ཉོ་ཚོང་སྤངས་ནས་ཉོ་ཚོང་ལས་སླར་ལོག་པ་ཡིན་ཏེ། དེ་གཞལ་ལུགས་ལ་གཡོ་བྱེད་པ་དང་། སྲང་ལ་གཡོ་བྱེད་པ་དང་། ཚད་ལ་གཡོ་བྱེད་པ་སྤངས་ནས་གཞལ་ལུགས་ལ་གཡོ་བྱེད་པ་དང་། སྲང་ལ་གཡོ་བྱེད་པ་དང་། ཚད་ལ་གཡོ་བྱེད་པ་ལས་སླར་ལོག་པ་ཡིན་ནོ། །</p>
<p>དེ་གསུག་ལེན་པ་དང་འདྲིད་པ་དང་། བསྡིགས་ནས་རང་གིར་བྱེད་པ་སྤངས་ནས་གསུག་ལེན་པ་དང་། འདྲིད་པ་དང་། བསྡིགས་ནས་རང་གིར་བྱེད་པ་ལས་སླར་ལོག་པ་ཡིན་ནོ། །</p>
<p>དེ་གསད་པ་དང་། བཅིང་བ་དང་། གཅད་པ་དང་། དབུག་པ་དང་། བརྡེག་པའི་བསམ་པ་སྤངས་ནས་གསོད་པ་དང་། འཆིང་བ་དང་། གཅོད་པ་དང་། འབིགས་པ་དང་། རྡེག་པ་ཉམས་སུ་མྱོང་བར་བྱེད་པ་ལས་སླར་ལོག་པ་ཡིན་ནོ། །</p>
<p>དེ་འོད་དང་བུད་མེད་ཅན་དང་ལྷན་ཅིག་ཏུ་ཉལ་བ་སྤངས་ནས་འོད་དང་། བུད་མེད་ཅན་དང་ལྷན་ཅིག་ཏུ་ཉལ་བ་ལས་སླར་ལོག་པ་ཡིན་ནོ། །</p>
<p>དེ་ཞིང་གི་གཞི་དང་། ཁྱིམ་གྱི་གཞི་དང་། ཚོང་ཁང་གི་གཞི་ལེན་པ་སྤངས་ནས། དེ་ཞིང་གི་གཞི་དང་། ཁྱིམ་གྱི་གཞི་དང་། ཚོང་ཁང་གི་གཞི་ལེན་པ་ལས་སླར་ལོག་པ་ཡིན་ནོ། །</p>
<p>དེ་གླང་པོ་ཆེ་དང་། རྟ་དང་། བ་ལང་དང་། ལུག་དང་། བྱ་གག་དང་། ཕག་ལེན་པ་སྤངས་ནས། དེ་གླང་པོ་ཆེ་དང་། རྟ་དང་། བ་ལང་དང་། ལུག་དང་། བྱ་གག་དང་། ཕག་ལེན་པ་ལས་སླར་ལོག་པ་ཡིན་ནོ། །</p>
<p>དེ་བྲན་ཕོ་དང་། བྲན་མོ་དང་། ཞོ་ཤས་འཚོ་བ་ལེན་པ་སྤངས་ནས། བྲན་ཕོ་དང་། བྲན་མོ་དང་། ཞོ་ཤས་འཚོ་བ་ལེན་པ་ལས་སླར་ལོག་པ་ཡིན་ནོ། །</p>
<p>དེ་ཆུང་མ་དང་བུ་ཕོ་དང་བུ་མོ་ལེན་པ་སྤངས་ནས། ཆུང་མ་དང་། བུ་ཕོ་དང་། སྐྱེས་པ་དང་། ཁྱེའུ་དང་། བུ་མོ་ལེན་པ་ལས་སླར་ལོག་པ་ཡིན་ནོ། །</p>
<p>དེ་གསེར་དང་དངུལ་ལེན་པ་སྤངས་ནས། གསེར་དང་དངུལ་ལེན་པ་ལས་སླར་ལོག་པ་ཡིན་ནོ། །</p>
<p>དེ་འབྲུ་མ་ཉམས་པ་ལེན་པ་སྤངས་ནས། འབྲུ་མ་ཉམས་པ་ལེན་པ་ལས་སླར་ལོག་པ་ཡིན་ནོ། །</p>
<p>དེ་ཟ་གཅིག་པ་ཡིན་ཏེ། ནུབ་མོའི་སྤངས་ཤིང་དུས་མ་ཡིན་པའི་ཁ་ཟས་སྤངས་པ་ཡིན། དུས་སུ་རྒྱུ་ཞིང་དུས་སུ་སྤྱོད་པས་སྦྱོར་བ་ལ་བརྩོན་པ་ཡིན། དེ་ལུས་ཀྱི་བགོ་བ་རན་པས་ཆོག་ཤེས་ཤིང་ཚོད་ཟིན་པ་ཡིན། བསོད་སྙོམས་ལྟོ་འགྲངས་ཀྱིས་ཆོག་ཤེས་ཤིང་ཚོད་ཟིན་པ་ཡིན་ནོ། །</p>
<p>དེ་ལུས་ཀྱི་བགོ་བ་རན་པས་ཆོག་ཤེས་ཤིང་ཚོད་ཟིན་པ་ཡིན་ཞིང་། བསོད་སྙོམས་ལྟོ་འགྲངས་ཀྱིས་ཆོག་ཤེས་ཤིང་ཚོད་ཟིན་པ་ཡིན་པས་གང་དང་གང་དུ་འགྲོ་བ་ན་ལྷུང་བཟེད་དང་བཅས། ཆོས་གོས་དང་བཅས་པས་འགྲོའོ། །</p>
<p>དཔེར་ན་འདབ་ཆགས་བྱ་གང་དང་གང་དུ་ལྡིང་བ་དེར་འདབ་མ་དང་ཆས། གཤོག་པ་དང་ཆས་ཏེ་ལྡིང་བ་དེ་བཞིན་དུ་དེ་ལུས་ཀྱི་བགོ་བ་རན་པས་ཆོག་ཤེས་ཤིང་ཚོད་ཟིན་པ་ཡིན། བསོད་སྙོམས་ལྟོ་འགྲངས་ཀྱིས་ཆོག་ཤེས་ཤིང་ཚོད་ཟིན་པ་ཡིན་ནོ། །</p>
<p>དེ་ལུས་ཀྱི་བགོ་བ་རན་པས་ཆོག་ཤེས་ཤིང་ཚོད་ཟིན་པ་ཡིན་ཞིང་བསོད་སྙོམས་ལྟོ་འགྲངས་ཀྱིས་ཆོག་ཤེས་ཤིང་ཚོད་ཟིན་པ་ཡིན་ཏེ། མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ས་བོན་གྱི་ཚོགས་དང་། འབྱུང་པོའི་ཚོགས་དང་། སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། རྩ་བའི་ས་བོན་དང་། སྡོང་བུའི་ས་བོན་དང་། ཐོར་ཏོའི་ས་བོན་དང་། བཀས་པའི་ས་བོན་དང་། ལྔ་པ་ནི་ས་བོན་གྱི་ས་བོན་ཉིད་དེ། དགེ་སྦྱོང་དང་། བྲམ་ཟེ་རྣམས་ཀྱི་ས་བོན་གྱི་ཚོགས་དང་། འབྱུང་པོའི་ཚོགས་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་ངམ་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་སོགས་འཇོག་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། ཟས་ཀྱི་སོགས་འཇོག་དང་། སྐོམ་གྱི་སོགས་འཇོག་དང་། དྲིའི་སོགས་འཇོག་དང་། རོའི་སོགས་འཇོག་དང་། ལོ་མའི་སོགས་འཇོག་དང་། མེ་ཏོག་གི་སོགས་འཇོག་དང་། འབྲས་བུའི་སོགས་འཇོག་དང་། དགེ་སྦྱོང་དང་བྲམ་ཟེ་རྣམས་ཀྱི་སོགས་འཇོག་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ།། །</p>
<p>།འདུལ་བ་གཞི། བམ་པོ་སུམ་བཅུ་རྩ་གཅིག་པ། མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་གནས་མལ་མཐོན་པོ་དང་། གནས་མལ་ཆེན་པོ་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པར་བྱེད་པ་འདི་ལྟ་སྟེ། སྟན་དང་། ཁྲི་དང་། ཁྲི་སྣམ་བུ་ཅན་དང་། རས་ཀྱི་སྣམ་བུ་ཅན་དང་། བེའུ་རས་ཀྱིས་གཡོགས་པ་དང་། རས་ཡུག་ཆེན་གྱིས་གཡོགས་པ་དང་། རས་ཁྲ་བོས་གཡོགས་པ་དང་། པ་ལེ་ལའི་རས་ཀྱིས་གཡོགས་པ་དང་། གླང་པོ་ཆེའི་འཐབ་སྟན་དང་། རྟའི་འཐབ་སྟན་དང་། ངོས་གཅིག་བལ་ལས་བྱས་པ་དང་། ངོས་གཉིས་ཀ་བལ་ལས་བྱས་པ་དང་། སྟོད་བལ་ལས་བྱས་པ་དང་། རྒྱབ་བལ་ལས་བྱས་པ་དང་། བལ་ལས་བྱས་པ་དང་། ཀ་ལིང་ཀའི་གོས་ཀྱི་སྟེང་གཡོགས་པ་དང་། གཡོགས་དང་བཅས་པའི་གོས་དང་། ཕྱོགས་གཉིས་སུ་སྔས་དམར་པོ་ལས་བྱས་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་གནས་མལ་མཐོན་པོ་དང་། གནས་མལ་ཆེན་པོ་རྩོམ་པ་ལ་སྦྱོར་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་ངམ་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་འཆང་བ་དང་། གཞག་པ་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། མཉེ་བ་དང་། བཀྲུ་བ་དང་། དྲིལ་ཕྱི་དང་། མེ་ཏོག་གི་ཕྲེང་བ་དང་། དྲི་དང་། བྱུག་པ་དང་། ཁ་དོག་འཆང་བ་དང་། སེན་མོའི་ཁ་དོག་སྒྱུར་བ་དང་། ཁར་ཕྱེ་མ་འདེབས་པ་དང་། གདོང་གི་བྱི་དོར་དང་། མེ་ལོང་ལ་ལྟ་བ་དང་། ལག་ངར་བརྒྱན་པ་དང་། གཙུག་ཏོར་འཆིང་བ་དང་། གདུགས་ཀྱི་རྩ་བ་སྦུ་བུ་ཅན་དང་། རལ་གྲི་དང་། རྔ་ཡབ་ནོར་བུའི་ཡུ་བ་ཅན་དང་། མཆིལ་ལྷམ་ཁྲ་བོ་དང་། གོས་སར་པ་དང་། རས་སར་པ་ཁ་ཚར་ཅན་འཆང་བའི་རང་བཞིན་ཅན་དག་སྟེ། དགེ་སྦྱོང་དང་བྲམ་ཟེ་རྣམས་ཀྱི་གཞག་པ་དང་འཆང་བ་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ལྟད་མོ་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། གླང་པོ་ཆེས་འགྱེད་པ་དང་། ཤིང་རྟས་འགྱེད་པ་དང་། དཔུང་བུ་ཆུང་གིས་འགྱེད་པ་དང་། དབྱུག་པས་འགྱེད་པ་དང་། ཁུ་ཚུར་གྱིས་འགྱེད་པ་དང་། གྲུ་མོས་འགྱེད་པ་དང་། ཁྱུ་མཆོག་གིས་འགྱེད་པ་དང་། མ་ཧེས་འགྱེད་པ་དང་། ར་འགྱེད་པ་དང་། ལུག་འགྱེད་པ་དང་། བྱ་གག་འཐབ་པ་དང་། མཆིལ་པ་འཐབ་པ་དང་། འུར་པ་འཐབ་པ་དང་། བྱ་གག་དང་། ཕུག་རོན་དང་། མཆིལ་པ་དང་། བུད་མེད་འཐབ་པ་དང་། སྐྱེས་པ་འཐབ་པ་དང་། གཞོན་ནུ་འཐབ་པ་དང་། གཞོན་ནུ་མ་འཐབ་པ་དང་། ཤིང་འཛེག་པ་དང་། བྲོ་གར་གྱི་ཚོགས་དང་། ཕྲག་པ་ནས་འགོང་བ་དང་། རྒྱལ་མཚན་གྱི་རྩེ་མོ་དང་། དཔུང་གི་ཚོགས་དང་། གཡུལ་བཤམས་པ་དང་། དམག་ཚོགས་ལ་ལྟ་བ་དང་། འདུས་པ་ཆེན་པོ་ལ་ལྟ་བར་འདོད་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ལྟད་མོ་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཉན་པ་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། གླང་པོ་ཆེའི་སྐད་དང་། རྟའི་སྐད་དང་། ཤིང་རྟའི་སྒྲ་དང་། དཔུང་བུ་ཆུང་གི་སྒྲ་དང་། རྔ་པ་ཊ་ཧའི་སྒྲ་དང་། རྔ་བོ་ཆེའི་སྒྲ་དང་། རོལ་མོའི་ཚོགས་པའི་སྒྲ་དང་། གར་མཁན་གྱི་གླུ་སྒྲ་དང་། རོལ་མོའི་སྒྲ་དང་། ཁར་གསིལ་གྱི་སྒྲ་དང་། སེ་གོལ་གྱི་སྒྲ་དང་། ཐལ་མོའི་སྒྲ་དང་། བུམ་པའི་སྒྲ་དང་། རང་བཟོའི་སྒྲ་དང་། སྙན་དངགས་ཀྱི་སྒྲ་དང་། ཡིག་འབྲུ་སྣ་ཚོགས་དང་། ཚིག་དང་ཡི་གེ་སྣ་ཚོགས་དང་། འཇིག་རྟེན་རྒྱང་འཕེན་དང་ལྡན་པ་དང་གྲགས་པའི་གཏམ་ཉན་འདོད་པ་དག་སྟེ། དགེ་སྦྱོང་དང་བྲམ་ཟེ་རྣམས་ཀྱི་སྒྲ་སྣ་ཚོགས་ཉན་པ་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས། ཨུག་ཤུད་དང་། ཁྲས་དང་། ཆོ་ལོ་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། མིག་བརྒྱད་པ་དང་། མིག་བཅུ་པ་དང་། ན་ཡའི་མིག་དང་། ཕྱོགས་ཕྱོགས་ནས་འགྱེད་པ་དང་། བུམ་པས་རྩེ་བ་དང་། ཀ་ལེ་དང་ཀ་ཙ་ལེ་དང་། ཕེག་གིས་རྩེ་བ་དང་། ཨུག་ཤུད་དང་། གུལ་ཚབ་དང་། ཐུར་མ་དང་། ལག་རྒྱན་ནམ། ཁ་ཅིག་སྐུགས་ཅི་ལྟ་བར་འགྱེད་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཨུག་ཤུད་དང་། ཁྲས་དང་། ཆོ་ལོ་རྩོམ་པ་ལ་སྦྱོར་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་གཏམ་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། རྒྱལ་པོའི་གཏམ་དང་། དམག་གི་གཏམ་དང་། ཟས་ཀྱི་གཏམ་དང་། སྐོམ་གྱི་གཏམ་དང་། གོས་ཀྱི་གཏམ་དང་། ཚོང་འདུས་ཀྱི་གཏམ་དང་། སྨད་འཚོང་གི་གཏམ་དང་། ལམ་ངན་བརྗོད་པའི་གཏམ་དང་། རྒྱ་མཚོ་ཆེན་པོ་རྗོད་པའི་གཏམ་དང་། ལྗོངས་དང་། སྣ་ཆེན་པོ་ལ་གཏོགས་པ་རྗོད་པའི་གཏམ་སྟེ། དགེ་སྦྱོང་དང་བྲམ་ཟེ་རྣམས་ཀྱི་གཏམ་སྣ་ཚོགས་རྩོམ་པ་ལ་སྦྱོར་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་རྩོད་པ་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ། ཇི་ལྟར་ཁོ་བོས་ཆོས་འདུལ་བ་འདི་ཀུན་ཤེས་པ་དེ་བཞིན་དུ། ཁྱོད་ཀྱིས་ཀྱང་ཆོས་འདུལ་བ་འདི་ཀུན་ཤེས་མོད་ཀྱི་ཁྱོད་ཀྱིས་ནི་རིགས་པ་དང་ལྡན་པ་དང་འབྲེལ་བ་མ་ཡིན་ཏེ། སྔར་སྨྲ་བར་བྱ་བ་ནི་ཕྱིས་སྨྲས། ཕྱིས་སྨྲ་བར་བྱ་བ་ནི་སྔར་སྨྲས་ལ་ཁྱོད་ཀྱིས་ཧ་ཅང་མྱུར་བར་སྨྲས་པས་མི་གསལ་ལོ། །</p>
<p>བརྩད་པ་མཇུག་བརྟུལ་གྱིས་ཁྱོད་ཀྱིས་བརྩད་པའི་དོན་དུ་སྨྲས་པའི་ཚིག་དེ་ཐོང་ཤིག །ཚར་བཅད་པར་ཤེས་སམ། གལ་ཏེ་ལན་ཐེབས་པ་ལྟ་ན་དྲིས་དང་སྨྲོས་ཤིག་ཅེས་བྱ་བ་དགེ་སྦྱོང་དང་བྲམ་ཟེ་རྣམས་ཀྱི་རྩོད་པ་སྣ་ཚོགས་རྩོམ་པ་ལ་སྦྱོར་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཕོ་ཉར་འགྲོ་བ་དང་། གཏོང་བ་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། དེ་དག་རྒྱལ་པོའིའམ། བློན་པོ་ཆེན་པོ་རྣམས་ཀྱིའམ། བྲམ་ཟེ་རྣམས་ཀྱིའམ། ཁྱིམ་བདག་རྣམས་ཀྱིའམ། གྲོང་མི་རྣམས་ཀྱིའམ། ཡུལ་མི་རྣམས་ཀྱིའམ། ཚོང་དཔོན་རྣམས་ཀྱིའམ། དེད་དཔོན་རྣམས་ཀྱི་ཕོ་ཉ་ཚུ་བི་ནས་ཁྲིད་དེ་ཕ་བིར་སྣ་འདྲེན་པར་བྱེད་པ་དང་། ཕ་བི་ནས་ཕོ་ཉ་ཁྲིད་དེ་ཚུ་བིར་སྣ་འདྲེན་པར་བྱེད་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཕོ་ཉར་འགྲོ་བ་དང་གཏོང་བ་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཚུལ་འཆོས་པ་དང་། ཁ་གསག་དང་། གཞོགས་སློང་དང་། ཐོབ་ཀྱིས་འཇལ་བ་དང་། རྙེད་པས་རྙེད་པ་སྒྲུབ་པར་བྱེད་དེ། དགེ་སྦྱོང་དང་བྲམ་ཟེ་རྣམས་ཀྱི་ཚུལ་འཆོས་པ་དང་། ཁ་གསག་དང་། གཞོགས་སློང་དང་། ཐོབ་ཀྱིས་འཇལ་བ་དང་། རྙེད་པས་རྙེད་པ་སྒྲུབ་པར་བྱེད་པ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>འདི་ལྟར་ཡང་མ་སྡུག་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། གནམ་གྲུམ་པ་དང་། རྨ་མཚན་དང་། རྨི་ལམ་གྱི་མཚན་མ་དང་། མེས་ཚིག་པ་དང་། ཆུས་རེག་པ་དང་། བྱི་བས་ཟོས་པ་དང་། འབེབས་པ་དང་། སྐད་ཉན་པ་དང་། འབྱུང་པོ་ཐམས་ཅད་ཀྱི་སྐད་དང་། ལུས་ཀྱི་དཔྱད་དང་། ཁྱིམ་སའི་དཔྱད་དང་། ནེ་ཙོའི་དཔྱད་དང་། བྱའི་དཔྱད་དང་། མཐེ་བོའི་དཔྱད་དང་། ཁ་ཅིག་སྐར་མའི་སྦྱོར་བ་བྱེད་དེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། ཡུད་ཙམ་རྣམས་ཀྱི་སྦྱོར་བ་དང་། རྒྱུ་སྐར་ཤར་བ་དང་། རོ་བརྟག་པ་དང་། ཞི་བའི་ལས་དང་། རྒྱས་པའི་ལས་དང་། དྲག་པོའི་ལས་དང་། བསང་གཏོར་གྱི་ལས་དང་། ཡིག་འབྲུ་དང་། རྩིས་དང་། གྲངས་དང་། ལག་རྩིས་དང་། མེ་ལོང་གི་དཔྱད་ལ་སྦྱོར་བར་བྱེད་དོ། །</p>
<p>དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། གསོ་བའི་དཔྱད་དང་། རྩ་བའི་སྨན་དང་། མིག་སྨན་སྦྱིན་པ་དང་། སྣུམ་བག་དང་། རོ་སྦྱིན་པ་དང་། སྨན་སྦྱིན་པ་དང་། བུད་མེད་ཀྱི་དཔྱད་དང་། གཞོན་ནུའི་དཔྱད་དང་། གཞོན་ནུ་མའི་དཔྱད་དང་། སྨན་ལ་སྦྱོར་བར་བྱེད་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། ནོར་བུའི་མཚན་ཉིད་དང་། དབྱུག་པའི་མཚན་ཉིད་དང་། རལ་གྲིའི་མཚན་ཉིད་དང་། མདའི་མཚན་ཉིད་དང་། མཚོན་ཆའི་མཚན་ཉིད་དང་། གླང་པོ་ཆེའི་མཚན་ཉིད་དང་། རྟའི་མཚན་ཉིད་དང་། ཁྱུ་མཆོག་གི་མཚན་ཉིད་དང་། མ་ཧེའི་མཚན་ཉིད་དང་། རའི་མཚན་ཉིད་དང་། ལུག་གི་མཚན་ཉིད་དང་། བྱ་གག་གི་མཚན་ཉིད་དང་། འུར་བའི་མཚན་ཉིད་དང་། མཆིལ་པའི་མཚན་ཉིད་དང་། བུད་མེད་ཀྱི་མཚན་ཉིད་དང་། སྐྱེས་པའི་མཚན་ཉིད་དང་། གཞོན་ནུའི་མཚན་ཉིད་དང་། གཞོན་ནུ་མའི་མཚན་ཉིད་དང་། ཚེ་ཐུང་བའི་རྟགས་དང་། ཚེ་རིང་བའི་རྟགས་དང་། སྐལ་བ་ཆུང་བའི་རྟགས་དང་། སྐལ་བ་ཆེ་བའི་རྟགས་དང་། བསོད་ནམས་ཆུང་བའི་རྟགས་དང་། བསོད་ནམས་ཆེ་བའི་རྟགས་དང་། མཐུ་ཆུང་བའི་རྟགས་དང་། མཐུ་ཆེ་བའི་རྟགས་དང་། ཇོ་བོའི་མཚན་ཉིད་དང་བྲན་གྱི་མཚན་ཉིད་དེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། སྨན་མས་ཅིག་ཅར་གཏོང་བ་དང་། སྒྲེངས་ཏེ་གཏོང་བ་དང་། སྐྱུག་པ་དང་། འཁྲུ་བ་དང་། སྟོད་དུ་འཁྲུ་བ་དང་། སྣར་བླུགས་པ་དང་། དུ་བ་རྔུབ་པ་དང་། དུགས་ཀྱི་ལས་དང་། བད་ཀན་གྱི་དཔྱད་དང་། ཕོ་བའི་དཔྱད་དང་། སྨེ་བ་དང་ཕོལ་མིག་གི་དཔྱད་དང་། རི་དགས་འཁྱིལ་པ་དང་། བྱ་རོག་འཁྱིལ་པ་དང་། མཁུར་བ་འགུལ་བ་དང་། ལྕེ་སོས་ཆོད་པ་དང་། རོ་ལངས་དང་། རོ་ལངས་ཕྱེད་ལ་སྦྱོར་བར་བྱེད་དེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། དགུག་པ་དང་། ཀུན་དུ་དགུག་པ་དང་། རྣམ་པར་དགུག་པ་དང་། ཀུན་དུ་རྨོངས་པ་དང་། རྣམ་པར་རྨོངས་པ་དང་། རྣམ་པར་འཐོར་བ་དང་། རྣམ་པར་འཇོམས་པའི་ཆོས་དང་། བདེ་བར་བྱེད་པ་དང་། སྡུག་བསྔལ་བར་བྱེད་པ་དང་། བུ་འཆགས་པར་བྱེད་པ་དང་། ཏིལ་གྱི་སྦྱིན་སྲེག་དང་། འབྲས་ཀྱི་སྦྱིན་སྲེག་དང་། ཚེར་མའི་སྦྱིན་སྲེག་དང་། རྫས་ཀྱི་སྦྱིན་སྲེག་དང་། སྦྱིན་སྲེག་གི་སྦྱིན་སྲེག་དང་། ཉི་མ་ལ་བཀུར་སྟི་བྱ་བ་དང་། སྐར་མ་ལ་བཀུར་སྟི་བྱ་བ་དང་། ལྷ་ལ་བཀུར་སྟི་བྱ་བ་དང་། བཀུར་སྟིའི་གནས་ཆེན་པོ་ལ་བཀུར་སྟི་བྱེད་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་སྣ་ཚོགས་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། འཇིགས་པར་འགྱུར་བ་དང་། ཞི་བར་འགྱུར་བ་དང་། ལོ་ཉེས་པར་འགྱུར་བ་དང་། ལོ་ལེགས་པར་འགྱུར་བ་དང་། ཆར་མི་འབེབས་པར་འགྱུར་བ་དང་། ཆར་ལེགས་པར་འབེབས་པར་འགྱུར་བ་དང་། ཡམས་ཀྱི་ནད་འབྱུང་བར་འགྱུར་བ་དང་། ཡམས་ཀྱི་ནད་འབྱུང་བར་མི་འགྱུར་བ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་ངམ་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་སྣ་ཚོགས་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། ཟུན་རྣམས་ཀྱི་རྒྱལ་པོ་རྒྱལ་བར་འགྱུར་ཞིང་ཕྱི་རོལ་པ་རྣམས་ཀྱི་རྒྱལ་པོ་ཕམ་པར་འགྱུར་བ་དང་། ཕྱི་རོལ་པ་རྣམས་ཀྱི་རྒྱལ་པོ་རྒྱལ་བར་འགྱུར་ཞིང་ཟུན་རྣམས་ཀྱི་རྒྱལ་པོ་ཕམ་པར་འགྱུར་བ་དང་། ཟུན་རྣམས་ཀྱི་རྒྱལ་པོ་གཡུལ་དུ་འཇུག་པར་འགྱུར་ཞིང་ཕྱི་རོལ་པ་རྣམས་ཀྱི་རྒྱལ་པོ་འབྱུང་བར་འགྱུར་བ་དང་། ཕྱི་རོལ་པ་རྣམས་ཀྱི་རྒྱལ་པོ་གཡུལ་དུ་འཇུག་པར་འགྱུར་ཞིང་ཟུན་རྣམས་ཀྱི་རྒྱལ་པོ་འབྱུང་བར་འགྱུར་བ་དག་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། ཉི་མ་དང་ཟླ་བ་དག་ལམ་དུ་འགྲོ་བ་དང་། ཉི་མ་དང་ཟླ་བ་དག་ལམ་གོལ་བར་འགྲོ་བ་དང་། ལམ་དུ་ཉི་མ་གཟས་ཟིན་པ་དང་། ཟླ་བ་གཟས་ཟིན་པ་དང་། སྐར་མདའ་ལྟུང་བ་དང་། ཕྱོགས་དམར་པོར་གྱུར་པ་དང་། བར་སྣང་ལས་སྒྲ་བྱུང་བ་དང་། ཉི་མ་དང་ཟླ་བ་འདི་གཉིས་འདི་ལྟར་རྫུ་འཕྲུལ་ཆེ་ཞིང་མཐུ་ཆེ་བ་འཆར་བ་དང་། ནུབ་པ་དང་། བསྒྲིབས་པ་དང་། མ་བསྒྲིབས་པ་དང་། འདི་ལྟ་སྟེ། ལམ་དང་ལམ་གོལ་བ་དག་མངོན་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། ཉི་མ་དང་ཟླ་བ་དག་ལམ་དུ་འགྲོ་ན་འབྲས་བུ་འདི་ལྟ་བུར་འགྱུར་བ་དང་། ཉི་མ་དང་ཟླ་བ་དག་ལམ་གོལ་བར་འགྲོ་ན་འབྲས་བུ་འདི་ལྟ་བུར་འགྱུར་བ་དང་། ལམ་དུ་ཉི་མ་གཟས་ཟིན་པ་དང་། ཟླ་བ་གཟས་ཟིན་པ་དང་། སྐར་མདའ་ལྟུང་བ་དང་། ཕྱོགས་དམར་པོར་གྱུར་པ་དང་། བར་སྣང་ལས་སྒྲ་བྱུང་ན་འབྲས་བུ་འདི་ལྟ་བུར་འགྱུར་བ་དང་། ཉི་མ་དང་ཟླ་བ་འདི་གཉིས་འདི་ལྟར་རྫུ་འཕྲུལ་ཆེ་ཞིང་མཐུ་ཆེ་བ་འཆར་བ་དང་། ནུབ་པ་དང་། བསྒྲིབས་པ་དང་། མ་བསྒྲིབས་པ་དང་། འདི་ལྟ་སྟེ། ལམ་དང་ལམ་གོལ་བ་མངོན་ན་འབྲས་བུ་འདི་ལྟ་བུར་འགྱུར་བར་སྟོན་པ་སྟེ། དགེ་སྦྱོང་དང་བྲམ་ཟེ་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །</p>
<p>དེ་འཕགས་པའི་ཚུལ་ཁྲིམས་ཀྱི་ཕུང་པོ་དེ་དང་ལྡན་པས་ནང་གི་བདེ་བ་ཁ་ན་མ་ཐོ་བ་མེད་པ་ཉམས་སུ་མྱོང་བར་བྱེད་ཅིང་། དེ་དབང་པོ་རྣམས་ཀྱི་སྒོ་བསྡམས་པ་དང་། ཀུན་དུ་བསྲུངས་པའི་དྲན་པ་དང་། འགྲུས་སྐྱོང་གི་དྲན་པ་དང་ཡིད་དྲན་པས་བསྲུངས་པས་གནས་སྐབས་མཉམ་པར་སྤྱོད་ཅིང་གནས་པ་ཡིན་ནོ། །</p>
<p>དེ་མིག་གིས་གཟུགས་རྣམས་མཐོང་ནས་མཚན་མར་མི་འཛིན། མངོན་རྟགས་སུ་མི་འཛིན་ཏོ། །</p>
<p>གཞི་གང་གི་ཕྱིར་ཞེ་ན། མིག་གི་དབང་པོ་སྡོམ་པས་མ་བསྡམས་པར་གནས་པ་ནི་འཇིག་རྟེན་ལ་བརྣབ་སེམས་དང་། ཡིད་མི་བདེ་བ་དག་འབྱུང་བས་སྡིག་པ་མི་དགེ་བའི་ཆོས་རྣམས་སེམས་ཀྱི་རྗེས་སུ་འབྲང་བར་འགྱུར་རོ། །</p>
<p>དེ་རྣམས་བསྡམ་པའི་ཕྱིར་བསྒྲུབ་ཅིང་བསྲུང་བར་མིག་གི་དབང་པོས་མིག་གི་དབང་པོ་སྡོམ་པར་བྱེད་དོ། །</p>
<p>དེ་བཞིན་དུ་རྣ་བས་སྒྲ་དང་སྣས་དྲི་དང་། ལྕེས་རོ་དང་། ལུས་ཀྱིས་རེག་བྱ་དང་། ཡིད་ཀྱིས་ཆོས་རྣམས་ཤེས་ནས་མཚན་མར་མི་འཛིན། མངོན་རྟགས་སུ་མི་འཛིན་ཏོ། །</p>
<p>གཞི་གང་གི་ཕྱིར་ཞེ་ན། ཡིད་ཀྱི་དབང་པོ་སྡོམ་པས་མ་བསྡམས་པར་གནས་པ་ནི་འཇིག་རྟེན་ལ་བརྣབ་སེམས་དང་། ཡིད་མི་བདེ་བ་དག་འབྱུང་བས་སྡིག་པ་མི་དགེ་བའི་ཆོས་རྣམས་སེམས་ཀྱི་རྗེས་སུ་འབྲང་བར་འགྱུར་རོ། །</p>
<p>དེ་རྣམས་བསྡམ་པའི་ཕྱིར་ཡིད་ཀྱི་དབང་པོས་ཡིད་ཀྱི་དབང་པོ་སྡོམ་པར་བྱེད་དོ། །</p>
<p>དེ་འཕགས་པའི་ཚུལ་ཁྲིམས་ཀྱི་ཕུང་པོ་དེ་དང་། དབང་པོ་རྣམས་ཀྱི་སྒོ་བསྡམས་པ་དེ་དང་ལྡན་པས་ནང་གི་བདེ་བ་ཁ་ན་མ་ཐོ་བ་མེད་པ་ཉམས་སུ་མྱོང་ཞིང་། དེ་འགྲོ་བ་དང་ལྡོག་པ་ལ་ཤེས་བཞིན་དུ་གནས་པ་ཡིན། ལྟ་བ་དང་། རྣམ་པར་ལྟ་བ་དང་། བསྐུམ་པ་དང་། བརྐྱང་བ་དང་། སྣམ་སྦྱར་དང་། ཆོས་གོས་དང་། ལྷུང་བཟེད་ཐོགས་པ་དང་། འགྲོ་བ་དང་། འགྲེང་བ་དང་། འདུག་པ་དང་། ཉལ་བ་དང་། མི་ཉལ་བ་དང་། སྨྲ་བ་དང་། མི་སྨྲ་བ་དང་། གཉིད་ཀྱིས་དུབ་པ་བསལ་བ་ལ་ཤེས་བཞིན་དུ་གནས་པ་ཡིན་ནོ། །</p>
<p>དེ་འཕགས་པའི་ཚུལ་ཁྲིམས་ཀྱི་ཕུང་པོ་དེ་དང་། དབང་པོ་རྣམས་ཀྱི་སྒོ་བསྡམས་པ་དེ་དང་། དྲན་པ་དང་ཤེས་བཞིན་མཆོག་དེ་དང་ལྡན་པས་ནང་གི་བདེ་བ་ཁ་ན་མ་ཐོ་བ་མེད་པ་ཉམས་སུ་མྱོང་ཞིང་དེ་གནས་མལ་དབེན་པ་དགོན་པ་དང་། ཤིང་དྲུང་དང་། ཁང་སྟོང་དག་ཏུ་གནས་པ་ཡིན་ཏེ། དེ་དགོན་པར་སོན་ཀྱང་རུང་། ཤིང་དྲུང་དུ་སོན་ཀྱང་རུང་། ཁང་སྟོང་དུ་སོན་ཀྱང་རུང་འདུག་སྟེ། སྐྱིལ་མོ་ཀྲུང་བཅས་ནས་ལུས་དྲང་པོར་བསྲང་སྟེ་དྲན་པ་མངོན་དུ་ཕྱོགས་པར་བཞག་ནས་དེ་འཇིག་རྟེན་ལ་བརྣབ་སེམས་སྤངས་ཏེ། བརྣབ་སེམས་དང་བྲལ་བའི་སེམས་ཀྱིས་ལན་མང་དུ་གནས་ཤིང་བརྣབ་སེམས་ལས་སེམས་ཡོངས་སུ་སྦྱོང་བ་ཡིན་ནོ། །</p>
<p>འཇིག་རྟེན་ལ་གནོད་སེམས་དང་། རྨུགས་པ་དང་། གཉིད་དང་། རྒོད་པ་དང་། འགྱོད་པ་དང་། ཐེ་ཚོམ་སྤངས་ཏེ། ཡིད་གཉིས་ལས་རྒལ་བ་ཡིན། ཐེ་ཚོམ་ལས་རྒལ་བ་ཡིན། དགེ་བའི་ཆོས་རྣམས་ལ་ངེས་པ་ཐོབ་པ་ཡིན། ཐེ་ཚོམ་ལས་སེམས་ཡོངས་སུ་སྦྱོང་བ་ཡིན་ནོ། །</p>
<p>མ་སྡུག་དཔེར་ན་མི་ཞིག་གིས་སྐྱིན་པོ་ཞིག་བླངས་ནས་ལས་ཀྱི་མཐའ་རྣམས་ལ་བརྩོན་པར་བྱས་ཏེ། དེའི་ལས་ཀྱི་མཐའ་དེ་རྣམས་གྲུབ་ནས་དེས་དེ་ལས་བུ་ལོན་དེ་ཡང་ཁྱེར་ལ། དེ་ལ་ཆུང་མ་གསོ་བ་ཆོག་ཙམ་ཞིག་ཀྱང་ཡོད་ནས་དེ་འདི་སྙམ་དུ་སེམས་ཏེ། བདག་གིས་སྐྱིན་པོ་བླངས་ནས་ལས་ཀྱི་མཐའ་རྣམས་ལ་བརྩོན་པར་བྱས་ཏེ། བདག་གི་ལས་ཀྱི་མཐའ་དེ་རྣམས་གྲུབ་ནས་བདག་གིས་དེ་ལས་བུ་ལོན་ཡང་གཞལ། བདག་ལ་ཆུང་མ་གསོ་བ་ཆོག་ཙམ་ཞིག་ཀྱང་ཡོད་དོ་སྙམ་སྟེ། དེ་གཞི་དེ་ལས་བདེ་བར་གྱུར། ཡིད་བདེ་བར་གྱུར་པ་དང་། མ་སྡུག་དཔེར་ན་མི་ནད་པ་ནད་ཚབས་ཆེ་བ་སྡུག་བསྔལ་བ་ཞིག་ཡོད་ལ། དེ་ཟས་ཟོས་པ་ནི་ལུས་ལ་འཇུར་མི་བཏུབ། སྐོམ་འཐུངས་པ་ནི་ཁོང་དུ་གནོད་པར་གྱུར་པ་ལས་དེ་དུས་གཞན་ཞིག་ན་ནད་མེད་ཅིང་སྟོབས་དང་ལྡན་ལ་བདེ་བར་གྱུར་ཏེ། དེས་ཁ་ཟས་ཟོས་པ་འཇུར་བཏུབ། སྐོམ་འཐུངས་པ་ནི་ཁོང་དུ་གནོད་པར་མ་གྱུར་ནས་དེ་འདི་སྙམ་དུ་སེམས་ཏེ། འདི་ལྟར་བདག་སྔོན་ན་བ་ནད་ཚབས་ཆེ་བ་སྡུག་བསྔལ་བར་གྱུར་པ་ན་བདག་གིས་ཁ་ཟས་ཟོས་པ་ནི་ལུས་ལ་འཇུར་མི་བཏུབ། སྐོམ་འཐུངས་པ་ནི་ཁོང་དུ་གནོད་པར་གྱུར་པ་ལས། ད་ནི་འདི་ལྟར་བདག་ནད་མེད་ཅིང་སྟོབས་དང་ལྡན་པས་བདེ་བར་གྱུར་ཏེ། བདག་གིས་ཟས་ཟོས་པ་ནི་ལུས་ལ་འཇུར་བཏུབ། སྐོམ་འཐུངས་པ་ནི་ཁོང་དུ་གནོད་པར་མ་གྱུར་ཏོ་སྙམ་སྟེ། དེ་གཞི་དེ་ལས་བདེ་བ་དང་། ཡིད་བདེ་བར་གྱུར་པ་དང་། མ་སྡུག་དཔེར་ན་མི་ཞིག་བྲན་དུ་གྱུར་ཏེ། མངག་གཞུག་པ་དང་། གོ་རེ་ལོང་བ་དང་། ལྟོ་གོལ་དང་། རང་དབང་མེད་པར་གྱུར་པ་ལས། དེ་དུས་གཞན་ཞིག་ན་བྲན་མི་བྱེད་པར་གྱུར་ཏེ། མངག་གཞུག་པ་མི་བྱེད། གོ་རེ་ལོང་མི་བྱེད། ལྟོ་གོལ་མི་བྱེད་དེ། རང་དབང་ཡོད་ནས། དེ་འདི་སྙམ་དུ་སེམས་ཏེ། འདི་ལྟར་བདག་སྔོན་བྲན་དུ་གྱུར་པ་ན་མངག་གཞུག་པ་དང་། གོ་རེ་ལོང་བ་དང་། ལྟོ་གོལ་དང་། རང་དབང་མེད་པ་ལས་ད་ནི་བྲན་མི་བྱེད་པས་མངག་གཞུག་པ་མི་བྱེད། གོ་རེ་ལོང་མི་བྱེད། ལྟོ་གོལ་མི་བྱེད་དེ། རང་དབང་ཡོད་དོ་སྙམ་ནས། དེ་གཞི་དེ་ལས་བདེ་བར་གྱུར། ཡིད་བདེ་བར་གྱུར་པ་དང་། མ་སྡུག་དཔེར་ན་མི་ཞིག་བཙོན་དུ་བཟུང་སྟེ། ལག་པ་ཕྱིན་ཀ་ལོག་ཏུ་དམ་དུ་བཅིངས་པར་གྱུར་པ་ལས། དེ་དེ་ལས་ནོར་གཞལ་བ་མེད་པར་བདེ་བར་ལེགས་པར་ཐར་ནས། དེ་འདི་སྙམ་དུ་སེམས་ཏེ། འདི་ལྟར་བདག་སྔོན་བཙོན་དུ་བཟུང་སྟེ། ལག་པ་ཕྱིན་ཀ་ལོག་ཏུ་དམ་དུ་བཅིངས་པར་གྱུར་པ་ལས། ད་ནི་དེ་ལས་བདག་ནོར་གཞལ་བ་མེད་པར་བདེ་བར་ལེགས་པར་ཐར་ཏོ་སྙམ་སྟེ། དེ་གཞི་དེ་ལས་ཡིད་བདེ་བར་གྱུར་པ་དང་། མ་སྡུག་དཔེར་ན་མི་ཞིག་འཇིགས་པ་ལས་བདེ་བ་དང་། ལོ་ཉེས་པ་ལས་ལོ་ལེགས་པར་གྱུར་ནས། དེ་འདི་སྙམ་དུ་སེམས་ཏེ། འདི་ལྟར་བདག་འཇིགས་པ་ལས་བདེ་བ་དང་། ལོ་ཉེས་པ་ལས་ལོ་ལེགས་པར་གྱུར་ཏོ་སྙམ་སྟེ། དེ་གཞི་དེ་ལས་བདེ་བར་གྱུར། དགའ་བར་གྱུར་པ་དེ་བཞིན་དུ་དེས་བདག་ཉིད་ཀྱི་སྒྲིབ་པ་ལྔ་པོ་སྐྱིན་པོ་ཇི་ལྟ་བ་དང་། ནད་ཇི་ལྟ་བ་དང་། བྲན་ཇི་ལྟ་བ་དང་། བཙོན་ཇི་ལྟ་བ་དང་། འཇིགས་པ་ཇི་ལྟ་བ་དེ་དག་སྤངས་པར་ཡང་དག་པར་རྗེས་སུ་མཐོང་ངོ་། །</p>
<p>དེ་སྒྲིབ་པ་ལྔ་པོ་སེམས་ཉེ་བའི་ཉོན་མོངས་པར་བྱེད་པ། ཤེས་རབ་ཉམ་ཆུང་བར་བྱེད་པ། གནོད་པའི་ཕྱོགས་དང་མཐུན་པ། མྱ་ངན་ལས་འདས་པ་དང་མི་མཐུན་པ་དག་སྤངས་ནས། འདོད་པ་དག་ལས་དབེན། སྡིག་པ་མི་དགེ་བའི་ཆོས་རྣམས་ལས་དབེན། རྟོག་པ་དང་བཅས། དཔྱོད་པ་དང་བཅས། དབེན་པ་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་དང་པོ་རྫོགས་པར་བྱས་ཏེ་གནས་སོ། །</p>
<p>དཔེར་ན་ཁྲུས་མཁན་ནམ་ཁྲུས་མཁན་གྱི་སློབ་མ་མཁས་པ་ཞིག་ཁར་ཕོར་རམ། གཞོང་བུའམ། ཉ་ཕྱིས་ཀྱི་ནང་དུ་འདག་ཆལ་གྱི་ཕྱེ་མ་ཞིབ་མོ་ཆུས་ཡང་བཏབ་ཡང་བཏབ་སྟེ་སྤངས་ན་འདག་ཆལ་གྱི་གོང་བུ་དེ་གཤེར་གཤེར་དང་ལྡན། གཤེར་གྱིས་ཞེན་ཏེ། གཤེར་གྱིས་ཕྱི་ནང་ཁྱབ་པས་འབོ་བར་མི་འགྱུར། འཛག་པར་མི་འགྱུར་བ་དེ་བཞིན་དུ། དགེ་སློང་དེའི་ལུས་དབེན་པ་ལས་སྐྱེས་པའི་དགའ་བའི་བདེ་བས་མངོན་དུ་རླན་པར་བྱེད། ཡོངས་སུ་རླན་པར་བྱེད། ཡོངས་སུ་ཚིམ་པར་བྱེད། ཡོངས་སུ་ཁྱབ་པར་བྱེད་དེ། དེའི་ལུས་ཐམས་ཅད་ལ་འདི་ལྟ་སྟེ། དབེན་པ་ལས་སྐྱེས་པའི་དགའ་བ་དང་བདེ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །</p>
<p>རྟོག་པ་དང་དཔྱོད་པ་དང་བྲལ་ཞིང་ནང་ཡོངས་སུ་དང་སྟེ། སེམས་ཀྱི་རྒྱུད་གཅིག་ཏུ་གྱུར་པས་རྟོག་པ་མེད་པ། དཔྱོད་པ་མེད་པ། ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་གཉིས་པ་རྫོགས་པར་བྱས་ཏེ་གནས་སོ། །</p>
<p>དེ་འདི་སྙམ་དུ་ལུས་འདི་ལ་ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བས་མངོན་དུ་རླན་པར་བྱེད། ཡོངས་སུ་རླན་པར་བྱེད། ཡོངས་སུ་ཚིམ་པར་བྱེད། ཡོངས་སུ་ཁྱབ་པར་བྱེད་དེ། དེའི་ལུས་ཐམས་ཅད་ལ་འདི་ལྟ་སྟེ། ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །</p>
<p>དཔེར་ན་རིའི་རྩེ་ན་བཀོད་མའི་མཚོ་བྲན་ཞིག་ཡོད་པར་གྱུར་ལ། དེར་ནི་ཤར་ཕྱོགས་ནས་ཀྱང་ཆུ་མི་འབབ་པར་གྱུར་ལ། ལྷོ་ཕྱོགས་ནས་མ་ཡིན། ནུབ་ཕྱོགས་ནས་མ་ཡིན། བྱང་ཕྱོགས་ནས་ཀྱང་ཆུ་མི་འབབ་ལ། དེར་ལྷས་ཀྱང་དུས་དུས་སུ་ཆར་གྱི་རྒྱུན་མི་འབེབས་ཏེ། གཞན་དུ་ན་བཀོད་མའི་མཚོ་བྲན་དེ་ཉིད་ནས་བཀོད་མའི་ཆུའམ། བཀོད་མའི་ཆུ་ཆེན་པོ་ལུད་ནས་བཀོད་མའི་མཚོ་བྲན་དེ་ཐམས་ཅད་ཆུ་བསིལ་བས་གང་བར་བྱེད། ཡོངས་སུ་གང་བར་བྱེད། ཤིན་ཏུ་གང་བར་བྱེད། ཡོངས་སུ་ཁྱབ་པར་བྱེད་དེ། བཀོད་མའི་མཚོ་བྲན་དེ་ཐམས་ཅད་འདི་ལྟ་སྟེ། ཆུ་བསིལ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །</p>
<p>དེ་བཞིན་དུ་ལུས་ལ་ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བས་མངོན་དུ་རླན་པར་བྱེད། ཡོངས་སུ་རླན་པར་བྱེད། ཡོངས་སུ་ཚིམ་པར་བྱེད། ཡོངས་སུ་ཁྱབ་པར་བྱེད་དེ། དེའི་ལུས་ཐམས་ཅད་ལ་འདི་ལྟ་སྟེ། ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །</p>
<p>དེ་དགའ་བའི་འདོད་ཆགས་དང་བྲལ་བས་བཏང་སྙོམས་ལ་གནས་ཤིང་དྲན་པ་དང་ཤེས་བཞིན་ཅན་ཡིན་ཏེ། བདེ་བ་ལུས་ཀྱིས་མྱོང་ལ་འཕགས་པ་རྣམས་ཀྱིས་གང་དེ་དྲན་པ་དང་ལྡན་པ་བདེ་བ་ལ་གནས་པ། བཏང་སྙོམས་པའོ་ཞེས་བརྗོད་པ་སྟེ། དགའ་བ་མེད་པའི་བསམ་གཏན་གསུམ་པ་རྫོགས་པར་བྱས་ཏེ་གནས་སོ། །</p>
<p>དེ་འདི་ལྟར་ལུས་འདི་ལ་དགའ་བ་མེད་པའི་བདེ་བས་མངོན་དུ་རླན་པར་བྱེད། ཡོངས་སུ་རླན་པར་བྱེད། ཡོངས་སུ་ཚིམ་པར་བྱེད། ཡོངས་སུ་ཁྱབ་པར་བྱེད་དེ། དེའི་ལུས་ཐམས་ཅད་ལ་འདི་ལྟ་སྟེ། དགའ་བ་མེད་པའི་བདེ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །</p>
<p>འདི་ལྟ་སྟེ་དཔེར་ན་ཨུཏྤ་ལའམ། པད་མའམ། ཀུ་མུ་དའམ། པད་མ་དཀར་པོ་ཆུ་ལས་སྐྱེས་ཤིང་ཆུ་ནས་ཆེན་པོར་གྱུར་པ་རྩེས་བཏགས་ཤིང་འདུག་པ་དེ་དག་གི་རྩ་བ་ནས་རྩེ་མོའི་བར་གྱི་གསབ་གསེབ་ནི་འདི་ལྟ་སྟེ། ཆུ་བསིལ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །</p>
<p>དེ་བཞིན་དུ་ལུས་ལ་དགའ་བ་མེད་པའི་བདེ་བས་མངོན་དུ་རླན་པར་བྱེད། ཡོངས་སུ་རླན་པར་བྱེད། ཡོངས་སུ་ཚིམ་པར་བྱེད། ཡོངས་སུ་ཁྱབ་པར་བྱེད་དེ། དེའི་ལུས་ཐམས་ཅད་ལ་འདི་ལྟ་སྟེ། དགའ་བ་མེད་པའི་བདེ་བས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །</p>
<p>དེ་བདེ་བ་ཡང་སྤངས་ཏེ་སྔ་ནས་སྡུག་བསྔལ་ཡང་སྤངས་ཤིང་ཡིད་བདེ་བ་དང་། ཡིད་མི་བདེ་བ་ཡང་ནུབ་པས་བདེ་བ་ཡང་མ་ཡིན། སྡུག་བསྔལ་ཡང་མ་ཡིན་པ་བཏང་སྙོམས་དང་དྲན་པས་ཡོངས་སུ་དག་པ་བསམ་གཏན་བཞི་པ་རྫོགས་པར་བྱས་ཏེ་གནས་སོ། །</p>
<p>དེ་འདི་ལྟར་ལུས་འདི་ལ་ཡོངས་སུ་དག་པ་དང་རྣམ་པར་བྱང་བའི་སེམས་ཀྱིས་མོས་ཏེ་ཁྱབ་པར་བྱས་ནས་རྫོགས་པར་བྱས་ཏེ་གནས་སོ། །</p>
<p>དཔེར་ན་ཁྱིམ་བདག་གམ་ཁྱིམ་བདག་གི་བུས་རས་ཁྲུ་བརྒྱད་པའམ། དགུ་པས་དེ་མགོ་དང་། ལག་པ་དང་། རྐང་པ་གཡོགས་ན། དེའི་མགོ་བོ་དང་། ལག་པ་ནས་རྐང་པའི་བར་ལུས་ཐམས་ཅད་འདི་ལྟ་སྟེ། རས་གཙང་མ་ཡོངས་སུ་དག་པས་མ་ཡོག་པའམ། ཡོག་པར་མ་གྱུར་པ་ཅུང་ཟད་ཀྱང་མེད་དོ། །</p>
<p>དེ་བཞིན་དུ་དེ་འདི་ལྟར་ལུས་འདི་ལ་ཡོངས་སུ་དག་པ་དང་རྣམ་པར་བྱང་བའི་སེམས་ཀྱིས་མོས་ཏེ། ཁྱབ་པར་བྱས་ནས་རྫོགས་པར་བྱས་ཏེ་གནས་པ་དེའི་ལུས་ཐམས་ཅད་ལ་འདི་ལྟ་སྟེ། ཡོངས་སུ་དག་པ་དང་རྣམ་པར་བྱང་བའི་སེམས་ཀྱིས་མ་ཁྱབ་པའམ། ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །</p>
<p>མ་སྡུག་གང་གི་ཚེ་ཁོ་ན་འཕགས་པའི་ཉན་ཐོས་ཀྱིས་བདེ་བ་ཡང་སྤངས་ཏེ། སྔ་ནས་སྡུག་བསྔལ་ཡང་སྤངས་ཤིང་ཡིད་བདེ་བ་དང་ཡིད་མི་བདེ་བ་ཡང་ནུབ་པས་བདེ་བ་ཡང་མ་ཡིན། སྡུག་བསྔལ་ཡང་མ་ཡིན་པ་བཏང་སྙོམས་དང་དྲན་པས་ཡོངས་སུ་དག་པ་བསམ་གཏན་བཞི་པ་རྫོགས་པར་བྱས་ཏེ་གནས་པ་དེ་ཁོ་ནའི་ཚེ་དེའི་སེམས་རྒོད་པ་མ་ཡིན། ཞུམ་པ་མ་ཡིན་ནོ། །</p>
<p>རྒོད་པ་མེད་ཅིང་ཞུམ་པ་མེད་པས་མི་གཡོ་བར་གནས་པ་ཐོབ་བོ། །</p>
<p>དཔེར་ན་ཁང་པ་རྩེག་མ་འམ། ཁང་པ་རྩེག་མའི་ཁྱམས་སུ་འབྲུ་མར་གྱི་མེ་མར་བུས་པ་དེའི་མེ་ལྕེ་དེ་རླུང་ནས། བྱ་དང་མི་དང་མི་མ་ཡིན་པའི་བར་གྱིས་མ་བསྐྱོད་ཅིང་མ་བསྒུལ་བ་དེའི་ཚེ་རྒོད་པ་མ་ཡིན། ཞུམ་པ་མ་ཡིན་ནོ། །</p>
<p>རྒོད་པ་མེད་ཅིང་ཞུམ་པ་མེད་པར་གནས་པས་མི་གཡོ་བར་འབར་བ་དེ་བཞིན་དུ། མ་སྡུག་གང་གི་ཚེ་འཕགས་པའི་ཉན་ཐོས་ཀྱིས་བདེ་བ་ཡང་སྤངས་ཏེ། སྔ་ནས་སྡུག་བསྔལ་ཡང་སྤངས་ཤིང་ཡིད་བདེ་བ་དང་ཡིད་མི་བདེ་བ་ཡང་ནུབ་པས་བདེ་བ་ཡང་མ་ཡིན་སྡུག་བསྔལ་བ་ཡང་མ་ཡིན་པ་བཏང་སྙོམས་དང་དྲན་པས་ཡོངས་སུ་དག་པ་བསམ་གཏན་བཞི་པ་རྫོགས་པར་བྱས་ཏེ་གནས་པ་དེའི་ཚེ་དེའི་སེམས་རྒོད་པ་མ་ཡིན་ཞུམ་པ་མ་ཡིན་ནོ། །</p>
<p>རྒོད་པ་མེད་ཅིང་ཞུམ་པ་མེད་པས་མི་གཡོ་བར་གནས་པ་ཐོབ་ནས་དེ་འདི་སྙམ་དུ་སེམས་ཏེ། བདག་གི་ལུས་ཀྱི་གཟུགས་འདི་ནི་རགས་པ་འབྱུང་བ་ཆེན་པོ་བཞིའི་རྒྱུ་ལས་བྱུང་བ་ཡིན་ཏེ། འདི་ལ་བདག་གི་རྣམ་པར་ཤེས་པ་རྟེན་ཅིང་འདི་ལ་གནས་ཏེ། འདི་ལ་ཁྱབ་པར་གནས་ཀྱིས་མ་ལ་བདག་གིས་ལུས་འདི་ལས་ཡིད་བསྐྱོད་དེ། །</p>
<p>ལུས་གཞན་ཡིད་ལས་བྱུང་བའི་གཟུགས་དབང་པོ་མ་ཚང་བ་དང་། དམན་པ་མ་ཡིན་པ་ཞིག་མངོན་པར་སྤྲུལ་ལོ་སྙམ་ནས། དེ་ལུས་དེ་ལས་ཡིད་བསྐྱོད་དེ་ལུས་གཞན་ཡིད་ལས་བྱུང་བའི་གཟུགས་དབང་པོ་མ་ཚང་བ་དང་དམན་པ་མ་ཡིན་པ་མངོན་པར་སྤྲུལ་པར་བྱེད་དོ། །</p>
<p>མ་སྡུག་དཔེར་ན་ནོར་བུ་བཻ་ཌཱུརྱ་བཟང་པོ་རིགས་དང་ལྡན་པ་གསལ་བ། དང་བ་དྲི་མ་མེད་པ་ཚོན་སྐུད་སྣ་ལྔ་པ་འདི་ལྟ་སྟེ། སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། ལེ་བརྒན་ལ་བརྒྱུས་པ་དེ་སྐྱེས་བུ་མིག་དང་ལྡན་པས་མཐོང་ན་འདི་ནི་སྐུད་པ་ཡིན་ནོ། །</p>
<p>འདི་ནི་ནོར་བུ་ཡིན་ནོ། །</p>
<p>འདི་ནི་སྐུད་པས་ནོར་བུ་བརྒྱུས་པ་ཡིན་ནོ་ཞེས་ཤེས་པ་དེ་བཞིན་དུ་དེ་ལུས་དེ་ལས་ཡིད་བསྐྱོད་ནས་ལུས་གཞན་ཡིད་ལས་བྱུང་བའི་གཟུགས་དབང་པོ་མ་ཚང་བ་དང་། དམན་པ་མ་ཡིན་པ་མངོན་པར་སྤྲུལ་པར་བྱེད་དོ། །</p>
<p>མ་སྡུག་དཔེར་ན་མི་ཞིག་གིས་རྩྭ་མུན་ཛ་ལས་ཐུར་མ་ཕྱུང་བ་དེ་སྐྱེས་བུ་མིག་དང་ལྡན་པས་མཐོང་ན་འདི་ནི་མུན་ཛ་ཡིན་ནོ། །</p>
<p>འདི་ནི་ཐུར་མ་ཡིན་ཏེ། མུན་ཛ་ལས་ཐུར་མ་ཕྱུང་བ་ཡིན་ནོ། །</p>
<p>ཞེས་ཤེས་པ་དེ་བཞིན་དུ་དེ་ལུས་དེ་ལས་ཡིད་བསྐྱོད་ནས་ལུས་གཞན་ཡིད་ལས་བྱུང་བའི་གཟུགས་དབང་པོ་མ་ཚང་བ་དང་། དམན་པ་མ་ཡིན་པ་མངོན་པར་སྤྲུལ་པར་བྱེད་དོ། །</p>
<p>མ་སྡུག་དཔེར་ན་མི་ཞིག་གིས་ཟ་མ་ཏོག་ནས་སྦྲུལ་ཕྱུང་བ་ན་དེ་སྐྱེས་བུ་མིག་དང་ལྡན་པས་མཐོང་ན་འདི་ནི་ཟ་མ་ཏོག་ཡིན་ནོ། །</p>
<p>འདི་ནི་སྦྲུལ་ཡིན་ཏེ། ཟ་མ་ཏོག་ནས་སྦྲུལ་ཕྱུང་བ་ཡིན་ནོ་ཞེས་ཤེས་པ་དེ་བཞིན་དུ་དེ་ལུས་དེ་ལས་ཡིད་བསྐྱོད་ནས་ལུས་གཞན་ཡིད་ལས་བྱུང་བའི་གཟུགས་དབང་པོ་མ་ཚང་བ་དང་། དམན་པ་མ་ཡིན་པ་མངོན་པར་སྤྲུལ་པར་བྱེད་དོ། །</p>
<p>མ་སྡུག་དཔེར་ན་མི་ཞིག་གིས་རལ་གྲི་ཤུབས་ནས་ཕྱུང་བ་ན་དེ་སྐྱེས་བུ་མིག་དང་ལྡན་པས་མཐོང་ན་འདི་ནི་ཤུབས་ཡིན་ནོ། །</p>
<p>འདི་ནི་རལ་གྲི་ཡིན་ཏེ། རལ་གྲི་ཤུབས་ནས་ཕྱུང་བ་ཡིན་ནོ་ཞེས་ཤེས་པ་དེ་བཞིན་དུ་དེ་ལུས་དེ་ལས་ཡིད་བསྐྱོད་ནས་ལུས་གཞན་ཡིད་ལས་བྱུང་བའི་གཟུགས་དབང་པོ་མ་ཚང་བ་དང་། དམན་པ་མ་ཡིན་པ་མངོན་པར་སྤྲུལ་པར་བྱེད་དོ། །</p>
<p>དེ་དེ་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། རྫུ་འཕྲུལ་གྱི་ཡུལ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་པར་གཏོད་པར་བྱེད་དེ། དེ་རྫུ་འཕྲུལ་གྱི་ཡུལ་རྣམ་པ་དུ་མ་ཉམས་སུ་མྱོང་བར་བྱེད་དེ། འདི་ལྟ་སྟེ་གཅིག་ཏུ་གྱུར་ནས་མང་པོར་གྱུར་པ་དང་། མང་པོར་གྱུར་ནས་གཅིག་ཏུ་གྱུར་པ་དང་། སྣང་བར་གྱུར་ཅིང་མི་སྣང་བར་གྱུར་པའི་ཡེ་ཤེས་མཐོང་བ་ཉམས་སུ་མྱོང་བར་བྱེད་ཅིང་རྩིག་པ་ལ་ཡང་ཐད་ཀར་འགྲོ། རི་ལ་ཡང་ཐད་ཀར་འགྲོ། ར་བ་ལ་ཡང་ཐད་ཀར་འགྲོའོ། །</p>
<p>ལུས་ཀྱིས་ཐོགས་པ་མེད་པར་འགྲོ་བ་ནི་དཔེར་ན་ས་དང་ནམ་མཁའ་ལ་བྱ་བ་བཞིན་ནོ། །</p>
<p>ས་ལ་ཡང་སྟེང་དུ་འགྲོ་བ་དང་། བྱིའུ་ཟུལ་བྱེད་དེ། དཔེར་ན་ཆུ་ལ་བྱ་བ་བཞིན་ནོ། །</p>
<p>ཆུ་ལ་ཡང་རྒྱུན་ཕྱོགས་ལས་བཟློག་པར་འགྲོ་སྟེ། དཔེར་ན་ས་ལ་བྱ་བ་བཞིན་ནོ། །</p>
<p>ནམ་མཁའ་ལ་ཡང་སྐྱིལ་མོ་ཀྲུང་གིས་འགྲོ་སྟེ། དཔེར་ན་འདབ་ཆགས་བྱ་བཞིན་ནོ། །</p>
<p>ཉི་མ་དང་ཟླ་བ་འདི་ལྟར་རྫུ་འཕྲུལ་ཆེ་ཞིང་འདི་ལྟར་མཐུ་ཆེ་བ་འདི་གཉིས་ལ་ལག་པས་འཛིན་ཅིང་ཉུག་པར་བྱེད་དོ། །</p>
<p>ཚངས་པའི་འཇིག་རྟེན་གྱི་བར་དུ་ལུས་ཀྱིས་དབང་སྒྱུར་རོ། །</p>
<p>དཔེར་ན་གསེར་མགར་རམ་གསེར་མགར་གྱི་སློབ་མ་མཁས་པ་ཞིག་གིས་གསེར་ཤིན་ཏུ་ལས་སུ་རུང་བར་བྱས་པར་རིག་ནས་རྡུངས་སུ་བྱ་བའི་རྣམ་པ་ཕོར་བུའམ། མགུལ་རྒྱན་ནམ། ལག་རྒྱན་ནམ། རྐང་རྒྱན་ནམ། སོར་གདུབ་རྒྱའམ། གསེར་གྱི་ཕྲེང་བ་གང་དང་གང་བྱེད་འདོད་པ་དེ་མྱུར་བ་མྱུར་བར་བྱེད་པ་དེ་བཞིན་དུ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། རྫུ་འཕྲུལ་གྱི་ཡུལ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་དུ་གཏོད་པར་བྱེད་དེ། འདི་ལྟ་སྟེ་གཅིག་ཏུ་གྱུར་ནས་མང་པོར་གྱུར་པ་དང་ཞེས་བྱ་བ་ནས་ཚངས་པའི་འཇིག་རྟེན་གྱི་བར་དུ་ལུས་ཀྱིས་དབང་སྒྱུར་རོ་ཞེས་བྱ་བའི་བར་གོང་མ་བཞིན་དུའོ། །</p>
<p>དཔེར་ན་རྫ་མཁན་ནམ་རྫ་མཁན་གྱི་སློབ་མ་མཁས་པ་ཞིག་གིས་འཇིམ་པའི་གོང་བུ་ཤིན་ཏུ་ལས་སུ་རུང་བར་བྱས་པར་རིག་ནས་སྣོད་སྤྱད་ཀྱི་རྣམ་གྲངས་གང་དང་གང་བསྒྲུབ་པར་འདོད་པ་དེ་དང་དེ་ཁོ་ན་མྱུར་བ་མྱུར་བར་སྒྲུབ་པ་དེ་བཞིན་དུ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ་ཞེས་བྱ་བ་ནས་ཚངས་པའི་འཇིག་རྟེན་གྱི་བར་དུ་ལུས་ཀྱིས་དབང་སྒྱུར་རོ་ཞེས་བྱ་བའི་བར་གོང་མ་བཞིན་དུའོ། །</p>
<p>དཔེར་ན་བ་སོ་མཁན་ནམ་བ་སོ་མཁན་གྱི་སློབ་མ་མཁས་པ་ཞིག་གིས་བ་སོ་ཤིན་ཏུ་ལས་སུ་རུང་བར་བྱས་པར་རིག་ནས་གཟུགས་ཀྱི་རྣམ་གྲངས་གང་དང་གང་བསྒྲུབ་པར་འདོད་པ་དེ་དང་དེ་ཁོ་ན་མྱུར་བ་མྱུར་བར་སྒྲུབ་པ་དེ་བཞིན་དུ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ་ཞེས་བྱ་བ་ནས་ཚངས་པའི་འཇིག་རྟེན་གྱི་བར་དུ་ལུས་ཀྱིས་དབང་སྒྱུར་རོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། ལྷའི་རྣ་བ་ཤེས་པའི་མངོན་པར་ཤེས་པ་མངོན་སུམ་དུ་བྱ་བ་ལ་སེམས་མངོན་དུ་གཏོད་པར་བྱེད་དེ། དེ་ལྷའི་རྣ་བ་རྣམ་པར་དག་པ་མིའི་ལས་འདས་པས་མི་རྣམས་ཀྱིའམ། མི་མ་ཡིན་པ་རྣམས་ཀྱིའམ། གང་དག་རིང་པོའམ། གང་དག་ཉེ་བའི་སྒྲ་གཉི་ག་ཐོས་པར་བྱེད་དོ། །</p>
<p>དཔེར་ན་མི་དུང་འབུད་པ་ཞིག་རི་བྲག་ཆེན་པོའི་ཁར་འཛེགས་ནས་མཚན་མོ་ནམ་ཕྱེད་ཀྱི་དུས་སུ་དུང་བུས་ན་དེའི་སྒྲ་དེས་སའི་ཕྱོགས་ཐོགས་པ་མེད་པར་ཁྱབ་པར་འགྱུར་བ་དེ་བཞིན་དུ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། ལྷའི་རྣ་བ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་དུ་གཏོད་པར་བྱེད་དེ། དེ་ལྷའི་རྣ་བ་རྣམ་པར་དག་པ་མིའི་ལས་འདས་པས་མི་རྣམས་ཀྱིའམ། མི་མ་ཡིན་པ་རྣམས་ཀྱིའམ། གང་དག་རིང་པོའམ། གང་དག་ཉེ་བའི་སྒྲ་གཉི་ག་ཐོས་པར་བྱེད་དོ། །</p>
<p>དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། སེམས་ཀྱི་རྣམ་གྲངས་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་པར་གཏོད་པར་བྱེད་དེ། དེས་སེམས་ཅན་གཞན་རྣམས་ཀྱི་དང་། གང་ཟག་གཞན་རྣམས་ཀྱི་རྣམ་པར་རྟོག་པ་དང་རྣམ་པར་དཔྱོད་པའི་ཡིད་ཡིད་ཀྱིས་ཇི་ལྟ་བ་བཞིན་རབ་ཏུ་ཤེས་ཏེ། འདོད་ཆགས་དང་བཅས་པའི་སེམས་ལ་འདོད་ཆགས་དང་བཅས་པའི་སེམས་ཡིན་ནོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །</p>
<p>འདོད་ཆགས་དང་བྲལ་བའི་སེམས་ལ་འདོད་ཆགས་དང་བྲལ་བའི་སེམས་ཡིན་ནོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །</p>
<p>ཞེ་སྡང་དང་བཅས་པ་དང་། ཞེ་སྡང་དང་བྲལ་བ་དང་། གཏི་མུག་དང་བཅས་པ་དང་། གཏི་མུག་དང་བྲལ་བ་དང་། བསྡུས་པ་དང་། རྣམ་པར་གཡེངས་པ་དང་། ཞུམ་པ་དང་། རབ་ཏུ་འཛིན་པ་དང་། ཆུང་ངུ་དང་། ཆེན་པོ་དང་། རྒོད་པ་དང་། རྒོད་པ་མ་ཡིན་པ་དང་། ཉེ་བར་ཞི་བ་དང་། ཉེ་བར་ཞི་བ་མ་ཡིན་པ་དང་། མཉམ་པར་བཞག་པ་དང་། མཉམ་པར་བཞག་པ་མ་ཡིན་པ་དང་། བསྒོམས་པ་དང་། བསྒོམས་པ་མ་ཡིན་པ་དང་། སེམས་རྣམ་པར་གྲོལ་བ་དང་། སེམས་རྣམ་པར་གྲོལ་བ་མ་ཡིན་པ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །</p>
<p>དཔེར་ན་སྐྱེས་བུ་མིག་དང་ལྡན་པས་མེ་ལོང་གི་དཀྱིལ་འཁོར་ཡོངས་སུ་དག་པར་བྱས་ཏེ། རང་གི་བཞིན་གྱི་མཚན་མ་རྟོག་པར་བྱེད་པ་དེ་བཞིན་དུ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། སེམས་ཀྱི་རྣམ་གྲངས་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་དུ་གཏོད་པར་བྱེད་དེ་ཞེས་བྱ་བ་ནས། སེམས་ཤིན་ཏུ་རྣམ་པར་གྲོལ་བ་ལ་སེམས་ཤིན་ཏུ་རྣམ་པར་གྲོལ་བ་ཡིན་ནོ་ཞེས་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ་ཞེས་བྱ་བའི་བར་གོང་མ་བཞིན་ཏེ། འདི་ནི་ཞབས་ཞེས་བྱའོ། །</p>
<p>རིག་པ་གང་ཞེ་ན། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། སྔོན་གྱི་གནས་རྗེས་སུ་དྲན་པ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་དུ་གཏོད་པར་བྱེད་དེ། དེ་སྔོན་གྱི་གནས་རྣམ་པ་དུ་མ་རྗེས་སུ་དྲན་ཏེ། འདི་ལྟ་སྟེ་སྐྱེ་བ་གཅིག་དང་། གཉིས་དང་། གསུམ་དང་། བཞི་དང་། ལྔ་དང་། དྲུག་དང་། བདུན་དང་། བརྒྱད་དང་། དགུ་དང་། བཅུ་དང་། ཉི་ཤུ་དང་། སུམ་བཅུ་དང་། བཞི་བཅུ་དང་། ལྔ་བཅུ་དང་། སྐྱེ་བ་བརྒྱ་དང་། སྐྱེ་བ་སྟོང་དང་། སྐྱེ་བ་བརྒྱ་སྟོང་དང་། སྐྱེ་བ་བརྒྱ་ཕྲག་དུ་མ་དང་། སྐྱེ་བ་སྟོང་ཕྲག་དུ་མ་དང་། སྐྱེ་བ་བརྒྱ་སྟོང་ཕྲག་དུ་མ་དང་། འཇིག་པའི་བསྐལ་པ་དང་། འཆགས་པའི་བསྐལ་པ་དང་། འཇིག་པ་དང་འཆགས་པའི་བསྐལ་པ་དང་། འཆགས་པའི་བསྐལ་པ་དུ་མ་དང་། འཇིག་པའི་བསྐལ་པ་དུ་མ་དང་། འཆགས་པ་དང་འཇིག་པའི་བསྐལ་པ་དུ་མ་རྗེས་སུ་དྲན་ཏེ། གང་དུ་བདག་སེམས་ཅན་འདི་དག་གི་ནང་དུ་སྐྱེས་པ་ན་མིང་ནི་འདི་ཞེས་བྱ། རིགས་ནི་འདི་ཞེས་བྱ། རུས་ནི་འདི་ཞེས་བྱ། ཁ་ཟས་ནི་འདི་ལྟ་བུ་ཞིག་ཟ་ཟ། བདེ་བ་དང་སྡུག་བསྔལ་ནི་འདི་ལྟ་བུ་ཞིག་མྱོང་ངོ་། །</p>
<p>ཚེ་རིང་ཁྱད་ནི་འདི་ཙམ་ཞིག །ཡུན་ནི་འདི་སྲིད་ཅིག་གནས། ཚེ་ནི་འདི་ཙམ་ཞིག་ཐུབ་བོ། །</p>
<p>དེ་ནས་བདག་ཤི་འཕོས་ནས་ཆེ་གེ་མོ་ཞིག་ཏུ་སྐྱེས་སོ། །</p>
<p>དེ་ནས་ཀྱང་ཤི་འཕོས་ནས་ཡང་ག་གེ་མོ་ཞིག་ཏུ་སྐྱེས་སོ། །</p>
<p>དེ་ནས་ཀྱང་ཤི་འཕོས་ནས་འདིར་སྐྱེས་སོ་ཞེས་རྣམ་པ་དང་བཅས། ཡུལ་ཕྱོགས་དང་བཅས། གཞི་ཅི་ལས་གྱུར་པ་དང་བཅས་པར་སྔོན་གྱི་གནས་རྣམ་པ་དུ་མ་རྗེས་སུ་དྲན་ནོ། །</p>
<p>དཔེར་ན་མི་ཞིག་གྲོང་ནས་གྲོང་དུ་སོང་ལ། དེ་ནས་ཀྱང་གྲོང་གཞན་དུ་སོང་ནས་དེ་འདི་སྙམ་དུ་སེམས་ཏེ། བདག་གིས་གྲོང་ཆེ་གེ་མོ་ནས་ག་གེ་མོར་སོན་ཏོ། །</p>
<p>དེ་ནས་ཀྱང་གྲོང་ཆེ་གེ་མོར་རོ། །</p>
<p>གྲོང་དེ་ནས་ནི་གྲོང་འདིར་འོངས་སོ་སྙམ་པ་དེ་བཞིན་དུ་དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། སྔོན་གྱི་གནས་རྗེས་སུ་དྲན་པ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་དུ་གཏོད་པར་བྱེད་དེ། དེ་སྔོན་གྱི་གནས་རྣམ་པ་དུ་མ་རྗེས་སུ་དྲན་ཏེ། འདི་ལྟ་སྟེ། སྐྱེ་བ་གཅིག་དང་ཞེས་བྱ་བ་ནས་རྣམ་པ་དང་བཅས། ཡུལ་ཕྱོགས་དང་བཅས་པར་སྔོན་གྱི་གནས་རྣམ་པ་དུ་མ་རྗེས་སུ་དྲན་ནོ་ཞེས་བྱ་བའི་བར་གོང་མ་བཞིན་དུའོ།། །</p>
<p>།འདུལ་བ་གཞི། བམ་པོ་སུམ་བཅུ་རྩ་གཉིས་པ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། འཆི་འཕོ་དང་སྐྱེ་བ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་དུ་གཏོད་པར་བྱེད་དེ། དེ་ལྷའི་མིག་རྣམ་པར་དག་པ་མིའི་ལས་འདས་པས་སེམས་ཅན་རྣམས་ཀྱི་འཆི་འཕོ་རྣམས་དང་། སྐྱེ་བ་རྣམས་དང་། ཁ་དོག་བཟང་པོ་རྣམས་དང་། ཁ་དོག་ངན་པ་རྣམས་དང་། དམན་པ་རྣམས་དང་། གྱ་ནོམ་པ་རྣམས་དང་། བདེ་འགྲོ་དང་ངན་འགྲོར་འགྲོ་བ་རྣམས་ཀྱང་མཐོང་ཞིང་སེམས་ཅན་ལས་ཇི་ལྟ་བ་བཞིན་ཉེ་བར་འགྲོ་བ་རྣམས་ཡང་དག་པ་ཇི་ལྟ་བ་བཞིན་རབ་ཏུ་ཤེས་ཏེ། སེམས་ཅན་འདི་དག་ནི་ལུས་ཀྱི་ཉེས་པར་སྤྱོད་པ་དང་ལྡན། ངག་དང་ཡིད་ཀྱི་ཉེས་པར་སྤྱོད་པ་དང་ལྡན། འཕགས་པ་རྣམས་ལ་སྐུར་པ་འདེབས་པ་དང་། ལོག་པར་ལྟ་བ་དང་ལོག་པར་ལྟ་བའི་ཆོས་ཀྱི་ལས་བླངས་པའི་རྒྱུས་རྒྱུ་དེ་དང་རྐྱེན་དེས་ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བར་འགྱུར་རོ། །</p>
<p>སེམས་ཅན་འདི་དག་ནི་ལུས་ཀྱི་ལེགས་པར་སྤྱོད་པ་དང་ལྡན། ངག་དང་ཡིད་ཀྱི་ལེགས་པར་སྤྱོད་པ་དང་ལྡན་པ། འཕགས་པ་རྣམས་ལ་སྐུར་པ་མི་འདེབས་པ་དང་། ཡང་དག་པར་ལྟ་བ་དང་ཡང་དག་པར་ལྟ་བའི་ཆོས་ཀྱི་ལས་བླངས་པའི་རྒྱུས་རྒྱུ་དེ་དང་རྐྱེན་དེས་ལུས་ཞིག་ནས་བདེ་འགྲོ་མཐོ་རིས་ཀྱི་ལྷ་རྣམས་སུ་སྐྱེ་བར་འགྱུར་རོ། །</p>
<p>དཔེར་ན་སྐྱེས་བུ་མིག་དང་ལྡན་པ་ཞིག་ལམ་པོ་ཆེའི་བཞི་མདོར་འདུག་ནས་སྐྱེ་བོའི་ཚོགས་ཆེན་པོ་འོང་བ་དང་། འདུག་པ་དང་། ཉལ་བ་དང་། ཐ་དད་པར་འགྲོ་བ་རྣམས་ཀྱང་མཐོང་བ་དེ་བཞིན་དུ་ལྷའི་མིག་རྣམ་པར་དག་པ་མིའི་ལས་འདས་པས་ཞེས་བྱ་བ་ནས། ལྷ་རྣམས་སུ་སྐྱེ་བར་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ། དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ། ཟག་པ་ཟད་པ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་ལ་སེམས་མངོན་དུ་གཏོད་པར་བྱེད་དེ། དེ་འདི་ནི་སྡུག་བསྔལ་འཕགས་པའི་བདེན་པ་ཡིན་ནོ་ཞེས་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ། །</p>
<p>འདི་ནི་སྡུག་བསྔལ་ཀུན་འབྱུང་དང་། འདི་ནི་སྡུག་བསྔལ་འགོག་པ་དང་། འདི་ནི་སྡུག་བསྔལ་འགོག་པར་འགྲོ་བའི་ལམ་འཕགས་པའི་བདེན་པ་ཡིན་ནོ་ཞེས་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ། །</p>
<p>དེ་དེ་ལྟར་ཤེས་ཤིང་དེ་ལྟར་མཐོང་ནས་འདོད་པའི་ཟག་པ་ལས་སེམས་རྣམ་པར་གྲོལ་བ་དང་། སྲིད་པའི་ཟག་པ་དང་། མ་རིག་པའི་ཟག་པ་ལས་སེམས་རྣམ་པར་གྲོལ་བར་འགྱུར་རོ། །</p>
<p>རྣམ་པར་གྲོལ་ནས་བདག་གི་སྐྱེ་བ་ཟད་དོ། །</p>
<p>ཚངས་པར་སྤྱོད་པ་བསྟེན་ཏོ། །</p>
<p>བྱ་བ་བྱས་སོ། །</p>
<p>སྲིད་པ་འདི་ལས་གཞན་མི་ཤེས་སོ་ཞེས་རྣམ་པར་གྲོལ་བའི་ཡེ་ཤེས་ཉིད་མཐོང་བར་འགྱུར་རོ། །</p>
<p>དཔེར་ན་གྲོང་ངམ་གྲོང་རྡལ་དང་ཧ་ཅང་ཡང་ཐག་མི་རིང་བ་ཞིག་ན་མཚོ་བྲན་གཏིང་ཟབ་པ། ཆུ་གསལ་བ། དང་བ། རྣམ་པར་དང་བ་ཞིག་ཡོད་ལ། དེ་ལ་སྐྱེས་བུ་མིག་དང་ལྡན་པ་ཞིག་འགྲམ་དུ་འདུག་ནས་གསེག་མའམ། གྱོ་མོའམ། ཉའམ། རུ་སྦལ་ལམ། ཉ་ཕྱིས་སམ། དུང་རྣམས་མཐོང་བ་དེ་བཞིན་དུ། དེ་འདི་ལྟར་མཉམ་པར་བཞག་པའི་སེམས་ཡོངས་སུ་དག་པ། རྣམ་པར་བྱང་བ། ཉོན་མོངས་པ་མེད་པ། ཉེ་བའི་ཉོན་མོངས་པ་དང་བྲལ་བ་དྲང་པོར་གྱུར་པ། ལས་སུ་རུང་བ་ལ་གནས་པ། མི་གཡོ་བ་ཐོབ་པ་ཞེས་བྱ་བ་ནས། འདི་ལས་སྲིད་པ་གཞན་མི་ཤེས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>འདི་ནི་རིག་པ་ཞེས་བྱ་སྟེ། གོང་མའི་ཞབས་དང་འདི་གཉིས་གཅིག་ཏུ་བསྡོམས་པ་ལ་རིག་པ་དང་ཞབས་ཞེས་བྱའོ། །</p>
<p>བྲམ་ཟེའི་ཁྱེའུ་བླ་ན་མེད་པའི་རིག་པ་དང་ཞབས་སུ་ལྡན་པ་དེ་མངོན་སུམ་དུ་མ་བྱས་པ་མངོན་སུམ་དུ་བྱ་བ་ལ་ཐབས་མ་ཡིན་པ་བཞིར་རིག་པར་བྱ་སྟེ། བཞི་གང་ཞེ་ན། འདི་ལ་དགེ་སྦྱོང་དང་བྲམ་ཟེ་ཁ་ཅིག་བླ་ན་མེད་པའི་རིག་པ་དང་ཞབས་སུ་ལྡན་པ་འདི་ཉིད་མངོན་པར་མ་རྟོགས་པར་གྲོང་ནས་དགོན་པར་སོང་ནས་ཡལ་ག་དང་ལོ་མའི་སྤྱིལ་བུ་བྱས་ཏེ་གནས་པར་བྱེད་དེ། འདི་ན་བདག་ཅག་རྩ་བ་དང་འབྲས་བུས་འཚོ་བར་བྱའོ་ཞེས་དེ་རྣམས་དེ་ན་རྩ་བ་དང་འབྲས་བུས་འཚོ་བར་བྱེད་པ་འདི་ནི་བྲམ་ཟེའི་ཁྱེའུ་བླ་ན་མེད་པའི་རིག་པ་དང་ཞབས་སུ་ལྡན་པ་འདི་མངོན་སུམ་དུ་མ་བྱས་པ་མངོན་སུམ་དུ་བྱ་བ་ལ་ཐབས་མ་ཡིན་པ་དང་པོ་ཡིན་པར་རིག་པར་བྱའོ། །</p>
<p>བྲམ་ཟེའི་ཁྱེའུ་ཇི་སྙམ་དུ་སེམས། ངས་གང་བླ་ན་མེད་པའི་རིག་པ་དང་ཞབས་སུ་ལྡན་པ་དེའི་ཐབས་མ་ཡིན་པ་དང་པོ་འདི་བཤད་པ་དེ་ལ་ཁྱོད་སློབ་དཔོན་དང་བཅས་པར་སྣང་ངམ། ཀྱེ་གཽ་ཏ་མ་མ་ལགས་སོ། །</p>
<p>བྲམ་ཟེའི་ཁྱེའུ་གཞན་ཡང་དགེ་སྦྱོང་ངམ་བྲམ་ཟེ་ཁ་ཅིག་བླ་ན་མེད་པའི་རིག་པ་དང་ཞབས་སུ་ལྡན་པ་འདི་ཉིད་མངོན་པར་མ་རྟོགས་པར་རྩ་བ་དང་འབྲས་བུའི་ཟས་དེ་རྣམས་སྤངས་ནས་མཐའ་གཅིག་ཏུ་སོང་སྟེ། ཡལ་ག་དང་ལོ་མའི་སྤྱིལ་བུ་བྱས་ནས་གནས་པར་བྱེད་དེ། འདིར་བདག་ཅག་ལོ་མའི་ཟས་ཀྱིས་འཚོ་བར་བྱའོ་ཞེས་དེ་རྣམས་དེ་ན་ལོ་མའི་ཟས་ཀྱིས་འཚོ་བར་བྱེད་པ་འདི་ནི་བྲམ་ཟེའི་ཁྱེའུ་བླ་ན་མེད་པའི་རིག་པ་དང་ཞབས་སུ་ལྡན་པ་དེ་མངོན་སུམ་དུ་མ་བྱས་པ་མངོན་སུམ་དུ་བྱ་བ་ལ་ཐབས་མ་ཡིན་པ་གཉིས་པ་ཡིན་པར་རིག་པར་བྱའོ། །</p>
<p>བྲམ་ཟེའི་ཁྱེའུ་གཞན་ཡང་དགེ་སྦྱོང་ངམ་བྲམ་ཟེ་ཁ་ཅིག་བླ་ན་མེད་པའི་རིག་པ་དང་ཞབས་སུ་ལྡན་པ་འདི་ཉིད་མངོན་པར་མ་རྟོགས་པར་རྩ་བ་དང་འབྲས་བུའི་ཟས་དེ་དག་དང་། ལོ་མའི་ཟས་དེ་དག་སྤངས་ནས་མཐའ་གཅིག་ཏུ་སོང་སྟེ། ཡལ་ག་དང་ལོ་མའི་སྤྱིལ་བུ་བྱས་ནས་གནས་པར་བྱེད་དེ། འདི་ན་བདག་ཅག་གསང་ཚིག་དག་གཞུང་དུ་བྱ་ཞིང་རིག་བྱེད་དག་བསྡེབ་པོ་ཞེས་དེ་རྣམས་གསང་ཚིག་དག་གཞུང་དུ་བྱེད་ཅིང་རིག་བྱེད་དག་སྡེབ་པ་སྟེ། འདི་ནི་བྲམ་ཟེའི་ཁྱེའུ་བླ་ན་མེད་པའི་རིག་པ་དང་ཞབས་སུ་ལྡན་པ་དེ་མངོན་སུམ་དུ་མ་བྱས་པ་མངོན་སུམ་དུ་བྱ་བ་ལ་ཐབས་མ་ཡིན་པ་གསུམ་པ་ཡིན་པར་རིག་པར་བྱའོ། །</p>
<p>བྲམ་ཟེའི་ཁྱེའུ་གཞན་ཡང་དགེ་སྦྱོང་ངམ་བྲམ་ཟེ་ཁ་ཅིག་བླ་ན་མེད་པའི་རིག་པ་དང་ཞབས་སུ་ལྡན་པ་འདི་ཉིད་མངོན་པར་མ་རྟོགས་པར་རྩ་བ་དང་འབྲས་བུའི་ཟས་དེ་དག་དང་། ལོ་མའི་ཟས་དེ་དག་དང་། གསང་ཚིག་གི་གཞུང་དང་། རིག་བྱེད་བསྡེབ་པ་མངོན་པར་མ་རྟོགས་པར་དགོན་པ་ནས་གྲོང་མཐར་གནས་ནས་ཁྱིམ་སྒོ་བཞི་པ་བརྩིགས་ནས་གནས་པར་བྱེད་དེ། འདིར་བདག་ཅག་སྦྱིན་པ་དག་གཏང་། བསོད་ནམས་དག་བྱ་སྟེ། དགེ་སྦྱོང་དང་བྲམ་ཟེ་འོངས་ཤིང་ལྷགས་པ་དག་ལ་ཅི་ནུས་ཅི་ཕོད་ཀྱིས་བསོད་སྙོམས་ཀྱིས་སོ་སོར་བསྟབས་སོ་སྙམ་པ་སྟེ། འདི་ནི་བྲམ་ཟེའི་ཁྱེའུ་བླ་ན་མེད་པའི་རིག་པ་དང་ཞབས་སུ་ལྡན་པ་དེ་མངོན་སུམ་དུ་མ་བྱས་པ་མངོན་སུམ་དུ་བྱ་བ་ལ་ཐབས་མ་ཡིན་པ་བཞི་པ་ཡིན་པར་རིག་པར་བྱའོ། །</p>
<p>བྲམ་ཟེའི་ཁྱེའུ་ཇི་སྙམ་དུ་སེམས། ངས་བླ་ན་མེད་པའི་རིག་པ་དང་ཞབས་སུ་ལྡན་པ་མངོན་སུམ་དུ་མ་བྱས་པ་མངོན་སུམ་དུ་བྱ་བ་ལ་ཐབས་མ་ཡིན་པ་བཞི་བསྟན་པ་གང་དག་ཡིན་པ་དེ་དག་ལ་ཁྱོད་སློབ་དཔོན་དང་བཅས་པ་སྣང་ངམ། ཀྱེ་གཽ་ཏ་མ་མ་ལགས་སོ། །</p>
<p>བྲམ་ཟེའི་ཁྱེའུ་དེ་ལྟར་ཁྱོད་ཀྱིས་རེ་ཞིག་དེའི་ཐབས་མ་ཡིན་པ་བཞི་ཡོངས་སུ་མ་རྫོགས་པར་ཅིའི་ཕྱིར་ཁྱོད་ཨེ་མའོ་ཤཱཀྱ་རྣམས་ནི་ད་བྱུང་ཡིན་ནོ། །</p>
<p>ཨེ་མའོ་ཤཱཀྱ་རྣམས་ནི་ད་བྱུང་གི་རིགས་ཡིན་ནོ་ཞེས་ཤཱཀྱ་རྣམས་ད་བྱུང་ཡིན་པའི་ཚིག་སྨྲ། བྲམ་ཟེའི་ཁྱེའུ་ཇི་སྙམ་དུ་སེམས། བྲམ་ཟེ་རྣམས་ཀྱི་བྲམ་ཟེའི་དྲང་སྲོང་རྙིང་པ་གསང་ཚིག་དག་བྱེད་པ། རིག་བྱེད་དག་འཇུག་པར་བྱེད་པ་བྱུང་བ་གང་དག་གི་གསང་ཚིག་རྙིང་པ་བསྟོད་པ་དབྱངས་སུ་བླངས་པ་བསྡེབས་པ་ལ་ད་དུང་བྲམ་ཟེ་དེ་དག་དབྱངས་སུ་ལེན་ཅིང་འཆད་པར་བྱེད་པ་འདི་ལྟ་སྟེ། བརྒྱད་པ་དང་། གཡོན་ཕྱོགས་དང་། གཡོན་ཕྱོགས་ལྷ་དང་། སྣ་ཚོགས་བཤེས་དང་། མེ་འབར་དང་། ཉི་མའི་རིགས་དང་། བྷ་ར་དྭ་ཛ་དང་། གནས་འཇོག་དང་། འདྲོབ་སྐྱོང་གི་བུ་དང་། ངན་སྤོང་སྟེ། དེ་རྣམས་འདི་ལྟར་གྲོང་ཁྱེར་འོབས་རྩང་དང་། ཚེར་མ་ཅན་དག་བརྩིགས་ནས་གནས་པར་བྱེད་པ་ཡང་དཔེར་ན་ད་ལྟར་ཁྱོད་སློབ་དཔོན་དང་བཅས་པ་བཞིན་ནམ། ཀྱེ་གཽ་ཏ་མ་མ་ལགས་སོ། །</p>
<p>དེ་རྣམས་འདི་ལྟར་ཆེད་ཀར་རྒྱལ་མཚན་གྱི་རྩེ་མོ་དང་། དཔུང་གི་ཚོགས་དང་། དམག་གི་སྡེ་བཀོད་པ་ལ་ལྟད་མོའི་རྣམ་པ་དུ་མ་དག་ཉམས་སུ་མྱོང་བར་བྱེད་པ་ཡང་དཔེར་ན་ད་ལྟར་ཁྱོད་སློབ་དཔོན་དང་བཅས་པ་བཞིན་ནམ། ཀྱེ་གཽ་ཏ་མ་མ་ལགས་སོ། །</p>
<p>དེ་རྣམས་འདི་ལྟར་རྟ་རྒོད་མ་དང་ལྡན་པའི་ཤིང་རྟ་ཐམས་ཅད་ནས་དཀར་བའི་ནང་དུ་ཞུགས་ཏེ། གསེར་གྱི་དབྱུག་པ་དང་རིལ་བ་སྤྱི་བླུགས་ཐོགས་ནས་བྲམ་ཟེའི་ཁྱེའུའི་ཚོགས་ཀྱིས་ཡོངས་སུ་བསྐོར་ཅིང་བྲམ་ཟེའི་ཁྱེའུའི་ཚོགས་ཀྱིས་མདུན་ནས་བལྟས་ཏེ། ལྗོངས་རྒྱུ་ཞིང་ཕྱིར་འབྱུང་བ་དང་། ལྡོག་པར་བྱེད་པ་ཡང་དཔེར་ན་ད་ལྟར་ཁྱོད་སློབ་དཔོན་དང་བཅས་པ་བཞིན་ནམ། ཀྱེ་གཽ་ཏ་མ་མ་ལགས་སོ། །</p>
<p>དེ་རྣམས་འདི་ལྟར་བཀུར་སྟིར་བྱེད་པའི་བུད་མེད་ཅོད་པན་ཅན་དཔུང་པའི་སྤུ་ཀུ་བ་ལྟ་བུ་ནུ་མ་ཕོ་ལོང་ལྟ་བུ་དག་ལས་མཉེ་བ་དང་། ཁྲུས་དང་། དྲིལ་ཕྱིས་བདག་གིར་བྱེད་པ་ཡང་དཔེར་ན་ད་ལྟར་ཁྱོད་སློབ་དཔོན་དང་བཅས་པ་བཞིན་ནམ། ཀྱེ་གཽ་ཏ་མ་མ་ལགས་སོ། །</p>
<p>དེ་རྣམས་འདི་ལྟར་བུད་མེད་གསེར་གྱི་དཔུང་རྒྱན་ཅན། གསེར་གྱི་མགུལ་རྒྱན་ཐོགས་པ། ལེགས་པར་བརྒྱན་པ་རྣམས་དང་ལྷན་ཅིག་རྐང་པ་བརྐྱང་ནས་ཇི་ཙམ་ཉི་མ་ཤར་གྱི་བར་དུ་ཉལ་བར་བྱེད་པ་ཡང་དཔེར་ན་ད་ལྟར་ཁྱོད་སློབ་དཔོན་དང་བཅས་པ་བཞིན་ནམ། ཀྱེ་གཽ་ཏ་མ་མ་ལགས་སོ། །</p>
<p>བྲམ་ཟེའི་ཁྱེའུ་ལྟོས། ཁྱོད་ཀྱི་མཁན་པོ་ལ་ཡང་ཉེས་པ་ཡོད་དེ། བྲམ་ཟེའི་ཁྱེའུ་གང་གི་ཚེ་བྲམ་ཟེ་པད་མའི་སྙིང་པོ་ཀོ་ས་ལའི་རྒྱལ་པོ་གསལ་རྒྱལ་ལྟར་སོང་བ་དེའི་ཚེ་རྩིག་པས་ཆོད་པ་དང་། ཡོལ་བས་ཆོད་པ་ལས་གཞན་དུ་མ་ཡིན་པར་ཅི་སྟེ་སྐྱེས་བུ་མཁས་པ་དེ་ལྟ་བུ་གང་ཁོ་ནའི་ཁ་ཟས་གཡོ་གཡོ་བ་ཟ་བ་དེ་ཉིད་ལ་མངོན་སུམ་དུ་ཕྲད་མི་ནུས། བྲམ་ཟེའི་ཁྱེའུ་ལྟོས་ཁྱོད་ཉིད་ལ་ཡང་ཉེས་པ་ཡོད་དེ། བྲམ་ཟེའི་ཁྱེའུ་སྔོན་བྱུང་བ་ཀོ་ས་ལའི་རྒྱལ་པོ་གསལ་རྒྱལ་རང་གི་རྒྱལ་པོའི་སྟན་ལ་འདུག་ནས་མི་ཞིག་ལ་སྨྲས་པ། ཀྭའི་ནང་རྗེ་དགོས་པ་འདི་དང་འདི་ལྟ་བུ་དག་ཅིག་བྱོས་ཤིག །དེ་དང་དེ་དག་བྱས་ནས་འདི་དང་འདི་ལྟ་བུ་དག་ཅིག་དཔྱོད་ཅིག་ཅེས་སྨྲས་ནས་རྒྱལ་པོ་སྟན་ལས་ལངས་ཏེ་སོང་ངོ་། །</p>
<p>དེ་ནས་མི་དེས་རྒྱལ་པོ་མེད་པའི་སྟན་ལ་འདུག་ནས་མི་གཞན་ཞིག་ལ་སྨྲས་པ། ཀྭའི་ནང་རྗེ་དགོས་པ་འདི་དང་འདི་ལྟ་བུ་དག་ཅིག་བྱོས་ཤིག །དེ་དང་དེ་དག་བྱས་ནས་འདི་དང་འདི་ལྟ་བུ་དག་ཅིག་དཔྱོད་ཅིག་ཅེས་སྨྲས་ན། བྲམ་ཟེའི་ཁྱེའུ་ཇི་སྙམ་དུ་སེམས། ཇི་ག་རྒྱལ་པོ་མེད་པའི་སྟན་ལ་འདུག་ནས་རྒྱལ་པོའི་སྐད་ཟློས་ཤིང་རྒྱལ་པོའི་སྨྲ་ངགས་སུ་སྨྲ་བ་དེ་རྒྱལ་པོའམ། རྒྱལ་པོར་འོས་པ་ཡིན་ནམ། ཀྱེ་གཽ་ཏ་མ་མ་ལགས་སོ། །</p>
<p>བྲམ་ཟེའི་ཁྱེའུ་དེ་བཞིན་དུ་ཁྱོད་དྲང་སྲོང་རྣམས་ཀྱི་ཚིག་ཟློས་ཤིང་དྲང་སྲོང་རྣམས་ཀྱི་སྨྲ་ངགས་སུ་སྨྲ་བ་ཡང་དྲང་སྲོང་ངམ། དྲང་སྲོང་དུ་འོས་པ་ཡིན་ནམ། ཀྱེ་གཽ་ཏ་མ་མ་ལགས་སོ། །</p>
<p>བྲམ་ཟེའི་ཁྱེའུ་དེ་ལྟ་མོད་ཀྱི། དོན་གང་གི་ཕྱིར་འོངས་པའི་དོན་དེ་ལེགས་པར་རབ་ཏུ་ཡིད་ལ་ཟུང་ཤིག་དང་། དེ་ནི་ཁྱོད་ལ་ཡུན་རིང་པོའི་དོན་དང་། ཕན་པ་དང་བདེ་བར་འགྱུར་རོ། །</p>
<p>དེ་ནས་བྲམ་ཟེའི་ཁྱེའུ་མ་སྡུག་གིས་བཅོམ་ལྡན་འདས་ཀྱི་སྐུ་ལ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་བརྟགས་པ་ན། སུམ་བཅུ་ནི་མཐོང་ན་གཉིས་པོ་མདོམས་ཀྱི་སྦ་བ་སྦུབས་སུ་ནུབ་པ་དང་། ལྗགས་ཤིན་ཏུ་རིང་ཞིང་སྲབ་པ་ལ་སོམ་ཉི་དང་ཐེ་ཙོམ་ཟ་ནས་དེས་ཚིགས་སུ་བཅད་དེ་གསོལ་པ། བདག་གིས་ཐུབ་པ་ཆེན་པོའི་མཚན། །</p>
<p>སུམ་བཅུ་རྩ་གཉིས་ཐོས་པ་གང་། །</p>
<p>དེ་ལ་གཽ་ཏ་མ་ཁྱོད་ཀྱི་ནི། །</p>
<p>སྐུ་ལ་གཉིས་ཤིག་མ་མཐོང་ན། །</p>
<p>མི་མཆོག་མདོམས་ཀྱི་སྦ་བ་ནི། །</p>
<p>ཅི་ལགས་སྦུབས་ཀྱིས་ཁེབས་གྱུར་ཏམ། །</p>
<p>ལྗགས་བཟང་ཞེས་ནི་བགྱི་བ་ཡང་། །</p>
<p>ཇི་ག་ཐུང་བ་མ་ལགས་གྲང་། །</p>
<p>འཇིག་རྟེན་ན་ནི་རྫོགས་སངས་རྒྱས། །</p>
<p>གྲགས་དང་ལྡན་རྣམས་མཐོང་དཀའ་བས། །</p>
<p>ཞལ་ནས་ལྗགས་སྲབ་བརྐྱང་མཛོད་དེ། །</p>
<p>བདག་གི་སོམ་ཉི་བསལ་བར་གསོལ། །</p>
<p>དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། བྲམ་ཟེའི་ཁྱེའུ་མ་སྡུག་འདི་ངའི་སྐུ་ལ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་རྟོག་པ་ན་སུམ་བཅུ་ནི་མཐོང་ན་གཉིས་པོ་མདོམས་ཀྱི་སྦ་བ་སྦུབས་སུ་ནུབ་པ་དང་། ལྗགས་ཤིན་ཏུ་རིང་ཞིང་སྲབ་པ་ལ་སོམ་ཉི་དང་ཐེ་ཙོམ་ཟ་ན། མ་ལ་ངས་ཇི་ལྟར་བྲམ་ཟེའི་ཁྱེའུ་མ་སྡུག་གིས་བདག་གི་མདོམས་ཀྱི་སྦ་བ་སྦུབས་སུ་ནུབ་པ་དང་། ལྗགས་ཤིན་ཏུ་རིང་ཞིང་སྲབ་པ་མཐོང་བར་འགྱུར་བ་དེ་ལྟ་བུའི་རྟགས་ཤིག་བྱའོ་སྙམ་ནས། དེ་ནས་བཅོམ་ལྡན་འདས་ཀྱིས་དེ་ལྟ་བུའི་རྟགས་མཛད་ནས། བྲམ་ཟེའི་ཁྱེའུ་མ་སྡུག་གིས་བཅོམ་ལྡན་འདས་ཀྱི་མདོམས་ཀྱི་སྦ་བ་སྦུབས་སུ་ནུབ་པ་དང་། ཞལ་ནས་ལྗགས་བརྐྱང་པས་ཞལ་གྱི་དཀྱིལ་འཁོར་དབུ་སྐྲའི་བར་ཐམས་ཅད་ཁེབས་པར་མཐོང་ངོ་། །</p>
<p>མཐོང་ནས་ཀྱང་དེ་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མ་ནི་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་དང་ལྡན་པ་ཡིན་ཏེ། དེ་དག་དང་ལྡན་པའི་སྐྱེས་བུ་ཆེན་པོའི་འགྲོ་བ་ནི་གཉིས་ལས་གཞན་དུ་མི་འགྱུར་ཏེ། གལ་ཏེ་ཁྱིམ་པ་ཁྱིམ་ན་གནས་ན་འཁོར་ལོས་སྒྱུར་བའི་རྒྱལ་པོ་ཞེས་བྱ་བ་ནས་འཇིག་རྟེན་དུ་སྒྲ་རྣམ་པར་གྲགས་པར་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བྲམ་ཟེའི་ཁྱེའུ་མ་སྡུག་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རངས་ནས་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེའི་ཚེ་བྲམ་ཟེ་པད་མའི་སྙིང་པོ་ཁྱིམ་མཆོག་གི་ས་མཐོན་པོ་ཞིག་ན་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་དང་ལྷན་ཅིག་ཏུ་འདུས་ཤིང་འཁོད་པར་གྱུར་ཏོ། །</p>
<p>བྲམ་ཟེའི་ཁྱེའུ་མ་སྡུག་ཀྱང་སྡོད་ཅིང་འདུག་པ་ལས་བྲམ་ཟེའི་ཁྱེའུ་མ་སྡུག་གིས་བྲམ་ཟེ་པད་མའི་སྙིང་པོ་རྒྱང་རིང་པོ་ནས་མཐོང་ངོ་། །</p>
<p>མཐོང་ནས་ཀྱང་བྲམ་ཟེ་པད་མའི་སྙིང་པོ་གང་ན་བ་དེར་སོང་སྟེ་ཕྱིན་ནས། བྲམ་ཟེ་པད་མའི་སྙིང་པོའི་རྐང་པ་གཉིས་ལ་མགོ་བོས་ཕྱག་བྱས་ཏེ། ཤས་ཆེ་བའི་བྲམ་ཟེ་གཞན་རྣམས་ལ་ཡང་ཕྱག་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བྲམ་ཟེའི་ཁྱེའུ་མ་སྡུག་ལ་བྲམ་ཟེ་པད་མའི་སྙིང་པོས་འདི་སྐད་ཅེས་སྨྲས་སོ། །</p>
<p>བྲམ་ཟེའི་ཁྱེའུ་ཅིག་ཤེས་ལྡན་གཽ་ཏ་མ་དེའི་དགེ་བ་དང་། གྲགས་པ་དང་། སྒྲ་དང་། ཚིགས་སུ་བཅད་པ་ཕྱོགས་དང་ཕྱོགས་མཚམས་སུ་རྒྱ་ཆེར་གྲགས་པ་ཇི་ལྟ་བ་དེ་ཁོ་ན་བཞིན་དུ་ཡིན་ནམ། དེའི་མཚན་རྣམས་གྲག་པ་ཡང་ཡང་དག་པ་ཡིན་ནམ། མཁན་པོ་མད་ལགས་ཏེ། ཤེས་ལྡན་གཽ་ཏ་མ་དེའི་དགེ་བ་དང་། གྲགས་པ་དང་། སྒྲ་དང་། ཚིགས་སུ་བཅད་པ་ཕྱོགས་དང་ཕྱོགས་མཚམས་སུ་རྒྱ་ཆེར་གྲགས་པ་ཡང་ཇི་ལྟ་བ་དེ་ཁོ་ན་བཞིན་ལགས་ལ། དེའི་མཚན་རྣམས་གྲག་པ་ཡང་ཡང་དག་པ་ལགས་སོ། །</p>
<p>བྲམ་ཟེའི་ཁྱེའུ་ཁྱོད་ཤེས་ལྡན་གཽ་ཏ་མ་དེ་དང་ལྷན་ཅིག་བར་སྐབས་ཀྱི་གཏམ་དག་བྱས་སམ། མཁན་པོ་བགྱིས་ལགས་སོ། །</p>
<p>ཀྱེ་མ་བྲམ་ཟེའི་ཁྱེའུ་དེའི་ཕྱིར་ཐམས་ཅད་ཁོ་བོ་ལ་རྒྱས་པར་སྨྲོས་ཤིག །དེ་ནས་བྲམ་ཟེའི་ཁྱེའུ་མ་སྡུག་དེས་བཅོམ་ལྡན་འདས་དང་ལྷན་ཅིག་བར་སྐབས་ཀྱི་གཏམ་ཅི་སྨྲས་པ་དེ་ཐམས་ཅད་བྲམ་ཟེ་པད་མའི་སྙིང་པོ་ལ་རྒྱས་པར་སྨྲས་སོ། །</p>
<p>དེ་སྐད་ཅེས་སྨྲས་པ་དང་། བྲམ་ཟེ་པད་མའི་སྙིང་པོ་ཁྲོས་རྔམས་འཁྲུགས་ཤིང་ཡིད་ལ་མ་བབ་པར་གྱུར་ནས་མཆིལ་ལྷམ་དང་བཅས་པའི་རྡོག་པས་བྲམ་ཟེའི་ཁྱེའུ་མ་སྡུག་གི་མགོ་ལ་བསྣུན་ནས་འདི་སྐད་ཅེས་ཀྱང་སྨྲས་སོ། །</p>
<p>ཨེ་མའོ་ཕོ་ཉ་བྱེད་པ། ཨེ་མའོ་ཕྲིན་པ་བྱེད་པ། ཕོ་ཉ་བྱེད་པ་འདི་འདྲ་བ་དང་། ཕྲིན་པ་བྱེད་པ་འདི་འདྲ་བས་ནི་བདག་ངན་སོང་དུ་ཡང་ལྷུང་བར་འགྱུར་ཏེ། བྲམ་ཟེའི་ཁྱེའུ་ཁྱོད་ཀྱིས་ཤེས་ལྡན་གཽ་ཏ་མ་དེ་ལ་ཇི་ལྟ་ཇི་ལྟར་ཁྱད་དུ་བསད་ཅིང་ཁྱད་དུ་བསད་དེ་བཟློག་པར་སེམས་པ་དེ་ལྟ་དེ་ལྟར་ཤེས་ལྡན་གཽ་ཏ་མ་དེས་ཁོ་བོ་ཡང་དེ་དང་དེའི་ཁོང་དུ་བརྩི་བར་དགོངས་སོ། །</p>
<p>ཤེས་ལྡན་དག་དེང་ཁོ་ན་ཁོ་བོ་ཤེས་ལྡན་གཽ་ཏ་མ་དེ་ལ་བལྟ་བ་དང་བསྙེན་བཀུར་བྱ་བའི་ཕྱིར་འགྲོར་དགོངས་ཐག་པས་མ་ནུས་པར་ཟད་དེ། འོན་ཀྱང་སང་ཤེས་ལྡན་གཽ་ཏ་མ་དེ་ལ་བལྟ་བ་དང་བསྙེན་བཀུར་བྱ་བའི་ཕྱིར་འགྲོའོ། །</p>
<p>དེ་ནས་བྲམ་ཟེ་པད་མའི་སྙིང་པོས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་བསྡོགས་ནས་ནང་པར་སྔར་ལངས་ཏེ། གཙང་ཞིང་བསོད་པའི་བཟའ་བ་དང་བཅའ་བ་དེ་དག་གིས་ཤིང་རྟ་བཀང་སྟེ་ཁྱེར་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཤེས་ལྡན་གཽ་ཏ་མ་བདག་གིས་གཙང་ཞིང་བསོད་པའི་བཟའ་བ་དང་བཅའ་བས་ཤིང་རྟ་བཀང་སྟེ་འཚལ་ཏེ་མཆིས་པ་འདི་ཤེས་ལྡན་གཽ་ཏ་མས་ཐུགས་བརྩེ་བ་ཉེ་བར་བཟུང་སྟེ་བཞེས་སུ་གསོལ། དེའི་ཚེ་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་ཀྱི་སྣམ་ལོགས་ན་བསིལ་ཡབ་ཐོགས་ནས་བཅོམ་ལྡན་འདས་ལ་གཡོབ་ཅིང་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་འདོད་པ་མཐུན་པ་ན་དགེ་སློང་ཇི་སྙེད་ཅིག་ཉེ་བར་རྟེན་ཅིང་གནས་པ་དེ་དག་ཐམས་ཅད་རིམ་གྲོའི་གནས་སུ་སྡུས་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། འདོད་པ་མཐུན་པ་ན་དགེ་སློང་ཇི་སྙེད་ཅིག་ཉེ་བར་རྟེན་ཅིང་གནས་པ་དེ་དག་ཐམས་ཅད་རིམ་གྲོའི་གནས་སུ་བསྡུས་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་འདོད་པ་མཐུན་པ་ན་དགེ་སློང་ཇི་སྙེད་ཅིག་ཉེ་བར་རྟེན་ཅིང་མཆིས་པ་དེ་དག་ཐམས་ཅད་རིམ་གྲོའི་གནས་སུ་འདུས་ཤིང་མཆིས་ལགས་ཏེ། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། །</p>
<p>དེ་ནས་བཅོམ་ལྡན་འདས་རིམ་གྲོའི་གནས་གང་ན་བ་དེར་གཤེགས་ཏེ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>དེ་ནས་བྲམ་ཟེ་པད་མའི་སྙིང་པོས་སངས་རྒྱས་ལ་སོགས་པ་དགེ་སློང་གི་དགེ་འདུན་གདན་བཤམས་པ་ལ་བདེ་བར་བཞུགས་ཟིན་པར་རིག་ནས་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་ཚིམ་པར་བྱེད་དེ། རྣམ་པ་དུ་མར་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་བསྟབས་ཤིང་ཚིམ་པར་བྱས་སོ། །</p>
<p>བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ། བཅོམ་ལྡན་འདས་ཀྱི་སྤྱན་སྔ་ན་ཆོས་མཉན་པའི་ཕྱིར་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་བྲམ་ཟེ་པད་མའི་སྙིང་པོའི་སྦྱིན་པ་དེ་ལ་རྗེས་སུ་ཡི་རང་བ་འདིས་རྗེས་སུ་ཡི་རང་བར་མཛད་དེ། སྦྱིན་སྲེག་མཆོད་སྦྱིན་རྣམས་ཀྱི་མཆོག །སྡེབ་སྦྱོར་མཆོག་ནི་ཉི་མའི་ལྷ། །</p>
<p>མི་ཡི་མཆོག་ནི་རྒྱལ་པོ་སྟེ། །</p>
<p>རྒྱ་མཚོ་ཆུ་བོ་རྣམས་ཀྱི་མཆོག །ཟླ་བ་རྒྱུ་སྐར་རྣམས་ཀྱི་གཙོ། །</p>
<p>ཉི་མ་སྣང་བྱེད་རྣམས་ཀྱི་གཙོ། །</p>
<p>སྟེང་དང་འོག་དང་ཐད་ཀར་ཡང་། །</p>
<p>འགྲོ་བའི་འགྲོ་བ་ཇི་སྙེད་པ། །</p>
<p>ལྷ་དང་བཅས་པའི་འཇིག་རྟེན་ན། །</p>
<p>སྨྲ་བའི་མཆོག་ནི་རྫོགས་སངས་རྒྱས། །</p>
<p>དེའི་ཚེ་བྲམ་ཟེ་པད་མའི་སྙིང་པོའི་ཡོན་བསྔོ་བ་མཛད་པ་ན་རྒན་ཞུགས་ཤིག་ཏིལ་གྱི་མར་ཁུ་ཟ་བར་བྱེད་དོ། །</p>
<p>བྲམ་ཟེ་པད་མའི་སྙིང་པོས་ཡོན་བསྔོ་བ་མཛད་པ་ན་རྒན་ཞུགས་ཏིལ་གྱི་མར་ཁུ་ཟ་བ་དེ་མཐོང་ངོ་། །</p>
<p>མཐོང་ནས་ཀྱང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཅི་ལགས་ཉན་ཐོས་ཐམས་ཅད་ཤེས་ལྡན་གཽ་ཏ་མའི་ཐུགས་མཉེས་པར་བགྱིད་པ་ལགས་སམ། བྲམ་ཟེ་འདི་ལ་ངེས་པ་མེད་དེ། ཁ་ཅིག་ནི་མཉེས་པར་བྱེད། ཁ་ཅིག་ནི་མཉེས་པར་མི་བྱེད་དོ། །</p>
<p>ཀྱེ་གཽ་ཏ་མ་འདི་ལྟར་ཁ་ཅིག་ནི་ཆོས་འཚལ། ཁ་ཅིག་ནི་ཏིལ་གྱི་མར་ཁུ་འཚལ་བ་གདའ་ལགས་སོ། །</p>
<p>ཀྱེ་གཽ་ཏ་མ་བདག་གི་སློབ་མ་བྲམ་ཟེའི་ཁྱེའུ་མ་སྡུག་མཆིས་ལགས་སམ། བྲམ་ཟེ་འོངས་སོ། །</p>
<p>ཤེས་ལྡན་གཽ་ཏ་མ་དེ་དང་ལྷན་ཅིག་ཏུ་བཀའ་མཆིད་དག་བགྱིས་ལགས་སམ། བྲམ་ཟེ་བྱས་སོ། །</p>
<p>གཽ་ཏ་མ་དེའི་སླད་དུ། དེ་དང་ལྷན་ཅིག་བཀའ་མཆིད་ཇི་སྙེད་ཅིག་གླེངས་པ་དེ་ཐམས་ཅད་བདག་ལ་རྒྱས་པར་བཀའ་སྩལ་དུ་གསོལ། དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་དང་ལྷན་ཅིག་ཇི་སྙེད་གཏམ་གླེངས་པ་དེ་ཐམས་ཅད་བྲམ་ཟེ་པད་མའི་སྙིང་པོ་ལ་བཀའ་སྩལ་ཏོ། །</p>
<p>དེ་ནས་བྲམ་ཟེ་པད་མའི་སྙིང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཀྱེ་གཽ་ཏ་མ་བྲམ་ཟེའི་ཁྱེའུ་མ་སྡུག་ནི་བུས་པ་རང་བཞིན་མ་འཚལ་བ་ལགས་སོ། །</p>
<p>ཀྱེ་གཽ་ཏ་མ་ཁྱོད་ཀྱིས་བྲམ་ཟེའི་ཁྱེའུ་མ་སྡུག་ལ་བཟོད་པར་མཛོད་ཅིག་བྲམ་ཟེ་བཟོད་དོ། །</p>
<p>ཤེས་ལྡན་གཽ་ཏ་མ་གང་གི་ཚེ་བདག་ཤིང་རྟའི་ནང་དུ་ཞུགས་པའམ། སྲབ་སྐྱོགས་འཛིན་པའམ། ལྕག་སྒྲེང་བའམ། སྐད་ཆེན་པོར་མཆི་བ་གཟིགས་པ་དེའི་ཚེ་ང་ལ་བྲམ་ཟེ་པད་མའི་སྙིང་པོ་ཕྱག་འཚལ་ནས་གནོད་པ་ཆུང་ངམ། ཉམ་ང་བ་ཉུང་ངམ། འཚོའམ། བསྐྱོད་པ་ཡང་ངམ། སྟོབས་དང་བདེ་བ་ལ་རེག་པར་སྤྱོད་དམ་ཞེས་སྙུན་གསོལ་ལོ་ཞེས་དེ་ལྟར་ཐུགས་སུ་ཆུད་པར་མཛད་དུ་གསོལ། ཀྱེ་ཤེས་ལྡན་གཽ་ཏ་མ་གང་གི་ཚེ་བདག་སྲང་གི་དབུས་ནས་མཆིས་པའམ། མཆིལ་ལྷམ་ཕུད་པའམ། ཤུལ་བཟུར་བའམ། སུག་པ་བརྐྱང་པ་གཟིགས་པ་དེའི་ཚེ་ཤེས་ལྡན་གཽ་ཏ་མས་བདག་ཕྱག་འཚལ་བར་གཟུང་དུ་གསོལ་ཞེས་བྱ་བ་ནས། རེག་པར་སྤྱོད་དམ་ཞེས་བྱ་བའི་བར་གོང་མ་བཞིན་དུའོ། །</p>
<p>ཀྱེ་ཤེས་ལྡན་གཽ་ཏ་མ་གང་གི་ཚེ་བདག་འཁོར་གྱི་ནང་ན་མཆིས་པའམ། རད་པའམ། སྟན་ནམ། གཙུག་ཏོར་ལ་ནོམ་པ་གཟིགས་པ་དེའི་ཚེ་ཤེས་ལྡན་གཽ་ཏ་མས་བདག་ཕྱག་འཚལ་བར་གཟུང་དུ་གསོལ་ཞེས་བྱ་བ་ནས། རེག་པར་སྤྱོད་དམ་ཞེས་བྱ་བའི་བར་གོང་མ་བཞིན་དུའོ། །</p>
<p>ཀྱེ་གཽ་ཏ་མ་དེ་ཅིའི་སླད་དུ་ཞེ་ན། བྲམ་ཟེ་རྣམས་ནི་གྲགས་པས་ལོངས་སྤྱོད་འཐོབ་ལགས་ཏེ། དེ་དག་ནི་གྲགས་པ་ཁོ་ནས་ལོངས་སྤྱད་འཚལ་ལོ། །</p>
<p>དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ཀྱེ་མའོ་བྲམ་ཟེ་པད་མའི་སྙིང་པོ་འདི་ནི་ང་རྒྱལ་ཤིན་ཏུ་ཆེ་བ་ཞིག་པས་མ་ལ་ངས་འདིའི་ང་རྒྱལ་སྤང་བའི་ཕྱིར་ཆོས་བཤད་དོ་སྙམ་དུ་དགོངས་ནས། དེ་ནས་བཅོམ་ལྡན་འདས་ཀྱིས་བྲམ་ཟེ་པད་མའི་སྙིང་པོ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་རབ་ཏུ་དགའ་བར་མཛད་དེ། སངས་རྒྱས་བཅོམ་ལྡན་འདས་རྣམས་ཀྱི་ཆོས་དང་ལྡན་པའི་གཏམ་དུས་དང་པོར་བྱ་བ་གང་ཡིན་པ་འདི་ལྟ་སྟེ། སྦྱིན་པའི་གཏམ་དང་། ཚུལ་ཁྲིམས་ཀྱི་གཏམ་དང་། མཐོ་རིས་ཀྱི་གཏམ་དང་། འདོད་པ་རྣམས་ཀྱི་མནོག་དང་། ཉེས་དམིགས་དང་། ཀུན་ནས་ཉོན་མོངས་པ་དང་། རྣམ་པར་བྱང་བ་དང་། ངེས་པར་འབྱུང་བ་དང་། རབ་ཏུ་དབེན་པའི་ཕན་ཡོན་དང་། རྣམ་པར་བྱང་བའི་ཕྱོགས་ཀྱི་ཆོས་རྣམས་རྒྱ་ཆེར་ཡང་དག་པར་རབ་ཏུ་སྟོན་པར་མཛད་དོ། །</p>
<p>བཅོམ་ལྡན་འདས་ཀྱིས་གང་གི་ཚེ་དེ་སྙིང་དགའ་བ་དང་། དགེ་བའི་སེམས་དང་། མགུ་བའི་སེམས་དང་། སྒྲིབ་པ་དང་བྲལ་བའི་སེམས་དང་། སྣོད་དུ་རུང་བ་དང་། མཐུ་དང་ལྡན་པ་དང་། ཡང་དག་ཕུལ་གྱི་ཆོས་ཀུན་ཤེས་པར་ནུས་པར་གཟིགས་པ་དེའི་ཚེ་སངས་རྒྱས་བཅོམ་ལྡན་འདས་རྣམས་ཀྱི་ཆོས་བཤད་པ་ཡང་དག་ཕུལ་གང་ཡིན་པ་འདི་ལྟ་སྟེ། འཕགས་པའི་བདེན་པ་བཞི་པོ་སྡུག་བསྔལ་དང་། ཀུན་འབྱུང་དང་། འགོག་པ་དང་། ལམ་རྣམས་རྒྱས་པར་རབ་ཏུ་བསྟན་ཏེ། དཔེར་ན་གོས་དཀར་པོ་ནག་ནོག་མེད་ཅིང་གཙང་མ་ཁ་བསྒྱུར་བར་འོས་པ་ཚོན་རྩིའི་ནང་དུ་བཅུག་ན་ལེགས་པར་ཚོན་རྩི་འཇེན་དུ་བཏུབ་པ་དེ་བཞིན་དུ་བྲམ་ཟེ་པད་མའི་སྙིང་པོ་སྟན་དེ་ཉིད་ལ་འདུག་བཞིན་དུ་འཕགས་པའི་བདེན་པ་བཞི་པོ་འདི་ལྟ་སྟེ། སྡུག་བསྔལ་དང་། ཀུན་འབྱུང་དང་། འགོག་པ་དང་། ལམ་མངོན་པར་རྟོགས་སོ། །</p>
<p>དེ་ནས་བྲམ་ཟེ་པད་མའི་སྙིང་པོས་ཆོས་མཐོང་བ་དང་། ཆོས་ཐོབ་པ་དང་། ཆོས་རིག་པ་དང་། ཆོས་ཀྱི་གཏིང་སླེབས་པ་དང་། སོམ་ཉི་ལས་རྒལ་བ་དང་། ཐེ་ཚོམ་ལས་རྒལ་བ་དང་། གཞན་གྱི་དྲིང་མི་འཇོག་པ་དང་། གཞན་གྱིས་མི་བཀྲི་བ་དང་། སྟོན་པས་བསྟན་པའི་ཆོས་རྣམས་ལ་མི་འཇིགས་པ་ཐོབ་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ནི་འཕགས་སོ། །</p>
<p>མངོན་པར་འཕགས་སོ། །</p>
<p>བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་བདག་སྐྱབས་སུ་མཆི་ལགས་ཀྱིས། བདག་དགེ་བསྙེན་དུ་གཟུང་དུ་གསོལ། དེང་སླན་ཅད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །</p>
<p>དེ་ནས་བྲམ་ཟེ་པད་མའི་སྙིང་པོ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་ནས་རྗེས་སུ་ཡི་རངས་ཏེ། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་སྟན་ལས་ལངས་ཏེ་སོང་ངོ་། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་སྐབས་སུ་བབ་པར་བྲམ་ཟེ་པད་མའི་སྙིང་པོ་འཕྱ་བར་བྱེད་ཀྱིས། དེ་ལྟ་བས་ན་ཡོན་སྔོ་བ་བྱེད་པ་ན་དགེ་སློང་གིས་བཟའ་བར་མི་བྱའོ། །</p>
<p>ཟན་འགལ་ཚབས་ཅན་དུ་འགྱུར་རོ། །</p>
<p>བཅོམ་ལྡན་འདས་ལོ་མ་བདུན་པར་བྱོན་ནས་ལོ་མ་བདུན་པར་སངས་རྒྱས་བཞི་རྣམས་ཀྱི་གདན་ཞེས་བྱ་བ་གོང་མ་བཞིན་དུ་རྒྱས་པར་སྦྱར་རོ། །</p>
<p>བཅོམ་ལྡན་འདས་ཀོ་ས་ལའི་ལྗོངས་རྒྱུ་ཞིང་གཤེགས་པ་ན་འཆར་ཀར་བྱོན་ནས་འཆར་ཀ་ན་གནས་ཚེར་མ་ཅན་གྱི་ནགས་ན་བཞུགས་སོ། །</p>
<p>ཀོ་ས་ལའི་རྒྱལ་པོ་གསལ་རྒྱལ་གྱིས་དགེ་སྦྱོང་གཽ་ཏ་མ་ཀོ་ས་ལའི་ལྗོངས་རྒྱུ་ཞིང་གཤེགས་པ་ན་འཆར་ཀར་བྱོན་ནས། འཆར་ཀ་ན་གནས་ཚེར་མ་ཅན་གྱི་ནགས་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་མི་ཞིག་ལ་བསྒོ་བ། ཀྭའི་ནང་རྗེ་ཚུར་ཁྱོད་དགེ་སྦྱོང་གཽ་ཏ་མ་གང་ན་བ་དེར་སོང་ལ་ངའི་ཚིག་འདི་དག་གིས་དགེ་སྦྱོང་གཽ་ཏ་མའི་ཞབས་གཉིས་ལ་མགོ་བོས་ཕྱག་བྱོས་ལ་གནོད་པ་ཆུང་ངམ། ཉམ་ང་བ་ཉུང་ངམ། འཚོའམ། བསྐྱོད་པ་ཡང་ངམ། སྟོབས་དང་བདེ་བ་ལ་རེག་པར་སྤྱོད་དམ་ཞེས་སྙུན་གསོལ་ལ་འདི་སྐད་དུ་ཀྱེ་ཤེས་ལྡན་གཽ་ཏ་མ་ཀོ་ས་ལའི་རྒྱལ་པོ་གསལ་རྒྱལ་སང་བཅོམ་ལྡན་འདས་ལ་བལྟ་བར་མཆི་འཚལ་ན། ཤེས་ལྡན་གཽ་ཏ་མས་འདི་ལྟར་སྔ་ནས་ཐུགས་སུ་ཆུད་པར་མཛད་དུ་གསོལ་ཞེས་ཀྱང་གསོལ་ཅིག །ལྷ་བཀའ་བཞིན་འཚལ་ཞེས་མི་དེས་ཀོ་སའི་རྒྱལ་པོ་གསལ་རྒྱལ་གྱི་ལྟར་མཉན་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་མི་དེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཤེས་ལྡན་གཽ་ཏ་མའི་ཞབས་གཉིས་ལ་ཀོ་ས་ལའི་རྒྱལ་པོ་གསལ་རྒྱལ་མགོ་བོས་ཕྱག་འཚལ་ནས་གནོད་པ་ཆུང་ངམ། ཉམ་ང་བ་ཉུང་ངམ། འཚོའམ། བསྐྱོད་པ་ཡང་ངམ། སྟོབས་དང་བདེ་བ་ལ་རེག་པར་སྤྱོད་དམ་ཞེས་སྙུན་གསོལ་ལགས་སོ། །</p>
<p>ཀྱེ་སྐྱེས་བུ་ཁྱོད་དང་ཀོ་སའི་རྒྱལ་པོ་གསལ་རྒྱལ་བདེ་བར་གྱུར་ཅིག །ཀྱེ་ཤེས་ལྡན་གཽ་ཏ་མ་ཀོ་ས་ལའི་རྒྱལ་པོ་གསལ་རྒྱལ་སང་བཅོམ་ལྡན་འདས་ལ་བལྟ་བའི་ཕྱིར་མཆི་བར་འཚལ་ན། ཤེས་ལྡན་གཽ་ཏ་མས་འདི་ལྟར་སྔ་ནས་ཐུགས་སུ་ཆུད་པར་མཛད་དུ་གསོལ། ཀྱེ་ནང་རྗེ་ང་ཉིད་ཀོ་ས་ལའི་རྒྱལ་པོ་གསལ་རྒྱལ་གྱིས་དུས་ལ་བབ་པར་ཤེས་པར་གྱིས་ཤིག །དེ་ནས་མི་དེ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་ནས། ཡི་རངས་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་བཅོམ་ལྡན་འདས་ཀྱིས་མི་དེ་སོང་ནས་རིང་པོ་མ་ལོན་པར་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །</p>
<p>ཀུན་དགའ་བོ་ཁྱོད་སོང་ལ་གཙུག་ལག་ཁང་ཡངས་པ་ཞིག་ཏུ་སྟན་མང་དུ་ཤོམས་ཤིག །ང་འདུག་ལ་དེང་ཉིད་ནས་ཀོ་ས་ལའི་རྒྱལ་པོ་གསལ་རྒྱལ་དང་འདུ་བར་བྱའོ། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། གཙུག་ལག་ཁང་ཡངས་པ་ཞིག་ཏུ་སྟན་མང་དུ་བཤམས་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་གཙུག་ལག་ཁང་ཡངས་པ་ཞིག་ཏུ་གདན་མང་དུ་བཤམས་ལགས་ཏེ། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེ་ནས་བཅོམ་ལྡན་འདས་གཙུག་ལག་ཁང་ཡངས་པ་གང་ན་བ་དེར་གཤེགས་ཏེ་བྱོན་ནས་གདན་བཤམས་པ་ཉིད་ལ་བཞུགས་སོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་ལ་མི་དེས་རིག་པར་བྱས་ཏེ་སོང་ནས་རིང་པོ་མ་ལོན་པར་མི་གཞན་ཞིག་ལ་སྨྲས་པ། ཀྭའི་ནང་རྗེ་ཚུར་ཤོག །ཁྱོད་ཀྱིས་བཞོན་པ་བཟང་པོ་མྱུར་དུ་སྟོད་ཅིག །དེ་ལ་ཁོ་བོ་ཞོན་ལ་དེ་རིང་ཁོ་ན་དགེ་སྦྱོང་གཽ་ཏ་མ་ལ་བལྟ་བའི་ཕྱིར་འགྲོའོ། །</p>
<p>ལྷ་བཀའ་བཞིན་འཚལ་ཞེས་མི་དེས་ཀོ་ས་ལའི་རྒྱལ་པོ་གསལ་རྒྱལ་གྱི་ལྟར་མཉན་ཏེ། བཞོན་པ་བཟང་པོ་བསྟད་ནས་ཀོ་ས་ལའི་རྒྱལ་པོ་གསལ་རྒྱལ་གང་ན་བ་དེར་སོང་སྟེ་ཕྱིན་པ་དང་། ཀོ་ས་ལའི་རྒྱལ་པོ་གསལ་རྒྱལ་ལ་འདི་སྐད་ཅེས་སྨྲས་སོ། །</p>
<p>ལྷ་བཅིབས་པ་བཟང་པོ་བསྟད་ལགས་ཏེ། ལྷ་ད་དེའི་དུས་ལ་བབ་པར་དགོངས་སུ་གསོལ། དེའི་ཚེ་སྲིང་མོ་མཛེས་ལྡན་དང་། ཉི་ལྡན་གཉིས་རྒྱལ་པོ་གསལ་རྒྱལ་གྱི་བཀད་སར་འོངས་པར་གྱུར་ཏེ། སྲིང་མོ་མཛེས་ལྡན་དང་། ཉི་ལྡན་གཉིས་ཀྱིས་ལྷ་དེང་ཉིད་བཅོམ་ལྡན་འདས་ལ་བལྟ་བའི་ཕྱིར་བཞུད་དོ་ཞེས་ཐོས་སོ། །</p>
<p>ཐོས་ནས་ཀྱང་ཀོ་ས་ལའི་རྒྱལ་པོ་གསལ་རྒྱལ་ལ་འདི་སྐད་ཅེས་སྨྲས་སོ། །</p>
<p>ལྷ་གལ་ཏེ་དེང་ཉིད་བཅོམ་ལྡན་འདས་གཟིགས་པའི་ཕྱིར་གཤེགས་ན། ལྷ་འདི་ལྟར་བདག་ཅག་གི་ཚིག་གིས་བཅོམ་ལྡན་འདས་ཀྱི་ཞབས་གཉིས་ལ་དབུས་ཕྱག་མཛོད་ལ་གནོད་པ་ཆུང་ངམ། ཉམ་ང་བ་ཉུང་ངམ། འཚོའམ། བསྐྱོད་པ་ཡང་ངམ། སྟོབས་དང་བདེ་བ་ལ་རེག་པར་སྤྱོད་དམ་ཞེས་སྙུན་གསོལ་བར་གསོལ། དེ་བཞིན་དུ་བྱའོ་ཞེས་ཀོ་ས་ལའི་རྒྱལ་པོ་གསལ་རྒྱལ་གྱིས་མཉན་ནས། དེ་ནས་ཀོ་ས་ལའི་རྒྱལ་པོ་གསལ་རྒྱལ་བཞོན་པ་བཟང་པོ་ལ་ཞོན་ཏེ་འཆག་ཁང་ནས་བྱུང་ནས། བཅོམ་ལྡན་འདས་ལ་བལྟ་བ་དང་། བཅོམ་ལྡན་འདས་ལ་བསྙེན་བཀུར་བྱ་བའི་ཕྱིར་བཅོམ་ལྡན་འདས་ཀྱི་སྤྱན་སྔར་སོང་སྟེ། དེས་ཇི་ཙམ་བཞོན་པའི་སའི་བར་དུ་བཞོན་པས་སོང་ནས་བཞོན་པ་ལས་བབས་ཏེ། རྐང་པ་ཁོ་ནས་ཀུན་དགའ་ར་བར་ཞུགས་སོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>གཽ་ཏ་མ་སྲིང་མོ་མཛེས་ལྡན་དང་ཉི་ལྡན་གཉིས་བཅོམ་ལྡན་འདས་གཽ་ཏ་མའི་ཞབས་གཉིས་ལ་མགོ་བོས་ཕྱག་འཚལ་ཏེ་གནོད་པ་ཆུང་ངམ། ཉམ་ང་བ་ཉུང་ངམ། འཚོའམ། བསྐྱོད་པ་ཡང་ངམ། སྟོབས་དང་བདེ་བ་ལ་རེག་པར་སྤྱོད་དམ་ཞེས་སྙུན་གསོལ་ལགས་སོ། །</p>
<p>སྲིང་མོ་མཛེས་ལྡན་དང་ཉི་ལྡན་གཉིས་ཀྱིས་ཕོ་ཉ་གཞན་མ་རྙེད་དམ། ཅི་ན་རྒྱལ་པོ་ཆེན་པོ་ཉིད་ལས་གཞན་མ་ཡིན། ཀྱེ་གཽ་ཏ་མ་སྲིང་མོ་མཛེས་ལྡན་དང་། ཉི་ལྡན་གཉིས་བདག་གི་བཀད་སར་མཆིས་པ་ན། དེང་ཉིད་ལྷ་བཅོམ་ལྡན་འདས་ལ་བལྟ་བའི་ཕྱིར་མཆི་འཚལ་ལོ་ཞེས་ཐོས་སོ། །</p>
<p>ཐོས་ནས་ཀྱང་བདག་ལ་འདི་སྐད་ཅེས་མཆིས་ཏེ། ལྷ་གལ་ཏེ་དེང་ཉིད་བཅོམ་ལྡན་འདས་གཟིགས་པའི་ཕྱིར་བཞུད་པར་བཞེད་ན། བདག་ཅག་གི་ཚིག་གིས་བཅོམ་ལྡན་འདས་ཀྱི་ཞབས་གཉིས་ལ་དབུས་ཕྱག་མཛོད་ལ་ཞེས་བྱ་བ་ནས་རེག་པར་སྤྱོད་དམ་ཞེས་བྱ་བའི་བར་གོང་མ་བཞིན་དུའོ། །</p>
<p>རྒྱལ་པོ་ཆེན་པོ་ཁྱོད་དང་སྲིང་མོ་མཛེས་ལྡན་དང་ཉི་ལྡན་གཉིས་བདེ་བར་གྱུར་ཅིག །རེ་ཞིག་གལ་ཏེ་ཞུ་བ་ལུང་བསྟན་པའི་སླད་དུ་སྐབས་ཕྱེ་ན་ཤེས་ལྡན་གཽ་ཏ་མ་ལ་བདག་ཕྱོགས་གཞན་འགའ་ཞིག་ཞུ་ལགས་སོ། །</p>
<p>རྒྱལ་པོ་ཆེན་པོ་ཅི་དང་ཅི་འདོད་པ་ཞུས་ཤིག །ཀྱེ་གཽ་ཏ་མ་བདག་གིས་ཁྱོད་འདི་སྐད་ཅེས་དགེ་སྦྱོང་ངམ་བྲམ་ཟེ་གཞན་གྱིས་ཐམས་ཅད་ཤེས་པའམ། མཐོང་བ་གང་ཡིན་པ་དེ་ནི་གནས་མ་ཡིན་ཞིང་གོ་སྐབས་མེད་དེ་གནས་མེད་དོ་ཞེས་གསུང་ངོ་ཞེས་ཐོས་ན། གཽ་ཏ་མ་ཁྱོད་ཀྱིས་དེ་སྐད་དུ་བཀའ་སྩལ་པར་དགོངས་ལགས་སམ། རྒྱལ་པོ་ཆེན་པོ་དེ་སྐད་དུ་སྨྲས་པར་མི་དྲན་ནོ། །</p>
<p>དེའི་ཚེ་སྡེ་དཔོན་འཕགས་སྐྱེས་པོ་ཞེས་བྱ་བ་འཁོར་དེ་ཉིད་དུ་འདུས་ཤིང་འདུག་པར་གྱུར་ཏོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་སྡེ་དཔོན་འཕགས་སྐྱེས་པོ་ལ་འདི་སྐད་ཅེས་སྨྲས་སོ། །</p>
<p>སྡེ་དཔོན་ཉི་མ་སྔ་མ་དང་ཚེས་སྔ་མའི་ཉི་མ་དག་ལ་རྒྱལ་པོའི་ཕོ་བྲང་དུ་རྒྱལ་པོ་དང་། བློན་པོ་དང་། རྒྱལ་པོའི་འཁོར་རྣམས་འདུས་ཏེ་འཁོད་པ་ན་གཏམ་དེ་ལྟ་བུ་སུས་གླེངས་པ་དྲན་ནམ། ལྷ་དྲན་ཏེ། འདི་ལྟ་སྟེ། བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་ལགས་སོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་མི་ཞིག་ལ་སྨྲས་པ། ཀྭའི་ནང་རྗེ་ཁྱོད་བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་གང་ན་བ་དེར་སོང་ལ་ཕྱིན་ནས། བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་ལ་འདི་སྐད་ཅེས་ཀོ་ས་ལའི་རྒྱལ་པོ་གསལ་རྒྱལ་ཁྱོད་འབོད་དོ་ཞེས་སྨྲོས་ཤིག །ལྷ་བཀའ་བཞིན་འཚལ་ཞེས་མི་དེས་ཀོ་ས་ལའི་རྒྱལ་པོ་གསལ་རྒྱལ་གྱི་ལྟར་མཉན་ནས། བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་གང་ན་བ་དེར་སོང་སྟེ་ཕྱིན་ནས། བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་ལ་འདི་སྐད་ཅེས་སྨྲས་སོ། །</p>
<p>ཀོ་ས་ལའི་རྒྱལ་པོ་གསལ་རྒྱལ་ཁྱོད་འབོད་དོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་མི་དེ་སོང་ནས་རིང་པོ་མ་ལོན་པར་རིག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཀྱེ་གཽ་ཏ་མ་འདི་ལ་ཁ་ཅིག་དོན་དང་ཚིག་ངན་པར་བཟུང་བ་འཛིན་པ་ལྟ་མཆིས་ལགས་སམ། རྒྱལ་པོ་ཆེན་པོ་ཡོད་དེ། དོན་དེ་གཞན་ཁོ་ན་ཡིན་པ་ལས་དེ་གཞན་ཁོ་ནར་གཞན་དག་ལ་སྨྲའོ། །</p>
<p>ཤེས་ལྡན་གཽ་ཏ་མས་ཇི་ལྟ་བུ་ཞིག་ཏུ་བཀའ་སྩལ་པར་དགོངས་ལགས། རྒྱལ་པོ་ཆེན་པོ་ངས་ནི་འདི་སྐད་དུ་དགེ་སྦྱོང་ངམ་བྲམ་ཟེ་གཞན་གྱིས་ཐམས་ཅད་ཤེས་པའམ། མཐོང་བ་གང་ཡིན་པ་དེ་ནི་གནས་མ་ཡིན་གོ་སྐབས་མེད་དེ་གནས་མེད་དོ་ཞེས་བཀའ་སྩལ་པར་དྲན་ནོ། །</p>
<p>ཤེས་ལྡན་གཽ་ཏ་མ་དེ་སྐད་དུ་གསུངས་པ་ནི་རིགས་པའི་ཚུལ་ལགས་སོ། །</p>
<p>ཤེས་ལྡན་གཽ་ཏ་མས་དེ་སྐད་དུ་གསུངས་པ་ནི་ཤིན་ཏུ་རིགས་པའི་ཚུལ་ལགས་སོ། །</p>
<p>རེ་ཞིག་གལ་ཏེ་ཞུ་བ་ལུང་བསྟན་པའི་སླད་དུ་སྐབས་ཕྱེ་ན་ཤེས་ལྡན་ལ་བདག་ཞུ་བ་གཞན་ཡང་ཕྱོགས་འགའ་ཞིག་ཞུ་ལགས་སོ། །</p>
<p>རྒྱལ་པོ་ཆེན་པོ་ཅི་དང་ཅི་འདོད་པ་ཞུས་ཤིག །ཀྱེ་གཽ་ཏ་མས་རིགས་ནི་བཞི་པོ་འདི་དག་སྟེ། བྲམ་ཟེ་དང་། རྒྱལ་རིགས་དང་། རྗེའུ་རིགས་དང་། དམངས་རིགས་ལགས་ན་དེ་དག་ལ་ཁྱད་པར་རམ། བསམ་པའམ། ཐ་དད་དུ་བགྱི་བ་ཅུང་ཟད་མཆིས་སམ། རྒྱལ་པོ་ཆེན་པོ་ཡོད་དེ། དེ་ལ་བྲམ་ཟེའི་རིགས་གང་དག་ཡིན་པ་དང་། རྒྱལ་རིགས་གང་དག་ཡིན་པ་དེ་དག་ནི་འཇིག་རྟེན་གྱིས་མཐོན་པོར་བཀུར་བ་ཡིན་ནོ། །</p>
<p>རྗེའུ་རིགས་གང་དག་ཡིན་པ་དང་། དམངས་རིགས་གང་དག་ཡིན་པ་དེ་དག་ནི་འཇིག་རྟེན་གྱིས་དམའ་བར་བརྩིས་པ་ཡིན་ནོ། །</p>
<p>ཤེས་ལྡན་གཽ་ཏ་མ་ལ་བདག་ཅག་མཐོང་བའི་ཆོས་ཀྱི་དོན་ལས་བརྩམས་ཏེ་ཞུ་བ་ནི་མི་ཞུ་ལགས་སོ། །</p>
<p>འོན་ཀྱང་ཚེ་སླད་མའི་དོན་ལས་བརྩམས་ཏེ་ཞུ་བ་ཞུ་ལགས་སོ། །</p>
<p>ཀྱེ་གཽ་ཏ་མ་རིགས་ནི་བཞི་པོ་འདི་དག་སྟེ། བྲམ་ཟེ་དང་། རྒྱལ་རིགས་དང་། རྗེའུ་རིགས་དང་། དམངས་རིགས་ལགས་ན་དེ་དག་ལ་ཁྱད་པར་རམ། བསམ་པའམ། ཐ་དད་དུ་བགྱི་བ་འགའ་མཆིས་སམ། རྒྱལ་པོ་ཆེན་པོ་རིགས་ནི་བཞི་པོ་འདི་དག་སྟེ། རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམངས་རིགས་ཡིན་ལ། དེ་དག་གིས་དེ་བཞིན་གཤེགས་པའམ། དེ་བཞིན་གཤེགས་པའི་ཉན་ཐོས་གདམས་ངག་སྦྱིན་པ་དང་། རྗེས་སུ་སྟོན་པ་དང་། ཆོས་སྟོན་པ་རྙེད་ན། དེ་དག་ལ་འདི་ལྟ་སྟེ། མ་འོངས་པ་ཚེ་ཕྱི་མ་ལ་ཁྱད་པར་རམ། བསམ་པའམ། ཐ་དད་དུ་བྱ་བ་འགའ་ཡོད་དམ། ཀྱེ་གཽ་ཏ་མ་རིགས་ནི་བཞི་པོ་འདི་དག་སྟེ། རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམངས་རིགས་ལགས་ལ། དེ་དག་གིས་དེ་བཞིན་གཤེགས་པའམ། དེ་བཞིན་གཤེགས་པའི་ཉན་ཐོས་གདམས་ངག་སྩོལ་བའམ། རྗེས་སུ་སྟོན་པའམ། ཆོས་སྟོན་པ་རྙེད་ན། དེ་དག་ལ་འདི་ལྟ་སྟེ་སྤངས་པ་ལ་ཁྱད་པར་རམ། བསམ་པའམ། ཐ་དད་དུ་བགྱི་བ་འགའ་མཆིས་སམ། རྒྱལ་པོ་ཆེན་པོ་རིགས་བཞི་པོ་འདི་དག་སྟེ། རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམངས་རིགས་ཡིན་ལ། དེ་དག་གིས་དེ་བཞིན་གཤེགས་པའམ། དེ་བཞིན་གཤེགས་པའི་ཉན་ཐོས་གདམས་ངག་སྦྱིན་པའམ། རྗེས་སུ་སྟོན་པའམ། ཆོས་སྟོན་པ་རྙེད་ན། དེ་དག་ལ་འདི་ལྟ་སྟེ། སྤངས་པ་ལ་ཁྱད་པར་རམ། བསམ་པའམ། ཐ་དད་དུ་བྱ་བ་འགའ་ཡོད་དམ། དེའི་ཕྱིར་རྒྱལ་པོ་ཆེན་པོ་ཁྱོད་ཉིད་ལ་དྲི་ཡིས། ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །རྒྱལ་པོ་ཆེན་པོ་དཔེར་ན་འདི་ལ་གདུལ་བ་བཞི་པོ་གླང་པོ་ཆེ་གདུལ་བའམ། རྟ་གདུལ་བའམ། གླང་གདུལ་བའམ། སྐྱེས་པ་གདུལ་བ་ཞིག་ཡོད་ལ། དེ་ལས་གདུལ་བ་གཉིས་ནི་མ་དུལ་བ་རྣམ་པར་མ་དུལ་བར་གྱུར་ལ། གཉིས་ནི་ཤིན་ཏུ་དུལ་བ་ཤིན་ཏུ་རྣམ་པར་དུལ་བར་གྱུར་ན། རྒྱལ་པོ་ཆེན་པོ་ཇི་སྙམ་དུ་སེམས། གདུལ་བ་གཉིས་པོ་མ་དུལ་བ་རྣམ་པར་མ་དུལ་བ་དག་ཅིག་རེ་ཞིག་མ་དུལ་བ་བཞིན་དུལ་བའི་སར་འགྲོ་བའམ། རྣམ་པར་མ་དུལ་བ་བཞིན་རྣམ་པར་དུལ་བའི་ཆ་སྟ་ལེན་པར་འགྱུར་རམ། ཀྱེ་གཽ་ཏ་མ་མ་ལགས་སོ། །</p>
<p>གང་ཡང་གདུལ་བ་གཉིས་པོ་ཤིན་ཏུ་དུལ་བ་དང་། ཤིན་ཏུ་རྣམ་པར་དུལ་བ་དེ་དག་ཤིན་ཏུ་དུལ་བས་དུལ་བའི་གནས་སུ་འགྲོ་བའམ། ཤིན་ཏུ་རྣམ་པར་དུལ་བས་དུལ་བའི་ཆ་སྟ་ལེན་པར་འགྱུར་རམ། ཀྱེ་གཽ་ཏ་མ་དེ་ལྟ་ལགས་སོ། །</p>
<p>རྒྱལ་པོ་ཆེན་པོ་དེ་བཞིན་དུ་ས་གང་ཞིག་དད་པ་ཅན་གྱིས་ཐོབ་པར་བྱ་བ་དེ་མ་དད་པས་འཐོབ་པར་འགྱུར་བ་དེ་ནི་གནས་མེད་ལ། གཡོ་མེད་པ་དང་། སྐྱོན་མེད་པ་དང་། བརྩོན་འགྲུས་བརྩམས་པ་དང་། ཤེས་རབ་ཅན་གྱིས་ཐོབ་པར་བྱ་བ་དེ་ཤེས་རབ་འཆལ་པས་ཐོབ་པ་དེ་ནི་གནས་མེད་ཀྱི་ས་གང་ཞིག་དད་པ་ཅན་གྱིས་ཐོབ་པར་བྱ་བ་དེ་དད་པ་ཅན་གྱིས་འཐོབ་པར་འགྱུར་བ་འདི་ནི་གནས་ཡོད་ལ། གཡོ་མེད་པ་དང་། སྐྱོན་མེད་པ་དང་། བརྩོན་འགྲུས་བརྩམས་པ་དང་། ཤེས་རབ་ཅན་གྱིས་ཐོབ་པར་བྱ་བ་དེ་ཤེས་རབ་ཅན་གྱིས་འཐོབ་པར་འགྱུར་བའི་གནས་དེ་ནི་ཡོད་དོ། །</p>
<p>ཀྱེ་གཽ་ཏ་མ་རིགས་ནི་བཞི་པོ་འདི་དག་སྟེ། རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམངས་རིགས་ལགས་ལ། དེ་དག་གིས་དེ་བཞིན་གཤེགས་པའམ། དེ་བཞིན་གཤེགས་པའི་ཉན་ཐོས་གདམས་ངག་སྩོལ་བའམ། རྗེས་སུ་སྟོན་པའམ། ཆོས་སྟོན་པ་རྙེད་པར་གྱུར་ཅིང་དེ་དག་གཙོ་བོའི་ཡན་ལག་ལྔ་དང་ལྡན་པར་གྱུར་ལ། དེ་དག་གིས་ཀྱང་མཉམ་མཚུངས་པར་སྤངས་པར་གྱུར་ན་དེ་དག་གིས་རྣམ་པར་གྲོལ་བ་དང་། རྣམ་པར་གྲོལ་བ་ལ་ཁྱད་པར་རམ། བསམ་པའམ། ཐ་དད་དུ་བྱ་བ་འགའ་མཆིས་སམ། དེའི་ཕྱིར་རྒྱལ་པོ་ཆེན་པོ་ཁྱོད་ཉིད་ལ་དྲི་ཡིས། ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །རྒྱལ་པོ་ཆེན་པོ་དཔེར་ན་ཤར་ཕྱོགས་ནས་བྲམ་ཟེ་གཞོན་ནུ་ཞིག་འོངས་པ་དང་། དེ་ལ་འགའ་ཞིག་གིས་འདི་སྐད་དུ་གཞོན་ནུ་ཚུར། ཤིང་སཱ་ལ་སྐམ་པོ་ལས་གཙུབ་སྟན་བྱོས་ལ་སྟེང་དུ་གཙུབ་ཤིང་ཞོག་སྟེ་མེ་དབྱུང་བའི་ཕྱིར་གཙུབས་ལ་མེ་ཕྱུང་ཤིག་ཅེས་སྨྲས་པ་དང་། དེས་ཤིང་སཱ་ལ་སྐམ་པོ་ལས་གཙུབ་སྟན་བྱས་ནས་སྟེང་དུ་གཙུབ་ཤིང་བཞག་སྟེ། མེ་དེ་དབྱུང་བའི་ཕྱིར་གཙུབས་ནས་མེ་ཕྱུང་། ལྷོ་ཕྱོགས་ནས་རྒྱལ་རིགས་གཞོན་ནུ་ཞིག་འོངས་པ་དང་། དེ་ལ་འགའ་ཞིག་གིས་འདི་སྐད་དུ་རྒྱལ་རིགས་གཞོན་ནུ་ཚུར། སྤ་སྐམ་པོ་ལས་གཙུབ་སྟན་བྱོས་ལ་སྟེང་དུ་གཙུབ་ཤིང་ཞོག་སྟེ། མེ་དབྱུང་བའི་ཕྱིར་གཙུབས་ལ་མེ་ཕྱུང་ཤིག་ཅེས་སྨྲས་པ་དང་། དེས་སྤ་སྐམ་པོ་ལས་གཙུབ་སྟན་བྱས་ནས་སྟེང་དུ་གཙུབ་ཤིང་བཞག་སྟེ། མེ་དབྱུང་བའི་ཕྱིར་གཙུབས་ནས་མེ་ཕྱུང་། ནུབ་ཕྱོགས་ནས་རྗེའུ་རིགས་གཞོན་ནུ་ཞིག་འོངས་པ་དང་། དེ་ལ་འགའ་ཞིག་གིས་འདི་སྐད་དུ་རྗེའུ་རིགས་གཞོན་ནུ་ཚུར། ཤུག་པ་སྐམ་པོ་ལས་གཙུབ་སྟན་བྱོས་ལ་སྟེང་དུ་གཙུབ་ཤིང་ཞོག་སྟེ། མེ་དབྱུང་བའི་ཕྱིར་གཙུབས་ལ་མེ་ཕྱུང་ཤིག་ཅེས་སྨྲས་པ་དང་། དེས་ཤུག་པ་སྐམ་པོ་ལས་གཙུབ་སྟན་བྱས་ནས་སྟེང་དུ་གཙུབ་ཤིང་བཞག་སྟེ། མེ་དབྱུང་བའི་ཕྱིར་གཙུབས་ནས་མེ་ཕྱུང་། བྱང་ཕྱོགས་ནས་དམངས་རིགས་གཞོན་ནུ་ཞིག་འོངས་པ་དང་། དེ་ལ་འགའ་ཞིག་གིས་འདི་སྐད་དུ་ཀྱེ་དམངས་རིགས་གཞོན་ནུ་ཚུར། ཙན་དན་སྐམ་པོ་ལས་གཙུབ་སྟན་བྱོས་ལ་སྟེང་དུ་གཙུབ་ཤིང་ཞོག་སྟེ། མེ་དབྱུང་བའི་ཕྱིར་གཙུབས་ལ་མེ་ཕྱུང་ཤིག་ཅེས་སྨྲས་པ་དང་། དེས་ཙན་དན་སྐམ་པོ་ལས་གཙུབ་སྟན་བྱས་ནས་སྟེང་དུ་གཙུབ་ཤིང་བཞག་སྟེ། མེ་དབྱུང་བའི་ཕྱིར་གཙུབས་ནས་མེ་ཕྱུང་བ་དང་། དེ་དག་འགའ་ཞིག་གིས་གཅིག་ཏུ་བསྡུས་ནས་འདམ་བུ་བཅེར་བའམ། སོག་མའི་ཕུང་པོར་བཅུག་ན་རྒྱལ་པོ་ཆེན་པོ་ཇི་སྙམ་དུ་སེམས། མི་རིགས་ཐ་དད་པས་ཤིང་སྣ་ཚོགས་ལས་ཕྱུང་བའི་མེ་དེ་ལས་ཇི་ག་མེ་འདི་ནི་འོད་དང་ལྡན་པ། ཁ་དོག་དང་ལྡན་པ། གསལ་བའོ།། །</p>
<p>།འདུལ་བ་གཞི། བམ་པོ་སུམ་བཅུ་རྩ་གསུམ་པ། མེ་འདི་ནི་དེ་ལྟ་མ་ཡིན་ནོ། །</p>
<p>མེ་འདིས་ནི་མེའི་བྱ་བ་བྱེད་ནུས་སོ། །</p>
<p>མེ་འདིས་ནི་མི་ནུས་སོ་ཞེས་བྱ་བའི་ཁྱད་པར་རམ། བསམ་པའམ། ཐ་དད་དུ་བྱ་བ་འགའ་ཡོད་དམ། འོན་ཏེ་མེ་དེ་ཐམས་ཅད་འོད་དང་ལྡན་པ། ཁ་དོག་དང་ལྡན་པ། གསལ་བ་ཡིན་ཞིང་མེ་དེ་ཐམས་ཅད་ཀྱིས་མེའི་བྱ་བ་བྱེད་ནུས། ཀྱེ་གཽ་ཏ་མ་ཞུགས་དེ་ཐམས་ཅད་འོད་དང་ལྡན་པ། ཁ་དོག་དང་ལྡན་པ། གསལ་བ་ལགས་ཤིང་ཞུགས་དེ་ཐམས་ཅད་ཀྱིས་ཞུགས་ཀྱི་བགྱི་བ་བགྱིད་རྔོ་ཐོག་ལགས་སོ། །</p>
<p>རྒྱལ་པོ་ཆེན་པོ་དེ་བཞིན་དུ་བག་ཡོད་པས་ཐོབ་པ་གཙོ་བོས་གཙུབས་པའི་མེ་དེ་ལ་ནི་འདི་ལྟ་སྟེ། རྣམ་པར་གྲོལ་བ་དང་། རྣམ་པར་གྲོལ་བ་ལ་ཁྱད་པར་དང་། བསམ་པ་དང་། ཐ་དད་དུ་བྱ་བ་འགའ་ཡང་མེད་དོ། །</p>
<p>ཤེས་ལྡན་གཽ་ཏ་མས་དེ་སྐད་གསུངས་པ་ནི་རིགས་པའི་ཚུལ་ལགས་སོ། །</p>
<p>རེ་ཞིག་ཞུ་བ་ལུང་བསྟན་པའི་སླད་དུ་སྐབས་ཕྱེ་ན་ཤེས་ལྡན་ཁྱོད་ལ་བདག་གཞན་ཡང་ཕྱོགས་འགའ་ཞིག་ཞུ་ལགས་སོ། །</p>
<p>རྒྱལ་པོ་ཆེན་པོ་ཅི་དང་ཅི་འདོད་པ་ཞུས་ཤིག །ཀྱེ་གཽ་ཏ་མ་ལྷ་རྣམས་མཆིས་སམ། རྒྱལ་པོ་ཆེན་པོ་ལྷ་གང་དག་ཡིན་པར་ཤེས། ལྷ་གང་དག་ཤ་ཁོན་དང་བཅས། འགྲན་ཟླ་དང་བཅས། གནོད་པ་དང་བཅས་ཤིང་འདི་ལྟ་བུར་འོང་ཞིང་འོང་བར་འགྱུར་བའམ། ལྷ་གང་དག་ཤ་ཁོན་མེད། འགྲན་ཟླ་མེད། གནོད་པ་མེད་ཅིང་འདི་ལྟ་བུར་མི་འོང་ཞིང་འོད་བར་མི་འགྱུར་བ་ཡིན། ལྷ་དེ་དག་ནི་རེ་ཞིག་དེར་བས། ལྷ་གང་དག་ཤ་ཁོན་དང་བཅས། འགྲན་ཟླ་དང་བཅས། གནོད་པ་དང་བཅས་ཤིང་། འདི་ལྟ་བུར་མཆི་ཞིང་མཆི་བར་འགྱུར་བའི་ལྷ་དེ་དག་ཚེ་བས། སུག་ལས་པས། བསོད་ནམས་བས་ནས་གནས། དེ་ནས་འཆི་འཕོ་བར་འགྱུར་བ་དེ་ན་ལྷའམ་ལྷའི་བུས། ལྷའམ་ལྷའི་བུ་གནས་དེ་ནས་འཆི་འཕོ་བར་བགྱི་བའམ། སྤྱུག་པར་རྔོ་ཐོག་ལགས་སམ། རྒྱལ་པོ་ཆེན་པོ་ལྷ་གང་དག་ཤ་ཁོན་དང་བཅས། འགྲན་ཟླ་དང་བཅས། གནོད་པ་དང་བཅས་ཤིང་འདི་ལྟ་བུར་འོང་ཞིང་འོང་བར་འགྱུར་བ་དེ་དག་ལས་ཟད། ཚེ་ཟད་བསོད་ནམས་ཟད་ནས་གནས་དེ་ནས་འཆི་འཕོ་བར་འགྱུར་བ་དེ་ན་ལྷའམ་ལྷའི་བུས། ལྷའམ་ལྷའི་བུ་གནས་དེ་ནས་འཆི་འཕོ་བར་བྱ་བའམ། སྤྱུག་པར་མི་ནུས་སོ། །</p>
<p>ཀྱེ་གཽ་ཏ་མ་དེ་ན་ལྷ་གང་དག་ཤ་ཁོན་དང་བཅས། འགྲན་ཟླ་དང་བཅས། གནོད་པ་དང་བཅས་ཤིང་འདི་ལྟ་བུར་མཆི་ཞིང་མཆི་བར་འགྱུར་བ་དེ་དག་གིས་ལྷ་གནོད་པ་མ་མཆིས་པ་དེ་དག་གནས་དེ་ནས་འཆི་འཕོ་བར་བགྱི་བའམ། སྤྱུག་པའི་རྔོ་ཐོག་ལགས་སམ། དེ་ནས་སྡེ་དཔོན་འཕགས་སྐྱེས་པོས་ཀོ་ས་ལའི་རྒྱལ་པོ་གསལ་རྒྱལ་ལ་འདི་སྐད་ཅེས་སྨྲས་སོ། །</p>
<p>དགེ་སྦྱོང་གཽ་ཏ་མ་ནི་འདི་སྐད་ཅེས་ལྷ་རྣམས་ནི་ཚེ་ལྷག་པར་རིང་བ། ལྷག་པར་ཡུན་རིང་དུ་གནས་པ་ཡིན་ནོ་ཞེས་གསུང་བར་འགྱུར་བ་གང་ལགས་པའི་གནས་དེ་མཆིས་སོ། །</p>
<p>དེའི་ཚེ་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་ཀྱི་སྣམ་ལོགས་ན་རྡུལ་ཡབ་ཐོགས་ནས་བཅོམ་ལྡན་འདས་ལ་གཡོབ་ཅིང་འདུག་པར་གྱུར་ཏོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོ་འདི་སྙམ་དུ་སེམས་ཏེ། སྡེ་དཔོན་ལུས་འཕགས་པོ་འདི་ནི་ཀོ་ས་ལའི་རྒྱལ་པོ་གསལ་རྒྱལ་གྱི་བུ་ཡིན་ལ། བདག་ཀྱང་བཅོམ་ལྡན་འདས་ཀྱི་ཆོས་ཉིད་ཀྱི་སྲས་ཡིན་པས་སྲས་དང་བུ་ནི་ལྷན་ཅིག་གཏམ་བྱར་རུང་ངོ་སྙམ་དུ་རིག་ནས་སྡེ་དཔོན་ལུས་འཕགས་པོ་ལ་འདི་སྐད་ཅེས་སྨྲས་སོ། །</p>
<p>སྡེ་དཔོན་ཇི་སྙམ་དུ་སེམས། ཀོ་ས་ལའི་རྒྱལ་པོའི་རང་གི་ཡུལ་ཡིན་ལ། དེ་ན་ཡང་དེའི་ཚིག་གིས་ཁྲིམས་སུ་བཅའ་བ་ལ་དབང་སྒྱུར་ན་སེམས་ཅན་དབང་ཆུང་ངུ་ཁ་ཅིག་གནས་དེ་ནས་འཆི་འཕོ་བར་བྱ་བ་འམ། སྤྱུག་པར་ནུས་སམ། དགེ་སྦྱོང་ནུས་སོ། །</p>
<p>སྡེ་དཔོན་ཇི་སྙམ་དུ་སེམས། ཀོ་ས་ལའི་རྒྱལ་པོ་གསལ་རྒྱལ་གྱི་རང་གི་ཡུལ་མ་ཡིན་ལ། དེ་ན་ཡང་དེའི་ཚིག་གིས་ཁྲིམས་སུ་བཅའ་བ་ལ་དབང་མི་སྒྱུར་ན། ཀོ་ས་ལའི་རྒྱལ་པོ་གསལ་རྒྱལ་གྱིས་སེམས་ཅན་དབང་ཆུང་བ་ཁ་ཅིག་གནས་དེ་ནས་འཆི་འཕོ་བར་བྱ་བའམ། སྤྱུག་པར་ནུས་སམ། དགེ་སྦྱོང་ཀོ་ས་ལའི་རྒྱལ་པོ་གསལ་རྒྱལ་རང་གི་ཡུལ་མ་ཡིན་ལ། དེ་ན་ཡང་དེའི་ཚིག་གིས་ཁྲིམས་སུ་བཅའ་བ་ལ་དབང་མི་སྒྱུར་ན། ཀོ་ས་ལའི་རྒྱལ་པོ་གསལ་རྒྱལ་གྱིས་སེམས་ཅན་དབང་ཆུང་ངུ་ཁ་ཅིག་གནས་དེ་ནས་འཆི་འཕོ་བར་བྱ་བའམ། སྤྱུག་པར་མི་ནུས་སོ། །</p>
<p>སྡེ་དཔོན་ཁྱོད་ཀྱིས་སུམ་བཅུ་རྩ་གསུམ་པའི་ལྷ་རྣམས་ཡོད་སྐད་ཐོས་སམ། དགེ་སྦྱོང་ཀོ་ས་ལའི་བདག་པོ་རྒྱལ་པོ་འདི་ཉིད་ལས་ཐོས་སོ། །</p>
<p>སྡེ་དཔོན་ཇི་སྙམ་དུ་སེམས། ཀོ་ས་ལའི་རྒྱལ་པོ་གསལ་རྒྱལ་གྱིས་སུམ་བཅུ་རྩ་གསུམ་པའི་ལྷ་རྣམས་གནས་དེ་ནས་འཆི་འཕོ་བར་བྱ་བའམ། སྤྱུག་པར་ནུས་སམ། དགེ་སྦྱོང་རེ་ཞིག་ཀོ་ས་ལའི་རྒྱལ་པོ་གསལ་རྒྱལ་གྱིས་སུམ་བཅུ་རྩ་གསུམ་པའི་ལྷ་རྣམས་མཐོང་བ་ཡང་ཉམས་སུ་མ་མྱོང་ན་གནས་དེ་ནས་འཆི་འཕོ་བར་བྱ་བའམ། སྤྱུག་པ་ལྟ་སྨོས་ཀྱང་ཅི་དགོས། སྡེ་དཔོན་དེ་བཞིན་དུ་གནོད་པ་དང་བཅས་པའི་ལྷ་རྣམས་ཀྱིས་གནོད་པ་མེད་པའི་ལྷ་རྣམས་མཐོང་བ་ཡང་ཉམས་སུ་མི་མྱོང་ན་གནས་དེ་ནས་འཆི་འཕོ་བར་བྱ་བའམ། སྤྱུག་པ་ལྟ་སྨོས་ཀྱང་ཅི་དགོས་ཏེ། དེ་ནི་གནས་མེད་དོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཀྱེ་གཽ་ཏ་མ་དགེ་སྦྱོང་འདིའི་མིང་ཅི་ལགས། རྒྱལ་པོ་ཆེན་པོ་ཀུན་དགའ་བོ་ཡིན་ནོ། །</p>
<p>ཤེས་ལྡན་ཀུན་དགའ་བོས་དེ་སྐད་དུ་སྨྲས་པ་ནི་རིགས་པའི་ཚུལ་ཡིན་ནོ། །</p>
<p>ཤེས་ལྡན་ཀུན་དགའ་བོས་དེ་སྐད་དུ་སྨྲས་པ་ནི་ཤིན་ཏུ་རིགས་པའི་ཚུལ་ཡིན་ནོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>རེ་ཞིག་གལ་ཏེ་ཞུ་བ་ལུང་བསྟན་པའི་སླད་དུ། ཤེས་ལྡན་གཽ་ཏ་མ་ལ་བདག་ཞུ་བ་གཞན་ཡང་ཕྱོགས་འགའ་ཞིག་ཞུ་ལགས་སོ། །</p>
<p>རྒྱལ་པོ་ཆེན་པོ་གང་དང་གང་འདོད་པ་ཞུས་ཤིག །ཀྱེ་གཽ་ཏ་མ་ཅི་ལགས། ཚངས་པ་དེ་མཆིས་ལགས་སམ། རྒྱལ་པོ་ཆེན་པོ་ཚངས་པ་གང་ཡིན་པར་ཤེས་ཚངས་པ་གང་ཞིག་གནོད་པ་དང་བཅས་པས་འདི་ལྟ་བུར་འོང་བར་འགྱུར་བའམ། ཚངས་པ་གང་ཞིག་གནོད་པ་མེད་པས་འདི་ལྟ་བུར་མི་འོང་ཞིང་འོང་བར་མི་འགྱུར་བ་ཡིན། ཀྱེ་གཽ་ཏ་མ་བདག་ནི་དེ་ལ་ཚངས་པ་གང་ཞིག་གནོད་པ་མ་མཆིས་པས་འདི་ལྟ་བུར་མི་མཆི་ཞིང་མཆི་བར་མི་འགྱུར་བའི་ཚངས་པ་དེ་ལགས་པར་འཚལ་ལོ། །</p>
<p>ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་དང་ལྷན་ཅིག་སྐབས་ཀྱི་གཏམ་དེ་ལྟ་བུ་གླེངས་སོ། །</p>
<p>དེ་ནས་མི་དེས་བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་ཁྲིད་ནས་ཀོ་ས་ལའི་རྒྱལ་པོ་གསལ་རྒྱལ་གང་ན་བ་དེར་སོང་སྟེ་ཕྱིན་ནས། ཀོ་ས་ལའི་རྒྱལ་པོ་གསལ་རྒྱལ་ལ་འདི་སྐད་ཅེས་སྨྲས་སོ། །</p>
<p>ལྷ་དེ་འདི་ལགས་སོ། །</p>
<p>དེ་ནས་བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བས་ཀོ་ས་ལའི་རྒྱལ་པོ་གསལ་རྒྱལ་ལ་རྒྱལ་བ་དང་ཚེ་སྤེལ་བ་དག་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བ་ཅན་ལ་ཀོ་ས་ལའི་རྒྱལ་པོ་གསལ་རྒྱལ་གྱིས་འདི་སྐད་ཅེས་སྨྲས་སོ། །</p>
<p>བྲམ་ཟེའི་ཁྱེའུ་ཉི་མ་སྔ་མ་དང་། ཚེས་སྔ་མ་ལ་རྒྱལ་པོའི་ཕོ་བྲང་དུ་རྒྱལ་པོ་དང་བློན་པོ་དང་འཁོར་རྣམས་འདུས་ཤིང་འདུག་པ་ན། དགེ་སྦྱོང་གཽ་ཏ་མ་འདི་སྐད་ཅེས་དགེ་སྦྱོང་དང་བྲམ་ཟེ་གཞན་གྱིས་ཐམས་ཅད་ཤེས་པའམ། མཐོང་བ་གང་ཡིན་པ་ནི་གནས་མ་ཡིན་ཞིང་གོ་སྐབས་མེད་དེ་དེ་ནི་གནས་མེད་དོ་ཞེས་གསུང་ངོ་ཞེས་པའི་གཏམ་དེ་ལྟ་བུ་སུས་སྨྲས་དྲན་ནམ། ལྷ་དྲན་ལགས་ཏེ་འདི་ལྟ་སྟེ། སྡེ་དཔོན་འཕགས་སྐྱེས་པོ་དེ་སྐད་མཆིའོ། །</p>
<p>འདི་ལྟ་སྟེ། བཀྲ་ཤིས་ལྡན་གྱི་བུ་བྲམ་ཟེའི་ཁྱེའུ་ཡང་དག་རྒྱལ་བའོ་ཞེས་དེ་དག་ཕན་ཚུན་དེ་ལྟར་གཏམ་ཁུངས་འབྱིན་པར་བྱེད་དོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱི་རིམ་གྲོ་པའི་མིས་ཀོ་ས་ལའི་རྒྱལ་པོ་གསལ་རྒྱལ་ལ་འདི་སྐད་ཅེས་སྨྲས་སོ། །</p>
<p>ལྷ་གཤེགས་པའི་དུས་ལ་བབ་ལགས་སོ། །</p>
<p>ལྷ་དུས་ལ་བབ་ལགས་སོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཤེས་ལྡན་གཽ་ཏ་མ་བདག་གིས་ཐམས་ཅད་མཁྱེན་པ་ཉིད་ལས་བརྩམས་ཏེ་ཞུ་བ་ཞུས་པ་ཡང་ཤེས་ལྡན་གཽ་ཏ་མས་བདག་ལ་ཐམས་ཅད་མཁྱེན་པ་ཉིད་ཞུ་བ་ཞུས་པ་ལུང་བསྟན་ལགས། འདིར་རིགས་རྣམ་པར་དག་པ་དང་། ལྷག་པའི་ལྷ་དང་། ལྷག་པའི་ཚངས་པ་ལས་བརྩམས་ཏེ། ཤེས་ལྡན་གཽ་ཏ་མ་ལ་བདག་གིས་ཞུ་བ་ཞུས་པ་ཡང་ཤེས་ལྡན་གཽ་ཏ་མས་བདག་ལ་ལྷག་པའི་ཚངས་པ་ཞུ་བ་ཞུས་པ་ལུང་བསྟན་ལགས་ཏེ། ཤེས་ལྡན་གཽ་ཏ་མ་ལ་བདག་གིས་ཞུ་བ་གང་དང་གང་ཞུས་པ་དེ་དང་དེ་ཁོ་ན་ཤེས་ལྡན་གཽ་ཏ་མས་བདག་ལ་ཞུ་བ་ལུང་བསྟན་ལགས་པས། ཤེས་ལྡན་གཽ་ཏ་མ་ལ་བདག་གིས་གཞན་གསོལ་དུ་ཅི་མཆིས། ཤེས་ལྡན་གཽ་ཏ་མ་བདག་ནི་བགྱི་བ་དང་བསྒྲུབ་པ་མང་ལགས་པས་ད་མཆི་ལགས་སོ། །</p>
<p>རྒྱལ་པོ་ཆེན་པོ་དེའི་དུས་ལ་བབ་པར་ཤེས་པར་གྱིས་ཤིག །དེ་ནས་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་ཡི་རངས་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་བཅོམ་ལྡན་འདས་ཀོ་ས་ལ་ནས་ལྗོངས་རྒྱུ་ཞིང་གཤེགས་པ་དང་མཉན་ཡོད་དུ་བྱོན་ནས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</p>
<p>ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ཀོ་ས་ལ་ནས་ལྗོངས་རྒྱུ་ཞིང་གཤེགས་པ་དང་མཉན་ཡོད་དུ་བྱོན་ནས་མཉན་ཡོད་ན་བདག་ཁོ་ནའི་ཀུན་དགའ་ར་བ་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །</p>
<p>དེ་ནས་ཁྱིམ་བདག་མགོན་མེད་ཟས་སྦྱིན་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ་ཞེས་བྱ་བ་ནས། སྟན་ཆེས་དམའ་བ་ཞིག་བླངས་ཏེ་བཅོམ་ལྡན་འདས་ཀྱི་སྤྱན་སྔར་ཆོས་ཉན་པའི་ཕྱིར་འདུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །</p>
<p>བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་སྐབས་སྐབས་སུ་གདུགས་ཚོད་གསོལ་བར་བྱེད་པ་ན། དགེ་སློང་རྣམས་ཀྱིས་ཐོག་མར་སྤྲང་པོ་རྣམས་ལ་ཁ་ཟས་ཆུང་ཟད་བྱིན་པ་དང་། བྲམ་ཟེ་དང་ཁྱིམ་བདག་རྣམས་འཕྱ་བར་བྱེད་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། རང་གིས་ལོངས་སྤྱད་ནས་ལྷུང་བཟེད་ཀྱི་ལྷག་མ་ལ་སྦྱིན་པར་བྱའོ། །</p>
<p>དེ་ན་སྤྲང་པོ་གཉིས་པོ་བྲམ་ཟེའི་ཁྱེའུ་ཞིག་དང་། རྒྱལ་རིགས་ཀྱི་ཁྱེའུ་ཞིག་ཡོད་པ་ལས། བྲམ་ཟེའི་ཁྱེའུས་དུས་མ་ཤེས་ནས་དེ་དང་པོར་སློང་བར་བརྩམས་པ་ལས། དེ་ལ་དགེ་སློང་འགས་ཀྱང་ཆུང་ཟད་ཀྱང་མ་བྱིན་ནོ། །</p>
<p>རྒྱལ་རིགས་ཀྱི་ཁྱེའུས་ཕྱི་ནས་སློང་བ་དང་། དེས་ཕལ་ཆེར་རྙེད་ནས་དེས་བྲམ་ཟེའི་ཁྱེའུ་ལ་སྨྲས་པ། ཁྱོད་ཀྱིས་ཅུང་ཟད་རྙེད་དམ། དེས་ཁྲོས་ནས་སྨྲས་པ། གལ་ཏེ་ཁོ་བོ་ལ་དབང་ཞིག་ཡོད་ན་ཤཱཀྱའི་སྲས་ཀྱི་དགེ་སྦྱོང་ཐམས་ཅད་མགོ་དྲུང་ནས་བཅད་དེ་ས་ལ་དོར་བ་ཞིག །རྒྱལ་རིགས་ཀྱི་ཁྱེའུས་སྨྲས་པ། གལ་ཏེ་ཁོ་བོ་ལ་འབྱོར་པ་ཞིག་ཡོད་ན་ཁོ་བོས་ཉི་མ་རེ་རེ་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་ཞལ་ཟས་རོ་བརྒྱ་དང་ལྡན་པས་བསྟབས་པ་ཞིག །དེ་གཉིས་དེ་ལྟར་གཅིག་ལ་གཅིག་སྨྲ་ཞིང་མཉན་ཡོད་ནས་བྱུང་ནས་ཤིང་དྲུང་ཞིག་ཏུ་ཉལ་བ་དང་། ཤིང་རྟས་འཁྱམ་པ་ཞིག་ཕྱོགས་དེར་འོངས་ཏེ། དེས་བྲམ་ཟེའི་ཁྱེའུ་དེའི་མགོ་བཅད་དོ། །</p>
<p>དེ་ནས་བཅོམ་ལྡན་འདས་ཀྱིས་བྱུང་བ་དེ་ལ་ཚིགས་སུ་བཅད་དེ་བཀའ་སྩལ་པ། ཆོས་རྣམས་སྔོན་དུ་ཡིད་འགྲོ་ཡིད་གཙོ་ཡིན། །</p>
<p>ཡིད་མགྱོགས་རབ་ཏུ་སྡང་བའི་ཡིད་ཀྱིས་ནི། །</p>
<p>སྨྲས་སམ་བྱས་ན་དེ་ནས་སྡུག་བསྔལ་དེ། །</p>
<p>འཐོབ་འགྱུར་འཁོར་ལོ་འཕྱན་པས་མགོ་བོ་བཅད། །</p>
<p>དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བཀའ་སྩལ་པ་དེའི་དོན་ཅི་ལགས། ཀུན་དགའ་བོ་ཁྱོད་ཀྱིས་བྲམ་ཟེའི་ཁྱེའུ་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་སེམས་གདུག་པས་ཚིག་རྩུབ་པོ་ཕྱུང་བ་གང་ཡིན་པ་དེ་མཐོང་ངམ། བཅོམ་ལྡན་འདས་མཐོང་ལགས་སོ། །</p>
<p>དེ་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་སེམས་གདུག་པས་ཚིག་རྩུབ་པོ་ཕྱུང་ནས་མཉན་ཡོད་ནས་བྱུང་སྟེ་ཤིང་དྲུང་ཞིག་ཏུ་ཉལ་བ་དང་། ཤིང་རྟས་འཁྱམ་པས་དེའི་མགོ་བཅད་པར་གྱུར་ཏོ། །</p>
<p>ངས་དེ་ལས་དགོངས་ནས། ཆོས་རྣམས་སྔོན་དུ་ཡིད་འགྲོ་ཡིད་གཙོ་ཡིན། ཞེས་བྱ་བ་ནས་སྔ་མ་བཞིན་དུ། འཐོབ་འགྱུར་འཁོར་ལོ་འཕྱན་པས་མགོ་བོ་བཅད། །</p>
<p>ཅེས་བྱ་བའི་བར་གསུངས་སོ། །</p>
<p>དེའི་ཚེ་མཉན་ཡོད་ན་ཚོང་དཔོན་ཞིག་བུ་མེད་པར་ཤིའོ། །</p>
<p>མཉན་ཡོད་ཀྱི་བྲམ་ཟེ་དང་ཁྱིམ་བདག་རྣམས་འདུས་ནས་སྨྲས་པ། སུ་ཞིག་ཚོང་དཔོན་དུ་གཞུག །ཁ་ཅིག་གིས་སྨྲས་པ། སུ་བསོད་ནམས་ཀྱི་མཐུ་ཆེན་པོ་དང་ལྡན་པའོ། །</p>
<p>ཇི་ལྟར་ཤེས་པར་བྱ། བརྟག་མོད་ཅེས་དེ་ནས་དེ་རྣམས་བརྟག་པར་བརྩམས་པ་ལས། དེ་རྣམས་ཀྱིས་རྒྱལ་རིགས་ཀྱི་ཁྱེའུ་དེ་ཤིང་གི་གྲིབ་མ་ལ་ཉལ་བ་ན་ཤིང་གཞན་རྣམས་ཀྱི་གྲིབ་མ་ཡོལ་བར་གཞོལ། ཡོལ་བར་འབབ། ཡོལ་བར་བབ་ན། ཤིང་དེའི་གྲིབ་མ་ནི་ཁྱེའུ་དེའི་ལུས་ལས་མ་ཡོལ་བར་མཐོང་ནས། དེ་རྣམས་ཀྱིས་དེ་བསླང་སྟེ་ཚོང་དཔོན་དུ་དབང་བསྐུར་བ་དང་དེ་འདི་སྙམ་དུ་སེམས་ཏེ། བདག་ལ་དཔལ་གྱི་འབྱོར་པའི་སྐལ་བ་ཅི་ཡོད་པ་དེ་དག་ཐམས་ཅད་ནི་སངས་རྒྱས་བཅོམ་ལྡན་འདས་ལ་བརྟེན་ཏེ་ཡིན་གྱིས། མ་ལ་བདག་གིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་གདུགས་ཚོད་ལ་སྤྱན་དྲང་ངོ་སྙམ་ནས། དེ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས། བཅོམ་ལྡན་འདས་ཀྱིས་ཚོང་དཔོན་དེ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །</p>
<p>དེ་ནས་ཚོང་དཔོན་དེ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ་ཞེས་བྱ་བ་ནས་སྟན་ཆེས་དམའ་བ་ཞིག་བླངས་ཏེ། བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས། དེ་དང་མཐུན་པའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ་ཞེས་བྱ་བ་ནས། ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། བཙུན་པ་བདག་ནི་འཕགས་སོ། །</p>
<p>མངོན་པར་འཕགས་སོ་ཞེས་བྱ་བ་དང་། བདག་བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་ཁྱེའུ་ཚོང་དཔོན་དེ་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །</p>
<p>དེ་ནས་བཅོམ་ལྡན་འདས་གཙུག་ལག་ཁང་དུ་གཤེགས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ལ་བཞུགས་ཏེ་ཚིགས་སུ་བཅད་དེ་བཀའ་སྩལ་པ། ཆོས་རྣམས་སྔོན་དུ་ཡིད་འགྲོ་ཡིད་གཙོ་ཡིན། །</p>
<p>ཡིད་མགྱོགས་རབ་ཏུ་དང་བའི་ཡིད་ཀྱིས་ནི། །</p>
<p>སྨྲས་སམ་བྱས་ན་དེ་ནས་བདེ་བ་དེ། །</p>
<p>འཐོབ་འགྱུར་གྲིབ་མ་ཡོལ་བར་མི་འགྱུར་བཞིན། །</p>
<p>དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པས་བཀའ་སྩལ་པ་དེའི་དོན་ཅི་ལགས། ཀུན་དགའ་བོ་ཁྱོད་ཀྱིས་རྒྱལ་རིགས་ཀྱི་ཁྱེའུ་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་སེམས་དང་བ་བསྐྱེད་པ་གང་ཡིན་པ་དེ་མཐོང་ངམ། བཅོམ་ལྡན་འདས་མཐོང་ལགས་སོ། །</p>
<p>དེ་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་སེམས་དང་བ་བསྐྱེད་ནས་མཉན་ཡོད་ནས་བྱུང་སྟེ་ཤིང་དྲུང་ཞིག་ཏུ་ཉལ་བ་ལས་མཉན་ཡོད་ཀྱི་བྲམ་ཟེ་དང་ཁྱིམ་བདག་དག་གིས་ཚོང་དཔོན་དུ་དབང་བསྐུར་ནས། དེ་མཐོང་བའི་ཆོས་ཁོ་ན་ལ་ལོངས་སྤྱོད་མངོན་པར་འཕེལ་བར་གྱུར་ཏོ། །</p>
<p>ངས་དེ་ལས་དགོངས་ནས། ཆོས་རྣམས་སྔོན་དུ་ཡིད་འགྲོ་ཡིད་གཙོ་ཡིན། །</p>
<p>ཞེས་བྱ་བ་ནས་སྔ་མ་བཞིན་དུ་འཐོབ་འགྱུར་གྲིབ་མ་ཡོལ་བར་མི་འགྱུར་བཞིན། །</p>
<p>ཞེས་བྱ་བའི་བར་གསུངས་སོ། །</p>
<p>གདུ་བུ་ཅན་དུ་བྱོན་ནས་གདུ་བུ་ཅན་དུ་སངས་རྒྱས་བཞིའི་གདན་ཞེས་བྱ་བ་རྒྱས་པར་གོང་མ་བཞིན་དུའོ། །</p>
<p>ས་ཅན་དུ་བྱོན་ནས་ས་ཅན་དུ་སངས་རྒྱས་བཞིའི་གདན་ཞེས་བྱ་བ་གོང་མ་བཞིན་དུའོ། །</p>
<p>སེང་གེ་ཅན་གྱི་གྲོང་དུ་བྱོན་ནས་སེང་གེ་ཅན་གྱི་གྲོང་དུ་སངས་རྒྱས་བཞིའི་གདན་ཞེས་བྱ་བ་རྒྱས་པར་གོང་མ་བཞིན་དུའོ། །</p>
<p>གྲོང་གསར་དུ་བྱོན་ནས་གྲོང་གསར་དུ་སངས་རྒྱས་བཞིའི་གདན་ཞེས་བྱ་བ་གོང་མ་བཞིན་དུའོ། །</p>
<p>གྲོང་ཁྱེར་ཅན་དུ་བྱོན་ནས་གྲོང་ཁྱེར་ཅན་དུ་སངས་རྒྱས་བཞིའི་གདན་ཞེས་བྱ་བ་གོང་མ་བཞིན་དུའོ། །</p>
<p>རྒྱལ་པོའི་ཁབ་ཏུ་བྱོན་ནས་དེའི་ཚེ་ཀུན་དུ་རྒྱུ་ཁྲིའུ་བརྩེགས་ཞེས་བྱ་བ་མ་ག་དྷཱ་བཟང་མོའི་རྫིང་གི་འགྲམ་ན་གནས་ཏེ། དེ་མཚན་མོ་མཆིལ་པས་ཉ་བཤོར་ཅིང་ཟ་བར་བྱེད་དོ། །</p>
<p>དེ་ནམ་ལངས་ནས་ནི་ཁྲིའུའི་སྟེང་དུ་ཁྲིའུ་བཞག་པ་ལ་འདུག་ནས་ཚིགས་སུ་བཅད་པས་སྨྲ་སྟེ། ཆོས་ཀྱི་ཆོས་མཆོག་གིས་འཚོ་སྲོག་ཆགས་དག །འགའ་ལ་ཡང་འཚེ་མི་བྱེད་དགེ་སློང་འགྱུར། །</p>
<p>ཞི་བའི་ཡིད་ཀྱིས་སྤོང་དང་བརྟུལ་ཞུགས་སྤྱད། །</p>
<p>དུལ་བ་དེ་ནི་ཞི་བའི་རྗེས་སུ་མཐུན། །</p>
<p>བཅོམ་ལྡན་འདས་ཀྱིས་དེའི་གདུལ་བའི་དུས་མཁྱེན་ནས་དེའི་དྲུང་དུ་གཤེགས་ཏེ་བཀའ་སྩལ་པ། ཚིགས་བཅད་དེ་ནི་ཇི་ལྟ་བར། །</p>
<p>གལ་ཏེ་ཁྱོད་ཀྱང་དེ་འདྲ་ན། །</p>
<p>ཁྱོད་ཀྱང་དམ་པར་བརྩིར་རུང་ན། །</p>
<p>སྤོང་བ་ཁྱོད་ནི་དེ་མི་འདྲ། །</p>
<p>རེ་ཞིག་ཉེ་བར་ཞི་ཞིང་དུལ་བ་དང་། །</p>
<p>སྲོག་ཆགས་འགའ་ལའང་འཚེ་བར་མ་བྱེད་པར། །</p>
<p>ཞི་བའི་ཡིད་ཀྱིས་སྤོང་དང་བརྟུལ་ཞུགས་སྤྱོད། །</p>
<p>དུལ་བ་དེ་ནི་ཞི་བའི་རྗེས་སུ་མཐུན། །</p>
<p>གང་ལ་ལུས་དང་ངག་དང་ཡིད་ཀྱིས་ནི། །</p>
<p>ཉེས་པར་བྱས་པ་ཡོད་པ་མ་ཡིན་ལ། །</p>
<p>གང་ཞིག་གནས་གསུམ་དག་གིས་བསྡམས་གྱུར་པ། །</p>
<p>དུལ་བ་དེ་ནི་ཞི་བའི་རྗེས་སུ་མཐུན། །</p>
<p>དེ་ནས་ཀུན་དུ་རྒྱུ་ཁྲིའུ་བརྩེགས་ཀྱིས་བསམས་པ། དགེ་སྦྱོང་གཽ་ཏ་མའི་ཐུགས་ཀྱིས་ནི་བདག་གི་སེམས་མཁྱེན་ཏོ་སྙམ་དུ་རིག་ནས་མངོན་པར་དད་པར་གྱུར་ཏོ། །</p>
<p>དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ། ཐོས་པས་ཀུན་དུ་རྒྱུ་ཁྲིའུ་བརྩེགས་ཞེས་བྱ་བ་ནས་ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་སོ། །</p>
<p>དགེ་སློང་དག་གིས་དེ་ཁྲིའུའི་སྟེང་དུ་ཁྲིའུ་བཞག་པ་ལ་འདུག་པ་མཐོང་ནས། དགེ་སློང་ཞིག་གིས་ཁྲིའུའི་སྟེང་དུ་ཁྲིའུ་བཞག་སྟེ་ཆོས་མཉན་ན་དེ་བདེན་པའི་སྣོད་དུ་གྱུར་ཀྱང་བདེན་པ་མ་མཐོང་ནས། བཅོམ་ལྡན་འདས་ཀྱིས་དགོངས་པ། ཅིའི་ཕྱིར་དགེ་སློང་འདིས་བདེན་པ་མ་མཐོང་སྙམ་ན་མ་གུས་པས་ཡིན་པར་གཟིགས་སོ། །</p>
<p>དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ཉེས་དམིགས་གང་ཅི་བྱུང་བ་དེ་ནི་དགེ་སློང་དག་ཁྲིའུའི་སྟེང་དུ་ཁྲིའུ་བཞག་ནས་འདུག་པ་ཡིན་ནོ་སྙམ་ནས་དེ་ལྟ་བས་ན་དགེ་སློང་གིས་ཁྲིའུའི་སྟེང་དུ་ཁྲིའུ་བཞག་པ་ལ་འདུག་པར་མི་བྱའོ། །</p>
<p>འདུག་ན་འགལ་ཚབས་ཅན་དུ་འགྱུར་རོ། །</p>
<p>དེ་ནས་བཅོམ་ལྡན་འདས་རྒྱལ་པོའི་ཁབ་ནས་ནྱ་གྲོ་དྷར་བྱོན་ནས་དེ་ནས་སྔ་དྲོ་ཤམ་ཐབས་མནབས། ན་བཟའ་ཆོས་གོས་དང་ལྷུང་བཟེད་བསྣམས་ཏེ་ནྱ་གྲོ་དྷར་བསོད་སྙོམས་ལ་ཞུགས་པ་དང་། སེར་སྐྱའི་གཞིའི་བྲམ་ཟེའི་བུ་མོ་ཞིག་ནྱ་གྲོ་དྷར་བག་མར་བཏང་བ་དང་། བྲམ་ཟེའི་བུ་མོས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པ། སྐུ་འོད་འདོམ་གང་གིས་བརྒྱན་པ། འོད་ཟེར་ཉི་མ་སྟོང་བས་ལྷག་པ། གཤེགས་ན་རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་མཐོང་ངོ་། །</p>
<p>མཐོང་མ་ཐག་ཏུ་དེ་འདི་སྙམ་དུ་སེམས་ཏེ། བཅོམ་ལྡན་འདས་འདི་ནི་ཤཱཀྱའི་རིགས་དགའ་བ་ལས་འཁོར་ལོས་སྒྱུར་བའི་རིགས་ཀྱི་རྒྱལ་སྲིད་ཀྱང་སྤངས། བཙུན་མོ་མང་པོ་དང་། མཛོད་དང་། བང་མཛོད་ཀྱི་འབྱོར་པ་རྣམས་ཀྱང་སྤངས་ནས་རབ་ཏུ་བྱུང་བ་དེ་ཡིན་ཏེ། དེ་ད་ལྟར་བསོད་སྙོམས་ལ་རྒྱུས། གལ་ཏེ་བདག་ལས་བསོད་སྙོམས་ཀྱི་ཟན་བཞེས་ན་ནི་དེ་ལ་བདག་གིས་དབུལ་ལོ་སྙམ་མོ། །</p>
<p>དེ་ནས་བཅོམ་ལྡན་འདས་ཀྱི་ཐུགས་ཀྱིས་དེའི་སེམས་མཁྱེན་ནས་ལྷུང་བཟེད་བཟེད་དེ། སྲིང་མོ་གལ་ཏེ་ཁྱོད་ཀྱིས་ཡོངས་སུ་བཏང་ན་ལྷུང་བཟེད་འདིར་ཕུལ་ཅིག །དེ་ནས་དེ་ལྷག་པར་དད་པ་སྐྱེས་ཏེ། བཅོམ་ལྡན་འདས་ཀྱི་ཐུགས་ཀྱིས་བདག་གི་སེམས་མཁྱེན་ཏོ་སྙམ་དུ་རིག་ནས་དད་པ་དྲག་པོས་བཅོམ་ལྡན་འདས་ལ་བསོད་སྙོམས་ཀྱི་ཟན་ཕུལ་བ་དང་། དེ་ནས་བཅོམ་ལྡན་འདས་འཛུམ་པ་མཛད་དོ། །</p>
<p>ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་འཛུམ་པ་མཛད་པ་དེའི་ཚེ་ཞེས་བྱ་བ་ནས། མཛོད་སྤུར་ནུབ་པར་གྱུར་ཏོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོས་ཐལ་མོ་སྦྱར་ཏེ་བཅོམ་ལྡན་འདས་ལ་ཞུས་པ། རྒྱུ་མ་མཆིས་རྐྱེན་མ་མཆིས་པར་ནི་ཞེས་བྱ་བ་ནས། འཛུམ་པ་མཛད་ཅེས་བྱ་བའི་བར་གོང་མ་བཞིན་དུའོ། །</p>
<p>ཀུན་དགའ་བོ་ཁྱོད་ཀྱིས་བྲམ་ཟེའི་བུ་མོ་གང་ཞིག་དད་པ་སྐྱེས་ནས་ང་ལ་བསོད་སྙོམས་ཀྱི་ཟན་ཕུལ་བ་དེ་མཐོང་ངམ། བཙུན་པ་མཐོང་ལགས་སོ། །</p>
<p>ཀུན་དགའ་བོ་བྲམ་ཟེའི་བུ་མོ་དེ་དགེ་བའི་རྩ་བ་འདིས་བསྐལ་པ་བཅུ་གསུམ་དུ་ལོག་པར་འགྲོ་བར་མི་འགྱུར་ཞིང་ལྷ་དང་མི་རྣམས་སུ་ཉིང་མཚམས་སྦྱར་ཅིང་འཁོར་ནས་སྲིད་པ་ཕྱི་མ་དང་། སྐྱེ་གནས་ཕྱི་མ་དང་། ལུས་ཕྱི་མ་དང་། བདག་གིས་ངོ་བོ་ཐོབ་པ་ཕྱི་མ་ལ་རང་སངས་རྒྱས་ཤིན་ཏུ་ལེགས་སྨོན་ཞེས་བྱ་བར་འགྱུར་རོ། །</p>
<p>ཀུན་དུ་བྲམ་ཟེའི་བུ་མོ་ཆེ་གེ་མོ་ཞིག་དད་པ་སྐྱེས་ནས་བཅོམ་ལྡན་འདས་ལ་བསོད་སྙོམས་ཟན་ཞིག་ཕུལ་བས། བཅོམ་ལྡན་འདས་ཀྱིས་དེ་རང་བྱང་ཆུབ་ཏུ་ལུང་བསྟན་ཏོ་ཞེས་སྒྲ་གྲགས་སོ། །</p>
<p>དེའི་ཁྱོ་མེ་ཏོག་དང་ཡམ་སྲེག་ཤིང་གི་ཕྱིར་དགོན་པར་སོང་བ་དེས་བདག་གི་ཆུང་མས་དགེ་སྦྱོང་གཽ་ཏ་མ་ལ་བསོད་སྙོམས་ཟན་ཞིག་ཕུལ་བས། དགེ་སྦྱོང་གཽ་ཏ་མས་དེ་རང་བྱང་ཆུབ་ཏུ་ལུང་བསྟན་ཏོ་ཞེས་ཐོས་སོ། །</p>
<p>ཐོས་ནས་ཀྱང་མི་བཟོད་པ་སྐྱེས་ཏེ། བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང་། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཤེས་ལྡན་གཽ་ཏ་མ་བདག་གི་སྡུམ་པར་བྱོན་ཏམ། བྲམ་ཟེ་སོན་ཏོ། །</p>
<p>ཤེས་ལྡན་གཽ་ཏ་མ་བདག་གི་མཆིས་འབྲང་གིས་བསོད་སྙོམས་བཤོས་ཤིག་ཕུལ་ནས་ཁྱོད་ཀྱིས་དེ་རང་བྱང་ཆུབ་ཏུ་ལུང་བསྟན་སྐད་ན་མད་དམ། བྲམ་ཟེ་བདེན་ནོ། །</p>
<p>ཀྱེ་གཽ་ཏ་མ་ཁྱོད་འཁོར་ལོས་སྒྱུར་བའི་རྒྱལ་སྲིད་སྤངས་ནས་རབ་ཏུ་བྱུང་ན། ད་བསོད་སྙོམས་བཤོས་ཙམ་གྱི་སླད་དུ་ཇི་ལྟར་ཤེས་བཞིན་གྱི་བརྫུན་གྱི་ཚིག་གསུང་། ས་བོན་འདི་ཙམ་གྱི་འབྲས་བུ་འདིའོ་ཞེས་བགྱི་བ་ཁྱོད་ལ་སུ་ཞིག་ཡིད་ཆེས་པར་འགྱུར། བྲམ་ཟེ་དེའི་ཕྱིར་ཁྱོད་ཉིད་ལ་དྲི་ཡིས། ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །བྲམ་ཟེ་ཇི་སྙམ་དུ་སེམས། ཁྱོད་ཀྱིས་ངོ་མཚར་རྨད་དུ་བྱུང་བའི་ཆོས་མཐོང་བ་འགའ་ཡོད་དམ། ཀྱེ་གཽ་ཏ་མ་རེ་ཞིག་ངོ་མཚར་རྨད་དུ་བྱུང་བའི་ཆོས་གཞན་ལྟ་ཞོག །ནྱ་གྲོ་དྷ་འདི་ཉིད་དུ་ངོ་མཚར་རྨད་དུ་བྱུང་བའི་ཆོས་ཤིག་མཐོང་བ་དེ་རེ་ཞིག་གསོན་ཅིག །ཀྱེ་གཽ་ཏ་མ་ནྱ་གྲོ་དྷ་འདིའི་ཤར་ཕྱོགས་ན་ནྱ་གྲོ་དྷའི་ཤིང་ཆེན་པོ་ཞིག་མཆིས་ཏེ། དེའི་མིང་གིས་གྲོང་འདི་ནྱ་གྲོ་དྷ་ཞེས་བགྱིའོ། །</p>
<p>དེའི་འོག་ན་ཤིང་རྟ་ལྔ་བརྒྱ་མ་རེག་ཅིང་ཕན་ཚུན་མ་ཐུག་པར་མཆིས་ལགས་སོ། །</p>
<p>བྲམ་ཟེ་ནྱ་གྲོ་དྷ་དེའི་ས་བོན་ཚད་ཇི་ཙམ་ཞིག་ཡོད། ཅི་རེ་ཞིག་ཞིང་རྣང་ཙམ་མམ། ཀྱེ་གཽ་ཏ་མ་མ་ལགས་སོ། །</p>
<p>རེ་ལྡེ་ཙམ་མམ། ཏིལ་འདྲུ་བའི་འཁོར་ལོ་ཙམ་མམ། ཤིང་རྟའི་འཁོར་ལོ་ཙམ་མམ། བའི་ཀོ་བ་ཙམ་མམ། བིལ་བ་ཙམ་མམ། ཀ་པིད་ཐའི་འབྲས་བུ་ཙམ་མམ། ཀྱེ་གཽ་ཏ་མ་མ་ལགས་སོ། །</p>
<p>ཀྱེ་གཽ་ཏ་མ་ཡེ་ཡུངས་ཀར་གྱི་བཞི་ཆ་ཙམ་མཆིས་ལགས་སོ། །</p>
<p>བྲམ་ཟེ་ས་བོན་དེ་ཙམ་གྱི་འབྲས་བུ་ཤིང་ཆེན་པོ་དེ་ཙམ་ཞིག་སྐྱེས་སོ་ཞེས་བྱ་བ་ཁྱོད་ལ་སུ་ཞིག་ཡིད་ཆེས་པར་འགྱུར། ཤེས་ལྡན་གཽ་ཏ་མ་ཡིད་ཆེས་ཀྱང་རུང་མ་ཆེས་ཀྱང་རུང་བདག་གི་མངོན་སུམ་དུ་གྱུར་ལགས་སོ། །</p>
<p>ཀྱེ་གཽ་ཏ་མ་རེ་ཞིག་ཞིང་སྣག་ཆེ་བ་སེར་སྨེ་བ་དོག་ས་ཚྭ་སྒོ་མ་མཆིས་པའི་ཕྱོགས་སུ་ས་བོན་སར་པ་གྲུང་པོ་མ་ཉམས་པར་མཆིས་པ་ལ་དུས་དུས་སུ་ལྷས་ཆར་ཕབ་ན་དེས་ན་ཤིང་ནྱ་གྲོ་དྷ་ཆེན་པོ་འདིར་འཁྲུངས་ལགས་སོ། །</p>
<p>དེ་ནས་བཅོམ་ལྡན་འདས་ཀྱིས་བྱུང་བ་དེ་ལ་ཚིགས་སུ་བཅད་དེ་བཀའ་སྩལ་པ། བྲམ་ཟེ་ཁྱོད་ཀྱིས་ཇི་ལྟ་བུར། །</p>
<p>ཞིང་དང་ས་བོན་མངོན་སུམ་ལྟར། །</p>
<p>དེ་བཞིན་ལས་ཀྱི་རྣམ་སྨིན་ཡང་། །</p>
<p>དེ་བཞིན་གཤེགས་པའི་མངོན་སུམ་མོ། །</p>
<p>ཇི་ལྟར་བྲམ་ཟེ་ཁྱོད་ཀྱི་ས་བོན་ནི། །</p>
<p>ཆུང་དང་ཤིན་ཏུ་ཤིང་ཆེན་དེ་མཐོང་བ། །</p>
<p>བྲམ་ཟེ་ངས་ཀྱང་ས་བོན་ཆུང་ངུ་དང་། །</p>
<p>ཕུན་སུམ་ཆེན་པོ་དེ་ཡང་དེ་བཞིན་མཐོང་། །</p>
<p>དེ་ནས་བཅོམ་ལྡན་འདས་ཀྱིས་ཞལ་ནས་ལྗགས་བརྐྱང་བས་དབུ་སྐྲ་ལ་ཐུག་པའི་བར་ཞལ་གྱི་དཀྱིལ་འཁོར་ཐམས་ཅད་གཡོགས་ནས་བྲམ་ཟེ་དེ་ལ་བཀའ་སྩལ་པ། བྲམ་ཟེ་དེ་ཇི་སྙམ་དུ་སེམས། གང་གི་ཞལ་ནས་ལྗགས་བྱུང་བས་ཞལ་གྱི་དཀྱིལ་འཁོར་ཐམས་ཅད་ཡོག་པར་བྱེད་པ་དེ་ཅི་ག་འཁོར་ལོས་སྒྱུར་བའི་རྒྱལ་སྲིད་སྟོང་གི་ཕྱིར་ཡང་ཤེས་བཞིན་དུ་བརྫུན་གྱི་ཚིག་གསུང་ངམ། ཀྱེ་གཽ་ཏ་མ་མ་ལགས་སོ། །</p>
<p>བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་སྩལ་པ། ང་ཡི་ལྗགས་ནི་སྒྱུ་མེད་བདེན་པས་བསྐྱེད་པ་དག །ཅི་ག་མི་བདེན་པ་ནི་གསུང་བར་འགྱུར་སྲིད་དམ། །</p>
<p>བྲམ་ཟེ་ང་ཡིས་ཇི་སྐད་བཤད་པ་དེ་བཞིན་པས། །</p>
<p>དེ་བཞིན་གཤེགས་པ་ཡིན་ཞེས་རྟོགས་པར་བྱ་བའི་རིགས། །</p>
<p>དེ་ནས་བྲམ་ཟེ་དེ་མངོན་པར་དད་ནས་དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་ཞེས་བྱ་བ་ནས། ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། བཙུན་པ་བདག་ནི་འཕགས་སོ། །</p>
<p>མངོན་པར་འཕགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>བདག་བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས་བདག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །</p>
<p>དེ་ནས་བྲམ་ཟེ་དེ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་ནས་ཡི་རངས་ཏེ། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་།། །</p>
<p>།སྡོམ་ལ། ཀིམ་པི་ལ་དང་སྦྲུལ་གདུགས་དང་། །</p>
<p>མ་ཐུ་ལ་དང་ཡུལ་འཁོར་སྐྱོང་། །</p>
<p>གླང་ཆེན་གྲོང་དང་གྲོང་ཁྱེར་ཆེ། །</p>
<p>སྲུག་ན་དང་ནི་བྲམ་ཟེའི་གྲོང་། །</p>
<p>གྲོང་ཁྱེར་ནག་པོ་རོ་ཧི་ཏ། །</p>
<p>གསིང་མ་ཅན་དང་དེ་བཞིན་དུ། །</p>
<p>དགའ་བ་འཕེལ་བས་ཚོགས་སུ་ནི། །</p>
<p>བྱས་ཏེ་ཡང་དག་བརྗོད་པ་ཡིན། །</p>
<p>བཅོམ་ལྡན་འདས་ཀིམ་པི་ལར་བྱོན་ནས་ཀིམ་པི་ལའི་ནགས་ཁྲོད་ན་བཞུགས་སོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀིམ་པི་ལ་ལ་བཀའ་སྩལ་པ། ཀིམ་པི་ལ་དྲན་པ་ཉེ་བར་གཞག་པ་བཞི་ལ་བརྩམས་ཏེ་བསྒོམ་པ་ཁྱོད་ལ་བཤད་ཀྱིས། དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ་ཞེས་དེ་སྐད་བཀའ་སྩལ་པ་ན། ཚེ་དང་ལྡན་པ་ཀིམ་པི་ལ་ཅང་མི་སྨྲའོ། །</p>
<p>ལན་གཉིས་སུ་ཡང་དེ་བཞིན། ལན་གསུམ་དུ་ཡང་དེ་བཞིན་བརྗོད་པར་བྱའོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོས་ཚེ་དང་ལྡན་པ་ཀིམ་པི་ལ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ཀིམ་པི་ལ་ཁྱོད་ལ་སྟོན་པ་གསུང་ངོ་། །</p>
<p>ཚེ་དང་ལྡན་པ་ཀུན་དགའ་བོ་འཚལ་ཏོ། །</p>
<p>ཚེ་དང་ལྡན་པ་གཽ་ཏ་མ་རབ་ཏུ་འཚལ་ཏོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དེའི་དུས་ལ་བབ་ལགས་སོ། །</p>
<p>བདེ་བར་གཤེགས་པ་དེའི་དུས་ལ་བབ་ལགས་ཏེ། བཅོམ་ལྡན་འདས་ཀྱིས་དགེ་སློང་རྣམས་ལ་དྲན་པ་ཉེ་བར་གཞག་པ་བཞི་ལས་བརྩམས་ཏེ་བསྒོམ་པ་བཤད་ན། དེའི་སླད་དུ་དགེ་སློང་རྣམས་ཀྱིས་ཐོས་ནས་འཛིན་པར་འགྱུར་ལགས་སོ། །</p>
<p>ཀུན་དགའ་བོ་དེའི་ཕྱིར་ལེགས་པར་ཉོན་ལ་ཡིད་ལ་ཟུང་ཤིག་དང་བཤད་དོ། །</p>
<p>འདི་ལ་དགེ་སློང་གང་ཡང་གྲོང་དང་གྲོང་རྡལ་ཞེས་བྱ་བ་དང་། དྲན་བཞིན་དུ་དབུགས་བརྔུབས་ན་དབུགས་བརྔུབས་སོ་ཞེས་སློབ་སྟེ་ཞེས་བྱ་བ་ནས། འགོག་པའི་རྗེས་སུ་ལྟ་ཞིང་དབུགས་ཕྱུང་བ་སློབ་སྟེ་ཞེས་བྱ་བའི་བར་གོང་མ་བཞིན་དུའོ། །</p>
<p>གང་གི་ཚེ་འཕགས་པའི་ཉན་ཐོས་དྲན་བཞིན་དུ་དབུགས་བརྔུབས་ན། དྲན་བཞིན་དུ་དབུགས་བརྔུབས་སོ་ཞེས་སློབ་པ་ཞེས་བྱ་བ་ནས། ལུས་ཀྱི་འདུ་བྱེད་ཤིན་ཏུ་སྦྱངས་ཏེ་ལུས་ལ་ལུས་ཀྱི་རྗེས་སུ་ལྟ་ཞིང་དབུགས་ཕྱུང་ངོ་ཞེས་སློབ་སྟེ་ཞེས་བྱ་བའི་བར་གོང་མ་བཞིན་དུའོ། །</p>
<p>དེའི་ཚེ་འཕགས་པའི་ཉན་ཐོས་ལུས་ལ་ལུས་ཀྱི་རྗེས་སུ་ལྟ་ཞིང་གནས་སོ། །</p>
<p>དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་སོ། །</p>
<p>ཀུན་དགའ་བོ་དཔེར་ན་ལམ་པོ་ཆེའི་བཞི་མདོར་རྡུལ་གྱི་མཆོད་རྟེན་ཞིག་བརྩིགས་པར་འགྱུར་ལ་དེ་ནས་ཤར་ཕྱོགས་ནས་བཞོན་པ་ཅན་ནམ། ཁྱོགས་སམ། ཤིང་རྟས་འཁྱམ་པ་ཞིག་འོངས་ན། ཀུན་དགའ་བོ་ཇི་སྙམ་དུ་སེམས། རྡུལ་གྱི་མཆོད་རྟེན་འཇིག་པར་འགྱུར་རམ། བཙུན་པ་འགྱུར་ལགས་སོ། །</p>
<p>དེ་བཞིན་དུ་གང་གི་ཚེ་འཕགས་པའི་ཉན་ཐོས་དྲན་བཞིན་དུ་དབུགས་བརྔུབས་སོ། །</p>
<p>ཞེས་བྱ་བ་ནས་ནང་གི་ཡིད་ལ་བྱེད་པ་ཡོད་པར་ཤེས་པ་ཞེས་བྱ་བའི་བར་གོང་མ་བཞིན་དུའོ། །</p>
<p>གང་གི་ཚེ་འཕགས་པའི་ཉན་ཐོས་དགའ་བ་སོ་སོར་མྱོང་བ་ཞེས་བྱ་བ་ནས། སེམས་ཀྱི་འདུ་བྱེད་ཤིན་ཏུ་སྦྱངས་ཏེ་ཚོར་བ་རྣམས་ལ་ཚོར་བའི་རྗེས་སུ་ལྟ་ཞིང་དབུགས་ཕྱུང་ངོ་ཞེས་སློབ་བོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་སོ། །</p>
<p>དཔེར་ན་ཀུན་དགའ་བོ་ལམ་པོ་ཆེའི་བཞི་མདོར་རྡུལ་གྱི་མཆོད་རྟེན་ཞིག་བརྩིགས་པར་གྱུར་ལ། དེ་ནས་ལྷོ་ཕྱོགས་ནས་བཞོན་པ་ཅན་ནམ། ཁྱོགས་སམ། ཤིང་རྟས་འཁྱམ་པ་ཞིག་འོངས་ན་ཞེས་བྱ་བ་ནས། ཚོར་བ་རྣམས་ལ་ཚོར་བའི་རྗེས་སུ་ལྟའོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་སོ། །</p>
<p>གང་གི་ཚེ་འཕགས་པའི་ཉན་ཐོས་སེམས་སོ་སོར་མྱོང་བ་དང་། སེམས་རབ་ཏུ་དགའ་བ་དང་། སེམས་མཉམ་པར་འཇོག་པ་དང་སེམས་རྣམ་པར་གྲོལ་བར་བྱེད་ཅིང་དབུགས་བརྔུབས་ན་སེམས་རྣམ་པར་གྲོལ་བར་བྱེད་ཅིང་དབུགས་བརྔུབས་སོ་ཞེས་སློབ་བོ་སེམས་རྣམ་པར་གྲོལ་བར་བྱེད་ཅིང་དབུགས་ཕྱུང་ན་སེམས་རྣམ་པར་གྲོལ་བར་བྱེད་ཅིང་དབུགས་ཕྱུང་ངོ་ཞེས་སློབ་སྟེ། སེམས་ལ་སེམས་ཀྱི་རྗེས་སུ་ལྟའོ། །</p>
<p>གང་གི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་ཏེ་མཆོད་རྟེན་དེ་ཉིད་ལ་ནུབ་ཕྱོགས་ནས་ཞེས་དཔེར་བྱའོ། །</p>
<p>དེ་ལུས་དེ་དང་ཚོར་བ་དེ་དང་སེམས་དེ་ལ་བརྣབ་སེམས་ཡིད་མི་བདེ་བ་གཉིས་ཀ་ནུབ་པས་ཆོས་རྣམས་ལ་ཆོས་ཀྱི་རྗེས་སུ་ལྟ་ཞིང་བཏང་སྙོམས་སུ་གནས་སོ། །</p>
<p>དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་ཏེ། དཔེར་ན་ལམ་པོ་ཆེའི་བཞི་མདོར་རྡུལ་གྱི་མཆོད་རྟེན་བརྩིགས་པར་གྱུར་ལ། དེ་ནས་བྱང་ཕྱོགས་ནས་བཞོན་པ་ཅན་ནམ་ཁྱོགས་སམ། ཤིང་རྟས་འཁྱམ་པ་ཞིག་འོངས་ན། ཀུན་དགའ་བོ་ཇི་སྙམ་དུ་སེམས། རྡུལ་གྱི་མཆོད་རྟེན་འཇིག་པར་འགྱུར་རམ། བཙུན་པ་དེ་ལྟར་འགྱུར་ལགས་སོ། །</p>
<p>ཞེས་བྱ་བ་ནས་དེ་ལྟར་ཆོས་ལ་ཆོས་ཀྱི་རྗེས་སུ་ལྟ་བ་ཞེས་བྱ་བའི་བར་གོང་མ་བཞིན་དུའོ། །</p>
<p>དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་ཏེ། ཀུན་དགའ་བོ་དེ་ལྟར་ན་དྲན་པ་ཉེ་བར་གཞག་པ་བཞིའི་དབང་དུ་བྱས་ཏེ། བསྒོམས་པ་ཡིན་ནོ། །</p>
<p>དེ་ནས་བཅོམ་ལྡན་འདས་རི་འོར་ཞིག་ཏུ་བྱོན་ཏོ། །</p>
<p>རི་འོར་དེ་ན་ཚེ་དང་ལྡན་པ་མཽད་གལ་གྱི་བུ་ཆེན་པོའི་ཞང་པོ་དྲང་སྲོང་རྣམས་ཀྱི་ནང་དུ་རབ་ཏུ་བྱུང་བ་དེ་ཚེ་དང་ལྡན་པ་མཽད་གལ་གྱི་བུ་ཆེན་པོས་འདུལ་བར་འགྱུར་བས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། མཽད་གལ་གྱི་བུ་ཞང་པོ་ལ་སོམས་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་མཽད་གལ་གྱི་བུ་ཆེན་པོས་བཅོམ་ལྡན་འདས་ཀྱི་ལྟར་མཉན་ཏེ། དེའི་གདུལ་བའི་དུས་ཤེས་ནས་དྲང་སྲོང་རྣམས་ཀྱི་བསྟི་གནས་སུ་འཇུག་པར་བརྩམས་སོ། །</p>
<p>དེ་ནས་དྲང་སྲོང་དེས་སྨྲས་པ། དགེ་སྦྱོང་འདུག་ཤིག །བྲམ་ཟེ་རྣམས་ཀྱི་བསྟི་གནས་འདིར་མ་འཇུག་ཤིག །དེས་སྨྲས་པ། ང་ཡང་བྲམ་ཟེ་ཡིན་ནོ། །</p>
<p>དྲང་སྲོང་དེས་ཚིགས་སུ་བཅད་དེ་སྨྲས་པ། བྲམ་ཟེ་ཁྱོད་ལ་བསང་བྱེད་མེད། །</p>
<p>བླུགས་གཟར་ཡང་ནི་ཡོད་མ་ཡིན། །</p>
<p>ཁྱོད་ནི་མགོ་རེག་མེ་མཆོད་མིན། །</p>
<p>བྲམ་ཟེ་བདག་ཅེས་ཅི་སྟེ་སྨྲ། །</p>
<p>ཚེ་དང་ལྡན་པ་མཽད་གལ་གྱི་བུ་ཆེན་པོས་ཀྱང་ཚིགས་སུ་བཅད་དེ་སྨྲས་པ། བྲམ་ཟེ་ང་ཡི་ངོ་ཚ་ཤེས། །</p>
<p>བསང་བྱེད་བླུགས་གཟར་ཤེས་རབ་ཉིད། །</p>
<p>ཆུ་རྒྱུན་རྟག་འབབ་དད་པ་ནི། །</p>
<p>ང་ཡི་རིལ་བ་སྤྱི་བླུགས་ཡིན། །</p>
<p>ནང་དུ་ལེགས་པར་མཉམ་བཞག་པའི། །</p>
<p>བདེན་པ་ཁོ་བོ་མེ་མཆོད་དེ། །</p>
<p>ཡང་དག་སྡོམ་དང་དུལ་བ་ཡིས། །</p>
<p>ཉིན་མཚན་དུ་ནི་སྦྱིན་སྲེག་བྱེད། །</p>
<p>གལ་ཏེ་དེ་ལྟར་གྱུར་ན་ཡང་དགེ་སྦྱོང་མགོ་རེག་ལ་ནི་འདིར་སྐབས་མི་འབྱེད་དོ། །</p>
<p>དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་རླུང་དང་ཆར་དྲག་བཏང་ནས་མཚོ་བྲན་དང་ཉེ་བ་ཞིག་ཏུ་སོང་ནས་ཤིང་ཞིག་གི་དྲུང་དུ་རྟེན་ཅིང་འདུག་གོ། །</p>
<p>དེ་ནས་ཀླུའི་རྒྱལ་པོ་དགའ་བོ་དང་ཉེ་དགའ་བོའི་འཁོར་ཞིག་གནས་པ་དེས་བསམས་པ། འདི་ནི་འཕགས་པ་མཽད་གལ་གྱི་བུ་ཆེན་པོ་ཡིན་ཏེ། ཀླུའི་རྒྱལ་པོ་དགའ་བོ་དང་ཉེ་དགའ་བོ་གཉིས་ཀྱིས་བླ་མར་བྱ་བ་ཡིན་གྱིས། མ་ལ་བདག་གིས་འདིའི་མཆོད་པ་བྱ་བ་ལ་བརྩོན་པར་བྱའོ་སྙམ་སྟེ། ཀླུ་དེ་གནས་ནས་བྱུང་ནས་ཚེ་དང་ལྡན་པ་མཽད་གལ་གྱི་བུ་ཆེན་པོའི་ལུས་ལ་ལན་བདུན་དུ་དཀྲིས་ཏེ་སྟེང་ནས་མགོའི་གདེངས་ཀ་ཆེན་པོ་བྱས་ནས་འདུག་གོ། །</p>
<p>དྲང་སྲོང་རྣམས་ཀྱི་ཆོས་ཉིད་ཀྱིས་གལ་ཏེ་སྡུག་བསྔལ་ལ་མ་བསམས་ན་དྲང་སྲོང་གི་ཆོས་ལས་ཉམས་པར་འགྱུར་བས་དེ་ནས་དྲང་སྲོང་དེ་འདི་སྙམ་དུ་སེམས་ཏེ། རབ་ཏུ་བྱུང་བ་དེ་རླུང་དང་ཆར་དྲག་གིས་ཉེན་ནས་ཤི་བར་གྱུར་ཏེ། བདག་དྲང་སྲོང་གི་ཆོས་ལས་ཉམས་པར་གྱུར་ན་མི་རུང་ངོ་སྙམ་ནས། དེ་ནས་བསྟི་གནས་དེ་ནས་ཕྱིར་བྱུང་སྟེ། བལྟ་བར་བརྩམས་པ་ན། དེས་དེ་མཐོང་ནས་སྨྲས་པ། ཀྱེ་རབ་ཏུ་བྱུང་བ་ཁོ་བོ་ཅག་གི་བསྟི་གནས་སུ་ཞུགས་ཤིག །དེས་སྨྲས་པ། དྲང་སྲོང་ཆེན་པོ་ཁྱོད་དྲང་སྲོང་གི་ཆོས་དེ་ལས་ཉམས་པར་གྱུར་ཏམ། དྲང་སྲོང་དེས་དེའི་ང་རོ་ལས་ངོ་ཤེས་ནས་སྨྲས་པ། འཕགས་པ་མཽད་གལ་གྱི་བུ་ཆེན་པོ་ལགས་སམ། དྲང་སྲོང་བདག་སྐྱེ་བོས་དེ་ལྟར་ཤེས་སོ། །</p>
<p>འཕགས་པ་དོན་ཅི་ཞིག་ལ་བྱོན། ཁྱོད་ཉིད་ཀྱི་གདུལ་བའི་དུས་ཤེས་ནས་འོངས་སོ་ཚུར་སྤྱོན་བཅོམ་ལྡན་འདས་ཀྱི་དྲུང་དུ་བཞུད་དོ། །</p>
<p>དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་ཞང་པོ་ཁྲིད་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་ནས། ཚེ་དང་ལྡན་པ་མཽད་གལ་གྱི་བུ་ཆེན་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བདག་གི་ཞང་པོ་དྲང་སྲོང་གི་ནང་དུ་རབ་ཏུ་བྱུང་བ་འདི་ལགས་ན། བཅོམ་ལྡན་འདས་ཀྱིས་འདི་ལ་ཆོས་བཤད་པའི་རིགས་སོ། །</p>
<p>དེ་ནས་བཅོམ་ལྡན་འདས་ཀྱིས་དྲང་སྲོང་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་ཆོས་བཤད་པ་མཛད་དེ། དེ་ཐོས་པས་དྲང་སྲོང་དེས་ཕྱིར་མི་འོང་བའི་འབྲས་བུ་མངོན་སུམ་དུ་བྱས་ནས་དེ་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བདག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །</p>
<p>བཅོམ་ལྡན་འདས་ཀྱིས་དེ་དགེ་སློང་ཚུར་ཤོག་ཞེས་བྱ་བས་རབ་ཏུ་ཕྱུང་ངོ་ཞེས་བྱ་བ་ནས། དེ་བཞིན་གཤེགས་པས་ཚུར་ཤོག་བཀའ་སྩལ་པས། སྐྲ་བྱི་སྣམ་སྦྱར་གྱོན་པའི་ལུས་ལྡན་ཞིང་། །</p>
<p>མོད་ལ་དབང་པོ་རབ་ཞིར་གནས་གྱུར་ཏེ། །</p>
<p>སངས་རྒྱས་དགོངས་པས་ལུས་གཟུགས་བཀབ་པར་གྱུར། །</p>
<p>ཅེས་བྱ་བའི་བར་གོང་མ་བཞིན་དུའོ། །</p>
<p>ཚེ་དང་ལྡན་པ་མཽད་གལ་གྱི་བུ་ཆེན་པོ་སོང་བ་དང་། ཀླུ་གཞོན་ནུ་དེ་གནས་དེ་ན་གཅིག་ཏུ་མི་དགའ་བར་གྱུར་ནས། དེ་ནས་རི་འོར་དེར་ཡམས་ཀྱི་ནད་དག་བཏང་སྟེ། བདག་ཉིད་དྲང་སྲོང་གི་ཆ་བྱད་དུ་མངོན་པར་སྤྲུལ་ནས་བསྟི་གནས་དེར་སོང་སྟེ་གནས་སོ། །</p>
<p>དེ་ནས་རི་འོར་ན་གནས་པའི་སྐྱེ་བོའི་ཚོགས་དེ་བསྟི་གནས་དེར་ལྷགས་ནས་དེ་རྣམས་ཀྱིས་སྨྲས་པ། དྲང་སྲོང་ཆེན་པོ་བདག་ཅག་ལ་ཡམས་ཀྱི་ནད་བྱུང་ན་བདག་ཅག་གིས་ཇི་ལྟར་བགྱི། དྲང་སྲོང་གིས་སྨྲས་པ། ཕྱོགས་འདི་ཉིད་དུ་ཤོག་ལ་འདུག་ཤིག་དང་། ཞི་བར་འགྱུར་རོ། །</p>
<p>དེ་ནས་རི་འོར་ན་གནས་པའི་སྐྱེ་བོའི་ཚོགས་དེ་ཕྱོགས་དེར་ལྷགས་ནས་གནས་སོ། །</p>
<p>ཕྱོགས་དེར་སྦྲུལ་གྱིས་གདུགས་བྱས་པས་སྦྲུལ་གདུགས་སྦྲུལ་གདུགས་ཞེས་བྱ་བར་གྲགས་ཏེ། དད་པ་ཅན་རྣམས་ཀྱིས་གཙུག་ལག་ཁང་ཡོ་བྱད་ཐམས་ཅད་ཡོད་པ་ཞིག་བརྩིགས་སོ། །</p>
<p>སངས་རྒྱས་བཅོམ་ལྡན་འདས་མ་ཐུ་ལ་ན་འབབ་ཆུ་རབ་ཏུ་བཟང་ལྡན་ཞེས་བྱ་བའི་འགྲམ་སློབ་པ་རྣམས་ཀྱི་ཨ་མྲའི་ཚལ་ན་བཞུགས་སོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་བདག་ཉིད་གླིང་དང་། བདག་ཉིད་སྐྱབས་དང་། ཆོས་ཀྱི་གླིང་དང་། ཆོས་ཀྱི་སྐྱབས་ལ་གནས་པར་བྱའི། གླིང་གཞན་མ་ཡིན། སྐྱབས་གཞན་མ་ཡིན་ནོ། །</p>
<p>དགེ་སློང་དག་ཁྱེད་ཀྱིས་བདག་ཉིད་གླིང་དང་། བདག་ཉིད་སྐྱབས་དང་། ཆོས་ཀྱི་གླིང་དང་། ཆོས་ཀྱི་སྐྱབས་ཀྱིས་གནས་པར་བྱའི། གླིང་གཞན་མ་ཡིན་ཞིང་སྐྱབས་གཞན་མ་ཡིན་པ་འདི་ལ་སོ་སོར་ཡང་དག་པར་བསླབ་པར་བྱའོ། །</p>
<p>མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་ནི་ཇི་ལྟ་བུ་ཞིག་ཡིན། གང་ཞིག་ཡོད་ན་ཅི་ལ་བརྟེན་ནས་ཅི་ལ་མངོན་པར་ཞེན་ཏེ། བདག་ནི་ཅི་ཡིན་ཞེས་རྗེས་སུ་ལྟ་བ་རྣམས་ལ་མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་གང་དག་མ་སྐྱེས་པ་ནི་སྐྱེ་ཞིང་སྐྱེས་པ་རྣམས་ནི་ཕྱིར་ཞིང་འཕེལ་ཞིང་རྒྱས་པར་འགྱུར། བཙུན་པ་བཅོམ་ལྡན་འདས་ནི་ཆོས་རྣམས་ཀྱི་རྩ་བ་ལགས། བཅོམ་ལྡན་འདས་ནི་འདྲེན་པ་ལགས། བཅོམ་ལྡན་འདས་ནི་སྟོན་པ་ལགས་པས་བཅོམ་ལྡན་འདས་ཀྱིས་དོན་འདི་ཉིད་དགེ་སློང་རྣམས་ལ་བཤད་ན། བཅོམ་ལྡན་འདས་ལས་དགེ་སློང་རྣམས་ཀྱིས་ཐོས་ནས་འཛིན་པར་འགྱུར་ལགས་སོ། །</p>
<p>དགེ་སློང་དག་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །</p>
<p>དགེ་སློང་དག་གཟུགས་ཡོད་ན་གཟུགས་ལ་བརྟེན་ནས་གཟུགས་ལ་མངོན་པར་ཞེན་ཏེ། གཟུགས་ནི་བདག་ཡིན་ནོ་ཞེས་རྗེས་སུ་ལྟ་བ་རྣམས་ལ་མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་གང་དག་མ་སྐྱེས་པ་ནི་སྐྱེ་ཞིང་སྐྱེས་པ་རྣམས་ནི་ཕྱིར་ཞིང་འཕེལ་ཞིང་རྒྱས་པར་འགྱུར། དགེ་སློང་དག་ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་ཡོད་ན། རྣམ་པར་ཤེས་པ་ལ་བརྟེན་ནས་རྣམ་པར་ཤེས་པ་ལ་མངོན་པར་ཞེན་ཏེ་རྣམ་པར་ཤེས་པ་ནི་བདག་ཡིན་ནོ་ཞེས་རྗེས་སུ་ལྟ་བ་རྣམས་ལ་མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་གང་དག་མ་སྐྱེས་པ་ནི་སྐྱེ་ཞིང་སྐྱེས་པ་རྣམས་ནི་ཕྱིར་ཞིང་འཕེལ་ཞིང་རྒྱས་པར་འགྱུར་རོ། །</p>
<p>དགེ་སློང་དག་ཁྱེད་ཀྱིས་ལྟོས་ཤིག་ཅེས་བྱ་བ་ནས། དྲན་བཞིན་དུ་དབུགས་བརྔུབས་ན་བརྔུབས་སོ་ཞེས་སློབ་སྟེ། ཚོར་བ་ལ་ཚོར་བའི་རྗེས་སུ་ལྟའོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེའི་ཚེ་འཕགས་པའི་ཉན་ཐོས་ཚོར་བ་ལ་ཚོར་བའི་རྗེས་སུ་ལྟ་ཞིང་གནས་སོ། །</p>
<p>དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་ཏེ། དཔེར་ན་ཀུན་དགའ་བོ་ལམ་པོ་ཆེའི་བཞི་མདོར་རྡུལ་གྱི་མཆོད་རྟེན་ཞིག་བརྩིགས་པར་གྱུར་ལ་ལྷོ་ཕྱོགས་ནས་བཞོན་པ་ཅན་ནམ། ཁྱོགས་སམ། ཤིང་རྟས་འཁྱམ་པ་འོངས་ན་ཞེས་བྱ་བ་ནས། ཚོར་བ་ལ་ཚོར་བའི་རྗེས་སུ་ལྟའོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་སོ། །</p>
<p>གང་གི་ཚེ་འཕགས་པའི་ཉན་ཐོས་སེམས་སོ་སོར་མྱོང་བ་དང་སེམས་རབ་ཏུ་དགའ་བ་དང་། སེམས་མཉམ་པར་འཇོག་པ་དང་སེམས་རྣམ་པར་གྲོལ་བར་བྱེད་ཅིང་དབུགས་བརྔུབས་སོ་ཞེས་སློབ་པ་དང་། སེམས་རྣམ་པར་གྲོལ་བར་བྱེད་ཅིང་དབུགས་ཕྱུང་ན་སེམས་རྣམ་པར་གྲོལ་བར་བྱེད་ཅིང་དབུགས་ཕྱུང་ངོ་ཞེས་སློབ་སྟེ། སེམས་ལ་སེམས་ཀྱི་རྗེས་སུ་ལྟ་བ་དེའི་ཚེ་འཕགས་པའི་ཉན་ཐོས་སེམས་ལ་སེམས་ཀྱི་རྗེས་སུ་ལྟ་ཞིང་གནས་སོ། །</p>
<p>དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་སོ། །</p>
<p>དཔེ་ནི་ནུབ་ཕྱོགས་ནས་ཁྱོགས་འོང་བ་དེ་ཉིད་བྱའོ། །</p>
<p>དེ་ལུས་དེ་དང་ཚོར་བ་དེ་དང་སེམས་དེ་ལ་བརྣབ་སེམས་དང་། ཡིད་མི་བདེ་བ་དེ་དག་ནུབ་པས་ཆོས་ལ་ཆོས་ཀྱི་རྗེས་སུ་ལྟ་ཞིང་བཏང་སྙོམས་སུ་གནས་སོ། །</p>
<p>དེའི་ཚེ་འཕགས་པའི་ཉན་ཐོས་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་སོ། །</p>
<p>དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་ཏེ། འདི་ལྟ་སྟེ་ལམ་པོ་ཆེའི་བཞི་མདོར་རྡུལ་གྱི་མཆོད་རྟེན་ཞིག་བརྩིགས་པར་གྱུར་ལ། དེ་ནས་བྱང་ཕྱོགས་ནས་ནི་བཞོན་པ་ཅན་ནམ། ཁྱོགས་སམ། ཤིང་རྟས་འཁྱམ་པ་འོངས་ན། ཀུན་དགའ་བོ་ཇི་སྙམ་དུ་སེམས། རྡུལ་གྱི་མཆོད་རྟེན་འཇིག་པར་འགྱུར་རམ། བཙུན་པ་དེ་ལྟར་འགྱུར་ལགས་སོ་ཞེས་བྱ་བ་ནས་དེ་ལྟར་ཆོས་རྣམས་ལ་ཆོས་ཀྱི་རྗེས་སུ་ལྟའོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེའི་ཚེ་འཕགས་པའི་ཉན་ཐོས་གནས་པ་ན་ནང་གི་ཡིད་ལ་བྱེད་པ་ཡོད་པར་ཤེས་ཏེ། ཀུན་དགའ་བོ་དེ་ལྟར་ན་དྲན་པ་ཉེ་བར་གཞག་པ་བཞི་ལ་བརྟེན་ནས་བསྒོམས་པ་ཡིན་ནོ། །</p>
<p>བཅོམ་ལྡན་འདས་ཡུལ་སྒྲ་ངན་ནས་ལྗོངས་རྒྱུ་ཞིང་གཤེགས་པ་ན། བང་མཛོད་སྟུག་པོ་ཅན་དུ་བྱོན་ནས། བང་མཛོད་སྟུག་པོ་ཅན་ན་བང་མཛོད་སྟུག་པོ་ཅན་གྱི་ཚལ་ན་བཞུགས་སོ། །</p>
<p>བང་མཛོད་སྟུག་པོ་ཅན་གྱི་བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་ཡུལ་སྒྲ་ངན་ནས་ལྗོངས་རྒྱུ་ཞིང་གཤེགས་པ་ན་བང་མཛོད་སྟུག་པོ་ཅན་དུ་བྱོན་ནས། བང་མཛོད་སྟུག་པོ་ཅན་ན་བང་མཛོད་སྟུག་པོའི་ཚལ་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་ཚོགས་ནས་ཚོགས་དང་། ཁྱུ་ནས་ཁྱུར་འདུས་ཤིང་ཕྲད་ནས་བང་མཛོད་སྟུག་པོ་ཅན་ནས་བྱུང་སྟེ། བཅོམ་ལྡན་འདས་གང་ན་བ་དེར་དོང་སྟེ་ལྷགས་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འཁོད་དོ། །</p>
<p>ཕྱོགས་གཅིག་ཏུ་འཁོད་ནས་བཅོམ་ལྡན་འདས་ཀྱིས་བང་མཛོད་སྟུག་པོ་ཅན་གྱི་བྲམ་ཟེ་དང་ཁྱིམ་བདག་རྣམས་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དོ།། །</p>
<p>།འདུལ་བ་གཞི། བམ་པོ་སུམ་བཅུ་རྩ་བཞི་པ། དེའི་ཚེ་ཁྱིམ་བདག་གི་བུ་ཡུལ་འཁོར་སྐྱོང་འཁོར་དེ་ཉིད་དུ་འདུས་ཤིང་འདུག་པར་གྱུར་ཏོ། །</p>
<p>དེ་ནས་ཁྱིམ་བདག་གི་བུ་ཡུལ་འཁོར་སྐྱོང་འདི་སྙམ་དུ་སེམས་ཏེ། ཇི་ལྟར་བཅོམ་ལྡན་འདས་ཀྱིས་གསུངས་པའི་དོན་བདག་གིས་ཤེས་པ་ལྟར་ན་ཁྱིམ་པ་ཁྱིམ་ན་གནས་པས་ཇི་སྲིད་འཚོའི་བར་དུ་ཚངས་པར་སྤྱོད་པ་གཅིག་ཏུ་སལ་གྱིས་དག་པ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། རྣམ་པར་བྱང་བ་སྤྱད་པ་འདི་ནི་སླ་བ་མ་ཡིན་པས་མ་ལ་བདག་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ་སྙམ་མོ། །</p>
<p>དེ་ནས་བཅོམ་ལྡན་འདས་ཀྱིས་རྣམ་གྲངས་དུ་མར་བང་མཛོད་སྟུག་པོ་ཅན་གྱི་བྲམ་ཟེ་དང་ཁྱིམ་བདག་རྣམས་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །</p>
<p>དེ་ནས་བང་མཛོད་སྟུག་པོ་ཅན་གྱི་བྲམ་ཟེ་དང་ཁྱིམ་བདག་རྣམས་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་ཡི་རངས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་དོང་ངོ་། །</p>
<p>ཁྱིམ་བདག་གི་བུ་ཡུལ་འཁོར་སྐྱོང་གིས་བང་མཛོད་སྟུག་པོ་ཅན་གྱི་བྲམ་ཟེ་དང་ཁྱིམ་བདག་རྣམས་དོང་ནས་རིང་པོ་མ་ལོན་པར་རིག་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བདག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །</p>
<p>ཁྱིམ་བདག་གི་བུ་ཕ་དང་མ་གཉིས་ཀྱིས་གནང་ངམ། བཙུན་པ་མ་གནང་ངོ་། །</p>
<p>ཁྱིམ་བདག་གི་བུ་དེ་བཞིན་གཤེགས་པའམ། དེ་བཞིན་གཤེགས་པའི་ཉན་ཐོས་རྣམས་ནི་ཕ་དང་མ་གཉིས་ཀྱིས་མ་གནང་བ་རབ་ཏུ་འབྱིན་པ་དང་། བསྙེན་པར་རྫོགས་པར་མི་བྱེད་དོ། །</p>
<p>བཙུན་པ་བདག་གིས་ཅི་ནས་ཕ་དང་མས་གནང་བ་དེ་ལྟར་བགྱི་ལགས་སོ། །</p>
<p>དེ་ནས་ཁྱིམ་བདག་གི་བུ་ཡུལ་འཁོར་སྐྱོང་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་ཡི་རངས་ནས། རང་གི་ཁྱིམ་གང་ན་བ་དེར་སོང་སྟེ་ཕྱིན་པ་དང་། ཕ་དང་མ་ལ་འདི་སྐད་ཅེས་སྨྲས་སོ། །</p>
<p>ཡབ་ཡུམ་མཁྱེན་པར་མཛོད་ཅིག །བདག་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མ་མཆིས་པར་རབ་ཏུ་འབྱུང་བར་བགྱིའོ། །</p>
<p>བུ་ཡུལ་འཁོར་སྐྱོང་ཤེས་པར་གྱིས་ཤིག །ཁྱོད་ངེད་ཀྱི་བུ་གཅིག་པ་སྡུག་པ་ཡིད་དུ་འོང་བ་བཟོད་པ་མི་མཐུན་པ་མེད་པ་ཡིན་པས་ཁྱོད་ཤི་བར་གྱུར་ན་ངེད་མི་འདོད་བཞིན་དུ་འབྲལ་གྲང་། གསོན་བཞིན་དུ་ག་ལ་གཏང་། ཡབ་ཡུམ་གལ་ཏེ་རེ་ཞིག་གནང་ན་ལེགས། གལ་ཏེ་མ་གནང་ན་དེང་སླན་ཅད་འཚལ་མ་ཡང་མི་འཚལ། ཕྱག་ཡང་མི་འཚལ་ལོ། །</p>
<p>དེ་ནས་ཁྱིམ་བདག་གི་བུ་ཡུལ་འཁོར་སྐྱོང་གིས་ཉི་མ་གཅིག་ཀྱང་ཟན་བཅད་པ་བྱས་སོ། །</p>
<p>གཉིས་དང་གསུམ་ནས་བདུན་གྱི་བར་དུ་ཟན་བཅད་པ་བྱས་སོ། །</p>
<p>དེ་ནས་ཁྱིམ་བདག་གི་བུ་ཡུལ་འཁོར་སྐྱོང་གི་ཕ་དང་མས་ཁྱིམ་བདག་གི་བུ་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །</p>
<p>བུ་ཡུལ་འཁོར་སྐྱོང་ཤེས་པར་གྱིས་ཤིག །ཁྱོད་ནི་ཤིན་ཏུ་གཞོན་པ་བདེ་བ་འདོད་པ་ཡིན་པས་ཁྱོད་ཀྱི་སྡུག་བསྔལ་མི་ཤེས་ཏེ། ཚངས་པར་སྤྱོད་པ་སྤྱད་དཀའོ། །</p>
<p>རབ་ཏུ་དབེན་པ་བྱ་དཀའོ། །</p>
<p>གཅིག་པུ་ཉིད་ལ་མངོན་པར་དགའ་བ་དཀའོ། །</p>
<p>གནས་མལ་དགོན་པ་དང་། ནགས་ཁྲོད་དང་། བས་མཐར་གནས་པ་ནི་མནགས་དཀའོ། །</p>
<p>བུ་ཡུལ་འཁོར་སྐྱོང་ཚུར་འདུག་ལ་འདོད་པ་དག་ལ་ཡང་སྤྱོད་ཅིག །སྦྱིན་པ་དག་ཀྱང་བྱིན་ཅིག །བསོད་ནམས་དག་ཀྱང་གྱིས་ཤིག །དེ་སྐད་སྨྲས་ན་ཁྱིམ་བདག་གི་བུ་ཡུལ་འཁོར་སྐྱོང་ཅང་མི་སྨྲའོ། །</p>
<p>དེ་ནས་ཁྱིམ་བདག་གི་བུ་ཡུལ་འཁོར་སྐྱོང་གི་ཕ་དང་མས་ཉེ་དུ་རྣམས་ལ་བཅོལ་བ། ཀྱེ་ཉེ་དུ་དག་རེ་ཞིག་བུ་ཡུལ་འཁོར་སྐྱོང་སློང་ཤིག །དེ་ནས་ཁྱིམ་བདག་གི་བུ་ཡུལ་འཁོར་སྐྱོང་གི་ཉེ་དུ་རྣམས་ཁྱིམ་བདག་གི་བུ་ཡུལ་འཁོར་སྐྱོང་གང་ན་བ་དེར་དོང་སྟེ་ཕྱིན་ནས། ཁྱིམ་བདག་གི་བུ་ཡུལ་སྐྱོང་ལ་འདི་སྐད་ཅེས་སྨྲས་སོ། །</p>
<p>བུ་ཡུལ་འཁོར་སྐྱོང་མཁྱེན་པར་མཛོད་ཅིག །ཁྱོད་ནི་ཤིན་ཏུ་གཞོན་པས་བདེ་བ་བཞེད་པ་ལགས་ཞེས་བྱ་བ་ནས་བསོད་ནམས་དག་གྱིས་ཤིག་ཅེས་བྱ་བའི་བར་གོང་མ་བཞིན་དུའོ། །</p>
<p>དེ་སྐད་སྨྲས་ན་ཁྱིམ་བདག་གི་བུ་ཡུལ་འཁོར་སྐྱོང་ཅང་མི་སྨྲའོ། །</p>
<p>དེ་ནས་ཁྱིམ་བདག་གི་བུ་ཡུལ་འཁོར་སྐྱོང་གི་ཕ་དང་མས་ཡུལ་འཁོར་སྐྱོང་གི་ནེའུ་ལྡངས་རྣམས་ལ་བཅོལ་བ། ཀྱེ་གཞོན་ནུ་དག་རེ་ཞིག་བུ་ཡུལ་འཁོར་སྐྱོང་སློང་ཤིག །དེ་ནས་ཁྱིམ་བདག་གི་བུ་ཡུལ་འཁོར་སྐྱོང་གི་ནེའུ་ལྡངས་རྣམས་ཀྱིས་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །</p>
<p>ཀྱེ་སྲས་དེས་པ་ཡུལ་འཁོར་སྐྱོང་མཁྱེན་པར་མཛོད་ཅིག །ཁྱོད་ནི་ཤིན་ཏུ་གཞོན་པས་བདེ་བ་བཞེད་པ་ལགས་ལ་ཞེས་བྱ་བ་ནས། བསོད་ནམས་དག་མཛོད་ཅིག་ཅེས་བྱ་བའི་བར་སྔ་མ་བཞིན་དུའོ། །</p>
<p>དེས་དེ་སྐད་སྨྲས་ན་ཁྱིམ་བདག་གི་བུ་ཡུལ་འཁོར་སྐྱོང་ཅང་མི་སྨྲའོ། །</p>
<p>དེ་ནས་གཞོན་ནུ་དག་གིས་ཡུལ་འཁོར་སྐྱོང་གི་ཕ་དང་མ་ལ་འདི་སྐད་ཅེས་སྨྲས་སོ། །</p>
<p>ཡབ་ཡུམ་སྲས་ཡུལ་འཁོར་སྐྱོང་འདི་གུམ་པས་ཅི་ཞིག་བགྱི། རབ་ཏུ་འབྱུང་དུ་གནོང་དང་། གལ་ཏེ་དགའ་བར་གྱུར་ན་འདི་གསོན་པོ་ཉིད་དུ་གཟིགས་པར་འགྱུར་ལ། གལ་ཏེ་མངོན་པར་མི་དགའ་བར་གྱུར་ན་ཡང་བུའི་གནས་ཕ་མ་གཉིས་མ་ལགས་པ་གཞན་སུ་ཞིག་མཆིས། གཞོན་ནུ་དག་བདག་ཅག་ལ་གལ་ཏེ་རབ་ཏུ་བྱུང་ནས་ལྟ་བར་བྱེད་ན་དེ་བཞིན་དུ་གནང་བར་བྱའོ། །</p>
<p>དེ་ནས་ཡུལ་འཁོར་སྐྱོང་གི་ནེའུ་ལྡངས་དག་གིས་ཁྱིམ་བདག་གི་བུ་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ་། །</p>
<p>དེས་པ་ཡུལ་འཁོར་སྐྱོང་མཁྱེན་པར་མཛོད་ཅིག །ཕ་དང་མས་གནང་སྟེ་འདི་སྐད་ཅེས་གལ་ཏེ་རབ་ཏུ་བྱུང་ནས་ལྟ་བར་བྱེད་ནའོ་ཞེས་ཀྱང་ཟེར་རོ། །</p>
<p>ཤེས་ལྡན་དག་བལྟ་བར་བྱའོ། །</p>
<p>དེ་ནས་ཁྱིམ་བདག་གི་བུ་ཡུལ་འཁོར་སྐྱོང་རིམ་གྱིས་ལུས་ཀྱི་མཐུ་དང་སྟོབས་བསྐྱེད་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་ཁྱིམ་བདག་གི་བུ་ཡུལ་འཁོར་སྐྱོང་གིས་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ནི་ཕ་དང་མས་གནང་ལགས་ཀྱིས། བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བདག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །</p>
<p>ཁྱིམ་བདག་གི་བུ་ཡུལ་འཁོར་སྐྱོང་གིས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་པར་གྱུར་ཏོ། །</p>
<p>དེ་ནས་བཅོམ་ལྡན་འདས་ཀྱིས་ཁྱིམ་བདག་གི་བུ་ཡུལ་འཁོར་སྐྱོང་རབ་ཏུ་ཕྱུང་བསྙེན་པར་རྫོགས་པར་མཛད་ནས་བང་མཛོད་སྟུག་པོ་ཅན་དུ་ཇི་ཙམ་བཞེད་ཀྱི་བར་དུ་བཞུགས་ནས་མཉན་ཡོད་གང་ན་བ་དེར་རྒྱུ་ཞིང་གཤེགས་ཏེ། རིམ་གྱིས་རྒྱུ་ཞིང་གཤེགས་པ་དང་མཉན་ཡོད་དུ་བྱོན་ནས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་བསྙེན་པར་རྫོགས་ཏེ་ལོ་བཅུ་ལོན་ནས་དགྲ་བཅོམ་པ་ཐོབ་སྟེ་རྣམ་པར་གྲོལ་བའི་དགའ་བ་དང་བདེ་བ་ཉམས་སུ་མྱོང་ནས་འདི་སྙམ་དུ་སེམས་ཏེ། སྔོན་བདག་ཁྱིམ་པར་གྱུར་པ་ན་ཕ་དང་མ་ལ་རབ་ཏུ་བྱུང་ནས་བལྟ་བར་བྱའོ་ཞེས་ཁས་བླངས་པ་ཡོད་ཀྱིས། མ་ལ་བདག་གིས་ཁས་བླངས་པ་དེ་མཐར་དབྱུང་ངོ་སྙམ་ནས། དེ་ནས་ཚེ་དང་ལྡན་པ་ཡུལ་འཁོར་སྐྱོང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་ཚེ་དང་ལྡན་པ་ཡུལ་འཁོར་སྐྱོང་གིས་འདི་སྐད་ཅེས་གསོལ་ཏོ། །</p>
<p>བཙུན་པ་སྔོན་བདག་ཁྱིམ་པར་གྱུར་པ་ན་ཕ་དང་མ་ལ་བལྟ་བར་བགྱིའོ་ཞེས་གཡར་གྱིས་བླངས་པས་བདག་གཡར་གྱིས་བླངས་པ་དེ་མཐར་འབྱིན་དུ་མཆིའོ། །</p>
<p>དེ་ནས་བཅོམ་ལྡན་འདས་ཀྱི་ཐུགས་ཀྱིས་ཚེ་དང་ལྡན་པ་ཡུལ་འཁོར་སྐྱོང་གི་སེམས་ཁྱབ་པར་མཛད་ཅིང་ཁྱབ་པར་མཛད་ནས་ཐུགས་ལ་མཛད་ཅིང་། ཐུགས་ལ་མཛད་ནས་འདི་སྙམ་དུ་དགོངས་ཏེ། རིགས་ཀྱི་བུ་ཡུལ་འཁོར་སྐྱོང་ནི་སླར་ཡང་ཁྱིམ་ན་གནས་པའམ། སོགས་འཇོག་སྤྱོད་པས་འདོད་པ་དག་ལ་ལོངས་སྤྱོད་པའི་འོས་མ་ཡིན་ནོ་སྙམ་དུ་མཁྱེན་ནས། ཚེ་དང་ལྡན་པ་ཡུལ་འཁོར་སྐྱོང་ལ་འདི་སྐད་ཅེས་བཀའ་སྩལ་ཏོ། །</p>
<p>ཡུལ་འཁོར་སྐྱོང་ཁྱོད་སོང་ལ་སེམས་ཅན་མ་རྒལ་བ་རྣམས་ནི་སྒྲོལ་ཅིག །མ་གྲོལ་བ་རྣམས་ནི་གྲོལ་བར་གྱིས་ཤིག །དབུགས་མ་ཕྱིན་པ་རྣམས་ནི་དབུགས་ཕྱུང་ཤིག །ཡོངས་སུ་མྱ་ངན་ལས་མ་འདས་པ་རྣམས་ནི་ཡོངས་སུ་མྱ་ངན་ལས་ཟློས་ཤིག །དེ་ནས་ཚེ་དང་ལྡན་པ་ཡུལ་འཁོར་སྐྱོང་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་ཡི་རངས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་དེ་ཉིད་ཀྱི་མཚན་མོ་འདས་ནས་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ་མཉན་ཡོད་དུ་བསོད་སྙོམས་ལ་ཞུགས་ཏེ། མཉན་ཡོད་དུ་བསོད་སྙོམས་སྤྱད་ནས་ཟས་ཀྱི་བྱ་བ་བྱས་ཏེ་ཟས་ཕྱི་མའི་བསོད་སྙོམས་ལས་སླར་ལོག་ནས་གནས་མལ་ཇི་ལྟར་སྤྱད་པ་མཁོས་སུ་ཕབ་སྟེ་ལྷུང་བཟེད་དང་ཆོས་གོས་བླངས་ནས་བང་མཛོད་སྟུག་པོ་ཅན་གང་ན་བ་དེར་སོང་སྟེ། རིམ་གྱིས་སྤྱད་པ་སྤྱོད་ཅིང་རྒྱུ་བ་ན་བང་མཛོད་སྟུག་པོ་ཅན་དུ་ཕྱིན་ནས། བང་མཛོད་སྟུག་པོ་ཅན་གྱི་བང་མཛོད་སྟུག་པོའི་ཚལ་དུ་འདུག་གོ། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་དེ་ཉིད་ཀྱི་མཚན་མོ་འདས་ནས་སྔ་དྲོ་ཤམ་ཐབས་བགོས། ལྷུང་བཟེད་དང་ཆོས་གོས་ཐོགས་ཏེ་བང་མཛོད་སྟུག་པོ་ཅན་དུ་བསོད་སྙོམས་ལ་ཞུགས་ནས། དེ་རིམ་གྱིས་བང་མཛོད་སྟུག་པོ་ཅན་ནས་བསོད་སྙོམས་ལ་རྒྱུ་བ་ན་རང་གི་ཁྱིམ་གང་ན་དེར་སོང་ནས། དེའི་ཚེ་ཚེ་དང་ལྡན་པ་ཡུལ་འཁོར་སྐྱོང་གི་ཕ་བར་སྒོའི་ཁྱམས་ན་སྐྱེས་པ་སྐྲ་མཁན་གྱིས་སྐྲ་དང་ཁ་སྤུ་འཆོས་པ་ན། ཚེ་དང་ལྡན་པ་ཡུལ་འཁོར་སྐྱོང་གི་ཕས་ཚེ་དང་ལྡན་པ་ཡུལ་འཁོར་སྐྱོང་སྒོ་དྲུང་ན་འདུག་པ་མཐོང་ངོ་། །</p>
<p>མཐོང་ནས་ཀྱང་ཁ་ཟེར་བར་བྱེད་དེ། དགེ་སྦྱོང་མགོ་རེག་འོ་ནི་དག་གིས་ཁོ་བོའི་རིགས་ཀྱི་རྒྱུན་བཅད་དེ། འོ་ནི་དག་གིས་ཁོ་བོའི་བུ་གཅིག་པ་སྡུག་པ་ཡིད་དུ་འོང་བ་བཟོད་པ་མི་མཐུན་པ་མེད་པ་ཡུལ་འཁོར་སྐྱོང་རབ་ཏུ་ཕྱུང་བསྙེན་པར་རྫོགས་པར་བྱས་ན། དགེ་སྦྱོང་མགོ་རེག་འོ་ནི་རྣམས་ལ་སུ་ཞིག་བསོད་སྙོམས་སྦྱིན་པར་བྱ་བར་སེམས། དེ་ནས་ཚེ་དང་ལྡན་པ་ཡུལ་འཁོར་སྐྱོང་གིས་རང་གི་ཁྱིམ་ནས་རྒྱ་གག་མ་གཏོགས་པ་སྦྱིན་པ་ཡང་མ་ཐོབ། བསྐྲད་ཀྱང་མ་བསྐྲད་པ་དང་མྱུར་བ་མྱུར་བར་ཕྱིར་བྱུང་ངོ་། །</p>
<p>དེའི་ཚེ་ཚེ་དང་ལྡན་པ་ཡུལ་འཁོར་སྐྱོང་གི་སྔོན་གྱི་བྲན་མོ་རྒན་མོ་ཞིག་ཟན་དྲོན་རུལ་པ་ཞག་ལོན་པ་ཞིག་དོར་བའི་ཕྱིར་ཐོགས་ཏེ་སྒོར་བྱུང་བ་དང་། ཚེ་དང་ལྡན་པ་ཡུལ་འཁོར་སྐྱོང་གིས་སྔོན་གྱི་བྲན་མོ་རྒན་མོ་དེ་མཐོང་ངོ་། །</p>
<p>མཐོང་ནས་ཀྱང་བྲན་མོ་རྒན་མོ་དེ་ལ་འདི་སྐད་ཅེས་སྨྲས་སོ། །</p>
<p>སྲིང་མོ་གལ་ཏེ་ཟན་དྲོན་རུལ་པ་ཞག་ལོན་པ་འདོར་བ་ཡིན་ན་ཁོ་བོས་བཟས་ལྷུང་བཟེད་འདིར་ཆུག་ཤིག །འཕགས་པ་གསོལ་ཅིག །དེ་ནས་སྔོན་གྱི་བྲན་མོ་རྒན་མོ་དེས་ཟན་དྲོན་རུལ་པ་ཞིག་ལོན་པ་ལྷུང་བཟེད་དུ་འཇུག་པ་ན་ཚེ་དང་ལྡན་པ་ཡུལ་འཁོར་སྐྱོང་གི་ལག་པ་དང་། རྐང་པ་དང་། བཞིན་དང་། སྣ་དང་། སྨྲ་དངགས་དག་གི་མཚན་མ་ཤིན་ཏུ་ལེགས་པར་བཟུང་ནས་འདི་སྐད་ཅེས་ཀྱང་སྨྲས་སོ། །</p>
<p>རྗེའི་སྲས་ཡུལ་འཁོར་སྐྱོང་ལགས་སམ། སྲིང་མོ་ཁོ་བོ་སྐྱེ་བོ་དག་གིས་དེ་ལྟར་ཤེས་སོ། །</p>
<p>དེ་ནས་སྔོན་གྱི་བྲན་མོ་རྒན་མོ་དེ་རིངས་པ་རིངས་པར་ཚེ་དང་ལྡན་པ་ཡུལ་འཁོར་སྐྱོང་གི་ཕ་གང་ན་བ་དེར་སོང་སྟེ་ཕྱིན་ནས། ཚེ་དང་ལྡན་པ་ཡུལ་འཁོར་སྐྱོང་གི་ཕ་ལ་འདི་སྐད་ཅེས་སྨྲས་སོ། །</p>
<p>ཇོ་བོ་མཁྱེན་པར་མཛོད་ཅིག །སྲས་ཡུལ་འཁོར་སྐྱོང་བང་མཛོད་སྟུག་པོ་ཅན་དུ་བྱོན་ནས་རིང་མོ་ཞིག་ལགས་ན་ཉིད་ཀྱི་ཁབ་ཏུ་ནི་བྱོན་མི་བཞེད་དོ། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་ཕས་ལག་པ་གཡོན་པས་སྐྲ་བསྡུས་ནས་རས་ཡུག་གཅིག་གི་སྨད་གཡོགས་བགོས་བཞིན་དུ་ཚེ་དང་ལྡན་པ་ཡུལ་འཁོར་སྐྱོང་གང་ན་བ་དེར་སོང་བ་དང་། དེའི་ཚེ་ཚེ་དང་ལྡན་པ་ཡུལ་འཁོར་སྐྱོང་རྩིག་དྲུང་ཞིག་ཏུ་འདུག་ནས་ཟན་དྲོན་རུལ་པ་ཞག་ལོན་པ་ཟ་བར་བྱེད་པ་དང་། དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་ཕས་ཚེ་དང་ལྡན་པ་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །</p>
<p>ཡུལ་འཁོར་སྐྱོང་ཁྱོད་བང་མཛོད་སྟུག་པོ་ཅན་དུ་ཕྱིན་ནས་རིང་མོ་ཞིག་ལོན་ན་ཅིའི་ཕྱིར་རང་གི་ཁྱིམ་དུ་འཇུག་པར་མི་འདོད། ཟན་དྲོན་རུལ་པ་ཞག་ལོན་པ་ཁྱོད་ཀྱི་གྲེ་བར་ཡང་ཇི་ལྟར་འགྲོར་བཏུབ། ཁྱིམ་བདག་ཁྱོད་ཀྱི་ཁྱིམ་དུ་འོངས་ན་རྒྱ་གག་མ་གཏོགས་པ་སྦྱིན་པ་ཡང་མ་ཐོབ། བསྐྲད་ཀྱང་མ་བསྐྲད་པ་དང་མྱུར་བ་མྱུར་བར་བྱུང་ངོ་། །</p>
<p>བུ་ཡུལ་འཁོར་སྐྱོང་ཡིན་པར་ཁོ་བོས་མི་ཤེས་མོད། གལ་ཏེ ཁོ་བོས་ཤེས་ན་དེ་སྐད་མི་སྨྲ་བ་ཞིག །བུ་ཡུལ་འཁོར་སྐྱོང་བཟོད་པར་གསོལ་ལོ། །</p>
<p>ཁྱིམ་བདག་བཟོད་དོ། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་ཕས་ཚེ་དང་ལྡན་པ་ཡུལ་འཁོར་སྐྱོང་ལ་ཡན་ལག་ཐམས་ཅད་ཀྱིས་འཁྱུད་པ་བྱས་ནས་རང་གི་ཁྱིམ་དུ་སྟན་བཤམས་པ་ཉིད་ལ་འདུག་ཏུ་བཅུག་གོ། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་ཕས་ཡུལ་འཁོར་སྐྱོང་གི་མ་ལ་འདི་སྐད་ཅེས་སྨྲས་སོ། །</p>
<p>བུ་ཡུལ་འཁོར་སྐྱོང་ཡུན་རིང་ཞིག་ལོན་ནས་ཁྱིམ་དུ་འོངས་ཀྱིས། ཀྱེ་རེ་ཞིག་ཁྱོད་བདག་ཉིད་ཀྱིས་སྣོད་དུ་ཚོས་ལ་སྟ་གོན་གྱིས་ཤིག་དང་དེ་ལ་བུ་ཡུལ་འཁོར་སྐྱོང་ལོངས་སྤྱོད་པར་འགྱུར་རོ། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་མས་རང་ཉིད་ཀྱིས་སྣོད་དུ་བཙོས་ནས་སྟ་གོན་བྱས་སོ། །</p>
<p>དེ་ནས་མི་ཞིག་གིས་ཚེ་དང་ལྡན་པ་ཡུལ་འཁོར་སྐྱོང་གི་མདུན་དུ་གསེར་གྱི་ཕུང་པོ་ཆེན་པོ་གལ་ཏེ་མི་གཅིག་ཕ་རོལ་ན་འགྲེང་ན་མི་གཅིག་ཚུ་རོལ་ན་འདུག་པ་མི་མཐོང་ལ། མི་གཅིག་ཚུ་རོལ་ན་འདུག་ན་གཅིག་ཕ་རོལ་ན་འགྲེང་བ་མི་མཐོང་བ་སྤུངས་སོ། །</p>
<p>ཚེ་དང་ལྡན་པ་ཡུལ་འཁོར་སྐྱོང་གི་མས་ཚེ་དང་ལྡན་པ་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །</p>
<p>བུ་ཡུལ་འཁོར་སྐྱོང་ཁྱོད་ཀྱི་མ་ལ་བུད་མེད་རྣམས་ཀྱི་བུད་མེད་ཀྱི་ནོར་དང་། བུད་མེད་ཀྱི་བག་རྫོངས་དང་། བུད་མེད་ཀྱི་ཁུད་པ་ཞེས་བྱ་བ་གང་ཡིན་པ་ཡང་འདི་སྙེད་ཅིག་ཡོད་དོ། །</p>
<p>གཞན་ཡང་ཁྱོད་ཀྱི་ཕའི་ནི་མཚན་མས་ཐེབས་པའི་གསེར་དང་ས་ལེ་སྦྲམ་ཡང་བརྒྱ་ཕྲག་དུ་མ་དང་། སྟོང་ཕྲག་དུ་མ་དང་། བརྒྱ་སྟོང་ཕྲག་དུ་མ་ཡོད་ན་ཕལ་གཞན་ལྟ་སྨོས་ཀྱང་ཅི་དགོས། བུ་ཡུལ་འཁོར་སྐྱོང་ཚུར་ཁྱོད་འདུག་ལ་འདོད་པ་དག་ལ་ཡང་ཡོངས་སུ་སྤྱོད་ཅིག །སྦྱིན་པ་དག་ཀྱང་ཐོང་ཤིག །བསོད་ནམས་དག་ཀྱང་གྱིས་ཤིག །ཁྱིམ་བདག་གི་ཆུང་མ་ཁྱོད་གལ་ཏེ་ཁོ་བོའི་ཚིག་ལ་དད་པས་མཉན་པར་བྱ་བར་སེམས་པ་ལྟ་ན། བདག་གིས་གདམས་ཤིང་རྗེས་སུ་བསྟན་ཏོ། །</p>
<p>བུ་ཡུལ་འཁོར་སྐྱོང་གདམས་ངག་སྩོལ་ཅིག །བུ་ཡུལ་འཁོར་སྐྱོང་རྗེས་སུ་སྟོན་ཅིག་དང་། ཁྱོད་ཀྱི་ཚིག་ལ་བདག་དད་པས་མཉན་པར་བགྱིའོ་སྙམ་དུ་སེམས་སོ། །</p>
<p>ཁྱིམ་བདག་གི་ཆུང་མ་ཚུར་ཁྱོད་ཀྱིས་ཤ་ནའི་རས་སྐྱེ་སར་པར་བྱོས་ལ། གསེར་དང་ས་ལེ་སྦྲམ་གྱིས་ཁོང་སྟེ་ཤིང་རྟའི་ནང་དུ་ཆུག་ལ་ཆུ་བོ་གང་གཱའི་རྒྱུན་ཤུགས་དྲག་ཅིང་གཏིང་ཟབ་པ་གང་ན་ཡོད་པ་དེར་འོར་ཅིག །གཞི་དེ་ལས་ཁྱོད་ཀྱི་མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་སྐྱེ་བར་གྱུར་ཏ་རེ། དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་མ་འདི་སྙམ་དུ་སེམས་ཏེ། བདག་གིས་དེ་ལྟ་བུའི་བྱ་བས་ཀྱང་བུ་ཡུལ་འཁོར་སྐྱོང་བཟློག་པར་བྱ་བ་མ་ནུས་སོ་སྙམ་མོ། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་མས་མནའ་མ་ལ་བཅོལ་བ། ཀྱེ་བག་སར་རེ་ཞིག་ཇི་ལྟ་བུའི་མཉེ་བ་རྣམས་ཀྱིས་མཉེས་པ་དང་། ཁྲུས་རྣམས་ཀྱིས་བཀྲུས་པ་དང་། དྲི་རྣམས་ཀྱིས་བྱུགས་པ་དང་། གོས་རྣམས་བསྐོན་པ་དང་། རྒྱན་རྣམས་ཀྱིས་བརྒྱན་པ་དང་། བདུག་པ་རྣམས་ཀྱིས་བདུགས་པ་དང་། ཕྱེ་མ་རྣམས་ཀྱིས་གཏོར་བས། བུ་ཡུལ་འཁོར་སྐྱོང་དེ་སྔོན་ཁྱིམ་པར་གྱུར་པ་ན་དགའ་བ་དང་ཡིད་དུ་འོང་བར་འགྱུར་བ་དེ་ལྟ་བུའི་མཉེ་བ་རྣམས་ཀྱིས་མཉེས་པ་དང་། ཁྲུས་རྣམས་ཀྱིས་ཁྲུས་དང་། དྲི་རྣམས་ཀྱིས་བྱུགས་པ་དང་། གོས་རྣམས་བསྐོན་པ་དང་། རྒྱན་རྣམས་ཀྱིས་བརྒྱན་པ་དང་། བདུག་པ་རྣམས་ཀྱིས་བདུགས་པ་དང་། ཕྱེ་མ་རྣམས་ཀྱིས་གཏོར་བ་གྱིས་ལ་བུ་ཡུལ་འཁོར་སྐྱོང་གི་རྐང་པ་གཉིས་ལ་གཏུགས་ལ་འདི་སྐད་ཅེས། གང་གི་སླད་དུ་རྗེའི་སྲས་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་ལྷའི་བུ་མོ་ཇི་ལྟ་བུ་ཞིག་ཅེས་ཀྱང་སྨྲོས་ཤིག །དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་སྔོན་གྱི་ཆུང་མས་ཇི་ལྟ་བུའི་མཉེ་བ་རྣམས་ཀྱིས་མཉེས་པ་དང་། ཁྲུས་རྣམས་ཀྱིས་བཀྲུས་པ་དང་། དྲི་རྣམས་ཀྱིས་བྱུགས་པ་དང་། གོས་རྣམས་བསྐོན་པ་དང་། རྒྱན་རྣམས་ཀྱིས་བརྒྱན་པ་དང་། བདུག་པ་རྣམས་ཀྱིས་བདུགས་པ་དང་། ཕྱེ་མ་རྣམས་ཀྱིས་གཏོར་བས་ཚེ་དང་ལྡན་པ་ཡུལ་འཁོར་སྐྱོང་སྔོན་ཁྱིམ་པར་གྱུར་པ་ན་དགའ་བ་དང་ཡིད་དུ་འོང་བར་འགྱུར་བ་དེ་ལྟ་བུའི་མཉེ་བ་རྣམས་ཀྱིས་མཉེས་པ་དང་། ཁྲུས་རྣམས་ཀྱིས་ཁྲུས་དང་། དྲི་རྣམས་ཀྱིས་བྱུགས་པ་དང་། གོས་རྣམས་བསྐོན་པ་དང་། རྒྱན་རྣམས་ཀྱིས་བརྒྱན་པ་དང་། བདུག་པ་རྣམས་ཀྱིས་བདུགས་པ་དང་། ཕྱེ་མ་རྣམས་ཀྱིས་གཏོར་བ་བྱས་ནས་ཚེ་དང་ལྡན་པ་ཡུལ་འཁོར་སྐྱོང་གི་རྐང་པ་གཉིས་ལ་གཏུགས་ཏེ་འདི་སྐད་ཅེས་སྨྲས་སོ། །</p>
<p>རྗེའི་སྲས་གང་གི་སླད་དུ་བཅོམ་ལྡན་འདས་ཀྱི་སྤྱན་སྔ་ན་ཚངས་པར་སྤྱད་པ་སྤྱོད་པ་ལྷའི་བུ་མོ་དེ་ཇི་ལྟ་བུ་ཞིག་ལགས། སྲིང་མོ་ཁོ་བོ་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་ནི་ལྷའི་བུ་མོའི་ཆེད་དུ་མ་ཡིན་ནོ། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་གིས་སྔོན་གྱི་ཆུང་མ་ལ་སྲིང་མོ་ཞེས་ཚིག་ཏུ་སྨྲས་པས་བརྒྱལ་ནས་ས་ལ་འགྱེལ་ཏོ། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་གིས་ཕ་དང་མ་ལ་སྨྲས་པ། དེ་ཡབ་ཡུམ་གལ་ཏེ་ཁ་ཟས་བཏང་བ་ལགས་ན་ཅི་མི་སྩལ་ཏམ། བཏང་སྙོམས་སུ་བཞག་སྟེ་ཅི་མཐོ་འཚམ་ལགས་སམ། བུ་ཡུལ་འཁོར་སྐྱོང་ལོངས་སྤྱོད་ཅིག །ཅེས་དེ་ནས་ཚེ་དང་ལྡན་པ་ཡུལ་འཁོར་སྐྱོང་གི་ཕ་དང་མས་ཚེ་དང་ལྡན་པ་ཡུལ་འཁོར་སྐྱོང་ལ་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་ཚིམ་པར་བྱེད་དེ། རྣམ་གྲངས་དུ་མར་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་བསྟབས་ཤིང་ཚིམ་པར་བྱས་སོ། །</p>
<p>ཚེ་དང་ལྡན་པ་ཡུལ་འཁོར་སྐྱོང་གིས་ཟོས་ནས་ལག་པ་བཀྲུས་ཏེ་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་འཁོད་དོ། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་གིས་དེའི་ཚེ་ཚིགས་སུ་བཅད་དེ་སྨྲས་པ། ལྟོས་ཤིག་ལུས་ནི་ནོར་བུ་དང་། །</p>
<p>རྣ་རྒྱན་གྱིས་ནི་བཀྲ་བྱས་པའང་། །</p>
<p>ནད་དང་སླུ་བའི་ཆོས་ཅན་ཏེ། །</p>
<p>བརྟན་པར་གནས་པ་ཡོད་མ་ཡིན། །</p>
<p>སྐྲ་ཡི་ལན་བུ་བརྒྱད་ལྷས་ཤིང་། །</p>
<p>མིག་ནི་མིག་སྨན་གྱིས་བསྐུས་པའང་། །</p>
<p>བྱིས་པ་རྨོངས་པར་བྱེད་ནུས་ཀྱི། །</p>
<p>ཕ་རོལ་ཚོལ་བ་མ་ཡིན་ནོ། །</p>
<p>དྲི་རྣམས་ཀྱིས་ནི་ལུས་བསྐུས་ལ། །</p>
<p>རྐང་པ་བཙག་གིས་བྱུགས་པ་ཡང་། །</p>
<p>བྱིས་པ་རྨོངས་པར་བྱེད་ནུས་ཀྱི། །</p>
<p>ཕ་རོལ་ཚོལ་བ་མ་ཡིན་ནོ། །</p>
<p>མིག་སྨན་གསེར་གྱིས་བཀྲ་བྱས་ཤིང་། །</p>
<p>དུལ་བའི་ལུས་ནི་བརྒྱན་པ་ཡང་། །</p>
<p>བྱིས་པ་རྨོངས་པར་བྱེད་ནུས་ཀྱི། །</p>
<p>ཕ་རོལ་ཚོལ་བ་མ་ཡིན་ནོ། །</p>
<p>རི་དགས་འཆོར་བས་རྙི་བཙུགས་ནས། །</p>
<p>རི་དགས་གཟུང་བར་མ་ནུས་ལྟར། །</p>
<p>རྔོན་པ་འོ་དོད་འབོད་བཅུག་ལ། །</p>
<p>ཟོས་ནས་གནས་སུ་འགྲོ་བར་བྱ། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་གིས་ཕ་དང་མ་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་བྱས་ནས་དེ་ཉིད་ནས་སྟེང་གི་ནམ་མཁའ་ལ་སོང་ངོ་། །</p>
<p>དེ་ནས་ཚེ་དང་ལྡན་པ་ཡུལ་འཁོར་སྐྱོང་བང་མཛོད་སྟུག་པོ་ཅན་གང་ན་བ་དེར་སོང་སྟེ་ཕྱིན་ནས་བ་རུ་རའི་ཤིང་ཞིག་གི་དྲུང་དུ་ཉིན་པར་གནས་པར་བྱ་བའི་ཕྱིར་འདུག་གོ། །</p>
<p>དེའི་ཚེ་རྒྱལ་པོ་ཀཽ་རབ་བྱ་ཚེ་དང་ལྡན་པ་ཡུལ་འཁོར་སྐྱོང་གི་སྙན་པ་ཡང་སྒྲོགས་ཤིང་གནས་ཏེ། ནམ་ཞིག་ན་བདག་ཤེས་ལྡན་ཡུལ་འཁོར་སྐྱོང་མངོན་སུམ་དུ་མཐོང་བར་འགྱུར། ནམ་ཞིག་ན་གལ་ཏེ་ཞུ་བ་ལུང་བསྟན་པའི་ཕྱིར་སྐབས་ཕྱེ་ན་བདག་ཕྱོགས་འགའ་ཞིག་ཞུ་བར་འགྱུར་སྙམ་མོ། །</p>
<p>དེ་ནས་རྒྱལ་པོ་ཀཽ་རབ་བྱས་ཚལ་སྲུང་བའི་མི་ལ་བསྒོ་བ། ཀྭའི་ནང་རྗེ་ཁྱོད་སོང་ལ་མྱུར་དུ་བང་མཛོད་སྟུག་པོ་ཅན་གྱི་ཚལ་ཕྱག་དར་བྱོས་ཤིག །སང་ང་དེར་སྐྱེད་མོས་ཚལ་གྱི་སར་འགྲོའོ། །</p>
<p>ལྷ་བཀའ་བཞིན་འཚལ་ཞེས་སྐྱེས་པ་དེས་རྒྱལ་པོ་ཀཽ་རབ་བྱའི་ལྟར་མཉན་ནས་བང་མཛོད་སྟུག་པོ་ཅན་གྱི་ཚལ་ཐམས་ཅད་ཕྱག་དར་བྱེད་པ་ན། མི་དེས་ཚེ་དང་ལྡན་པ་ཡུལ་འཁོར་སྐྱོང་བ་རུ་རའི་ཤིང་ཞིག་གི་དྲུང་ན་ཉིན་པར་གནས་པར་བྱ་བའི་ཕྱིར་འདུག་པ་མཐོང་ངོ་། །</p>
<p>མཐོང་ནས་ཀྱང་དེ་འདི་སྙམ་དུ་སེམས་ཏེ། རྒྱལ་པོ་ཀཽ་རབ་བྱ་གང་གི་སྙན་པ་ཡང་དང་ཡང་དུ་སྒྲོགས་ཤིང་གནས་ཏེ། ནམ་ཞིག་ན་བདག་ཤེས་ལྡན་ཡུལ་འཁོར་སྐྱོང་མངོན་སུམ་དུ་མཐོང་བར་འགྱུར། ནམ་ཞིག་ན་གལ་ཏེ་ཞུ་བ་ལུང་བསྟན་པའི་ཕྱིར་སྐབས་ཕྱེ་ན་བདག་ཕྱོགས་འགའ་ཞིག་ཞུ་བར་འགྱུར་སྙམ་པའི་ཤེས་ལྡན་ཡུལ་འཁོར་སྐྱོང་དེ་ནི་འདི་ཡིན་ཏེ། བང་མཛོད་སྟུག་པོ་ཅན་གྱི་འདི་ལྟ་བུ་ཞིག་ཏུ་ཕྱིན་གྱིས། མ་ལ་བདག་གིས་རྒྱལ་པོ་ཀཽ་རབ་བྱ་ལ་སྦྲན་པར་བྱའོ་སྙམ་ནས། དེ་ནས་སྐྱེས་པ་དེས་རྒྱལ་པོ་ཀཽ་རབ་བྱ་གང་ན་བ་དེར་སོང་སྟེ་ཕྱིན་ནས་རྒྱལ་པོ་ཀཽ་རབ་བྱ་ལ་འདི་སྐད་ཅེས་སྨྲས་སོ། །</p>
<p>ལྷ་གང་གི་སྙན་པ་ཡང་དང་ཡང་དུ་སྒྲོགས་ཤིང་བཞུགས་ལ་ནམ་ཞིག་ན་བདག་ཤེས་ལྡན་ཡུལ་འཁོར་སྐྱོང་མངོན་སུམ་དུ་མཐོང་བར་འགྱུར། ནམ་ཞིག་ན་གལ་ཏེ་ཞུ་བ་ལུང་བསྟན་པའི་ཕྱིར་སྐབས་ཕྱེ་ན་བདག་ཕྱོགས་འགའ་ཞིག་ཞུ་བར་འགྱུར་སྙམ་པའི་ཤེས་ལྡན་ཡུལ་འཁོར་སྐྱོང་དེ་ནི་དེ་ལགས་ཏེ། བང་མཛོད་སྟུག་པོ་ཅན་གྱི་འདི་ལྟ་བུ་ཞིག་ཏུ་མཆིས་ལགས་ཏེ། ལྷ་ད་དེའི་དུས་ལ་བབ་པར་དགོངས་སུ་གསོལ། དེ་ནས་རྒྱལ་པོ་ཀཽ་རབ་བྱས་མི་གཞན་ཞིག་ལ་བསྒོ་བ། ཀྭའི་ནང་རྗེ་ཚུར་བཞོན་པ་བཟང་པོ་མྱུར་དུ་སྡོགས་ཤིག །དེ་ལ་ང་ཞོན་ནས་དེང་ཁོ་ན་ཤེས་ལྡན་ཡུལ་འཁོར་སྐྱོང་བལྟ་བའི་ཕྱིར་འགྲོའོ། །</p>
<p>ལྷ་བཀའ་བཞིན་འཚལ་ཞེས་མི་དེས་རྒྱལ་པོ་ཀཽ་རབ་བྱའི་ལྟར་མཉན་ནས་བཞོན་པ་བཟང་པོ་མྱུར་དུ་བསྡོགས་ཏེ། རྒྱལ་པོ་ཀཽ་རབ་བྱ་གང་ན་བ་དེར་སོང་ནས་ཕྱིན་པ་དང་། རྒྱལ་པོ་ཀཽ་རབ་བྱ་ལ་འདི་སྐད་ཅེས་སྨྲས་སོ། །</p>
<p>ལྷ་བཅིབས་པ་བཟང་པོ་བསྡོགས་ལགས་ཏེ། ལྷ་ད་དེའི་དུས་ལ་བབ་པར་དགོངས་སུ་གསོལ། དེ་ནས་རྒྱལ་པོ་ཀཽ་རབ་བྱ་བཞོན་པ་བཟང་པོ་ལ་ཞོན་ནས་བང་མཛོད་སྟུག་པོ་ཅན་ནས་བྱུང་སྟེ། ཚེ་དང་ལྡན་པ་ཡུལ་འཁོར་སྐྱོང་ལ་བལྟ་བ་དང་། བསྙེན་བཀུར་བྱ་བའི་ཕྱིར་སོང་ནས། དེ་ཇི་ཙམ་བཞོན་པའི་བར་དུ་བཞོན་པས་སོང་སྟེ། བཞོན་པ་ལས་བབས་ནས་རྐང་པ་ཁོ་ནས་ཀུན་དགའ་ར་བར་ཞུགས་སོ། །</p>
<p>ཚེ་དང་ལྡན་པ་ཡུལ་འཁོར་སྐྱོང་གིས་རྒྱལ་པོ་ཀཽ་རབ་བྱ་རྒྱང་རིང་པོ་ཁོ་ན་ནས་འོངས་པ་མཐོང་ངོ་། །</p>
<p>མཐོང་ནས་ཀྱང་འདི་སྐད་ཅེས་སྨྲས་སོ། །</p>
<p>རྒྱལ་པོ་ཆེན་པོ། རྒྱལ་པོ་ཆེན་པོ་བྱོན་པ་ལེགས་སོ་ཚུར་སྤྱོན། རྒྱལ་པོ་ཆེན་པོ་ཁྱོད་ཉིད་ཀྱི་ཡུལ་ལགས་པས་བཞེད་ན་བདག་ཀྱང་སྟན་ལ་གཡར་དྲོངས་ཤིག །ཀྱེ་ཡུལ་འཁོར་སྐྱོང་བདག་གི་ཡུལ་ལགས་མོད་ཀྱི། འོན་ཀྱང་ཡུལ་འཁོར་སྐྱོང་གིས་བདག་སྟན་ལ་གཡར་དྲང་བར་འཚལ་ལོ། །</p>
<p>རྒྱལ་པོ་ཆེན་པོ་གདན་མཆིས་ཀྱིས་གལ་ཏེ་བཞེད་ན་བཞུགས་ཤིག །དེ་ནས་རྒྱལ་པོ་ཀཽ་རབ་བྱ་ཚེ་དང་ལྡན་པ་ཡུལ་འཁོར་སྐྱོང་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང་། མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་རྒྱལ་པོ་ཀཽ་རབ་བྱས་ཚེ་དང་ལྡན་པ་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །</p>
<p>ཤེས་ལྡན་ཡུལ་འཁོར་སྐྱོང་གལ་ཏེ་རིགས་དམན་པའམ། ལོངས་སྤྱོད་རྣམས་ཡོངས་སུ་ཟད་པའམ། གཏུགས་པར་གྱུར་ན་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་བ་ཡོད་ན། བདག་ཅག་རིགས་ནི་ཀཽ་རབ་བྱ་ཡིན་ལ། ལོངས་སྤྱོད་ནི་རྒྱ་ཆེ་བ་ཡིན་གྱིས། འདི་ལྟར་ཁོ་བོས་ཤེས་ལྡན་ཡུལ་འཁོར་སྐྱོང་ལ་ལོངས་སྤྱོད་ཀྱི་སྐལ་བ་དག་ལས་བགོ་བཤའ་བྱས། ཤེས་ལྡན་ཡུལ་འཁོར་སྐྱོང་ཚུར་ཁྱོད་འདུག་ལ་འདོད་པ་དག་ལ་ཡང་ཡོངས་སུ་སྤྱོད་ཅིག །སྦྱིན་པ་དག་ཐོང་ཤིག །བསོད་ནམས་དག་གྱིས་ཤིག །རྒྱལ་པོ་ཆེན་པོ་ཆ་མ་ལགས་པའི་མགྲོན་དུ་འབོད་པས་བདག་མགྲོན་དུ་འབོད་ཀྱི་འཚམ་པས་ནི་མ་ལགས་སོ། །</p>
<p>ཁྱོད་ལྟ་བུས་བདག་འདྲ་བའི་སྐྱེས་བུ་མཁས་པ་འདི་ལྟ་བུའི་མགྲོན་དུ་འབོད་པས་མགྲོན་དུ་ཡང་མ་འབོད་ཅིག །བདག་གིས་ཤེས་ལྡན་ཡུལ་འཁོར་སྐྱོང་དང་འཚམ་པའི་མགྲོན་དུ་འབོད་པས་མགྲོན་དུ་འབོད་པ་ཇི་ལྟ་བུ་ཞིག་ལགས། རྒྱལ་པོ་ཆེན་པོ་ཚུར་སྤྱོན། ཁྱོད་ཀྱིས་འདི་སྐད་ཅེས་ཀྱེ་ཡུལ་འཁོར་སྐྱོང་ཁོ་བོའི་ཡུལ་འབྱོར་ཅིང་གནོད་པ་མེད་པ། སྡོ་བ་མེད་ཅིང་འཚེ་བ་མེད་ལ་སློང་བ་པོའི་བསོད་སྙོམས་རྙེད་སླ་བ་ཡིན་གྱིས། ཤེས་ལྡན་ཡུལ་འཁོར་སྐྱོང་བང་མཛོད་སྟུག་པོ་ཅན་འདིར་གནོས་ཤིག་དང་། བདག་གིས་ཤེས་ལྡན་ཡུལ་འཁོར་སྐྱོང་ཆོས་བཞིན་གྱིས་བསྲུང་བ་དང་། བསྐྱབ་པ་དང་། སྦ་བ་བྱའོ་ཞེས་བགྱི་བ་ལགས་ན། རྒྱལ་པོ་ཆེན་པོ་སེམས་མངོན་པར་དད་པ་གང་ལ་གང་ལགས་པ་དེ་ཙམ་གྱིས་བགྱིས་ལགས་ཏེ་འཚལ་ལོ། །</p>
<p>གཞན་ཡང་གལ་ཏེ་ཞུས་པ་ལུང་བསྟན་པའི་ཕྱིར་སྐབས་ཕྱེ་ན་ཤེས་ལྡན་ཡུལ་འཁོར་སྐྱོང་ལ་བདག་ཞུ་ལགས་སོ། །</p>
<p>རྒྱལ་པོ་ཆེན་པོ་གསུངས་ཤིག །ཐོས་ནས་ཁྱོད་ལ་རིག་པར་བགྱིའོ། །</p>
<p>ཀྱེ་ཡུལ་འཁོར་སྐྱོང་བཞི་པོ་འདི་དག་ནི་ཡོངས་སུ་ཉམས་པ་ལགས་ཏེ། དེ་དག་གིས་ཡོངས་སུ་ཉམས་པའི་རིགས་ཀྱི་བུ་དག་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་འགྱུར་རོ། །</p>
<p>བཞི་གང་ཞེ་ན། འདི་ལྟ་སྟེ། རྒ་བས་ཡོངས་སུ་ཉམས་པ་དང་། ནད་ཀྱིས་ཡོངས་སུ་ཉམས་པ་དང་། ཉེ་དུས་ཡོངས་སུ་ཉམས་པ་དང་། ལོངས་སྤྱོད་ཀྱིས་ཡོངས་སུ་ཉམས་པའོ། །</p>
<p>ཀྱེ་ཡུལ་འཁོར་སྐྱོང་རྒ་བས་ཡོངས་སུ་ཉམས་པ་གང་ཞེ་ན། འདི་ལ་རིགས་ཀྱི་བུ་རྒས་འཁོགས་གཏུགས་པར་གྱུར་ནས་དེ་འདི་སྙམ་དུ་སེམས་ཏེ། ད་ནི་བདག་རྒས་འཁོགས་གཏུགས་པས་བདག་གིས་རེ་ཞིག་འདོད་པ་དག་བདོག་ཀྱང་ལོངས་སྤྱད་པར་སླ་བ་མ་ཡིན་ན་མི་བདོག་ན་ལྟ་སྨོས་ཀྱང་ཅི་དགོས། མ་ལ་བདག་སྐྲ་དང་ཁ་སྤུ་བྲེགས་ལ་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ་སྙམ་ནས། དེ་རྒ་བའི་ཡོངས་སུ་ཉམས་པས་ཡོངས་སུ་ཉམས་པས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་སྟེ། འདི་ནི་རྒ་བའི་ཡོངས་སུ་ཉམས་པ་ཞེས་བྱའོ། །</p>
<p>ཤེས་ལྡན་ཡུལ་འཁོར་སྐྱོང་རྒ་བའི་ཡོངས་སུ་ཉམས་པས་ཡོངས་སུ་ཉམས་པ་མ་ཡིན་ན་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་། དེ་ཅིའི་ཕྱིར་ཞེ་ན། ཤེས་ལྡན་ཡུལ་འཁོར་སྐྱོང་ནི་གཞོན་ནུ་ཐོར་བུ་ལང་ཚོ་ལ་བབ་པ། སྐྲ་གནག་པ། ན་ཚོད་དར་ལ་བབ་པ་དང་ལྡན་པ་ཡིན་ཏེ། གང་གི་ཚེ་རྩེད་མོ་དང་། དགའ་བ་དང་། མགུ་བ་དང་། ཆ་བ་དང་། བརྒྱན་པའི་གནས་ལ་བརྩོན་པ་དང་ལྡན་པས་གནས་པར་བྱ་བ་དེའི་ཚེ་ཉེ་དུ་རྣམས་མཆི་མས་བརྣངས་ཤིང་ངུ་བཞིན་དང་བཅས་པས་མ་རངས་བཞིན་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ན། ཤེས་ལྡན་ཡུལ་འཁོར་སྐྱོང་གིས་ཅི་ཞིག་ཤེས་མཐོང་ཐོས་རྟོགས་ནས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་། དེ་ལ་ནི་ཁོ་བོས་རངས་པ་མ་ཡིན་ཏེ་མི་བཟོད་དོ། །</p>
<p>ཀྱེ་ཤེས་ལྡན་ཡུལ་འཁོར་སྐྱོང་ནད་ཀྱིས་ཡོངས་སུ་ཉམས་པ་གང་ཞེ་ན། འདི་ལ་རིགས་ཀྱི་བུ་ན་བ་སྡུག་བསྔལ་བ་ནད་ཚབས་ཆེ་བར་གྱུར་ནས་དེ་འདི་སྙམ་དུ་སེམས་ཏེ། བདག་ནི་ན་བ་སྡུག་བསྔལ་བ་ནད་ཚབས་ཆེ་བས་བདག་གིས་རེ་ཞིག་འདོད་པ་དག་བདོག་ཀྱང་ལོངས་སྤྱད་པར་སླ་བ་མ་ཡིན་ན་མི་བདོག་ན་ལྟ་སྨོས་ཀྱང་ཅི་དགོས། མ་ལ་བདག་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ནས་ཞེས་བྱ་བ་ནས་རབ་ཏུ་འབྱུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནད་ཀྱིས་ཡོངས་སུ་ཉམས་པས་ཡོངས་སུ་ཉམས་པས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་ཞེས་བྱ་བ་ནས་རབ་ཏུ་འབྱུང་ཞེས་བྱ་བའི་བར་གོང་མ་བཞིན་དུའོ། །</p>
<p>འདི་ནི་ནད་ཀྱིས་ཡོངས་སུ་ཉམས་པ་ཞེས་བྱའོ། །</p>
<p>ཤེས་ལྡན་ཡུལ་འཁོར་སྐྱོང་ནི་ནད་ཀྱིས་ཡོངས་སུ་ཉམས་པས་ཡོངས་སུ་ཉམས་པ་མ་ཡིན་ནོ། །</p>
<p>སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཞེས་བྱ་བ་ནས་རབ་ཏུ་བྱུང་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ཅིའི་ཕྱིར་ཞེ་ན། ཤེས་ལྡན་ཡུལ་འཁོར་སྐྱོང་གནོད་པ་མེད་ཅིང་ནད་མེད་པའི་རང་བཞིན་ཅན་དང་། རན་པར་འཇུག་པའི་དྲོད་དང་ལྡན་པ་སྟེ། ཧ་ཅང་བསིལ་བ་མ་ཡིན་པ་དང་། ཧ་ཅང་ཚ་བ་མ་ཡིན་པ་དང་། ཁམས་སྙོམས་པས་གནོད་པ་མེད་པ་དང་ལྡན་པས་ཁྱོད་ཀྱིས་ཟོས་པ་དང་། འཐུངས་པ་དང་། འཆོས་པ་དང་། མྱངས་པ་རྣམས་ལེགས་པར་བདེ་བར་འཇུ་བར་འགྱུར་ན། ཤེས་ལྡན་ཡུལ་འཁོར་སྐྱོང་དེ་ལ་ཅི་ཞིག་ཤེས་མཐོང་ཞེས་བྱ་བ་ནས་རབ་ཏུ་འབྱུང་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ལ་ནི་ཁོ་བོ་རངས་པ་མ་ཡིན་ཏེ་མི་བཟོད་དོ། །</p>
<p>ཀྱེ་ཡུལ་འཁོར་སྐྱོང་ཉེ་དུས་ཡོངས་སུ་ཉམས་པ་གང་ཞེ་ན། འདི་ལ་རིགས་ཀྱི་བུའི་ཉེ་དུ་རྣམས་རབས་ཆད་ཉེ་དུ་རྣམས་ཁ་དག་ནས་དེ་འདི་སྙམ་དུ་སེམས་ཏེ། བདག་གི་ཉེ་དུ་རྣམས་རབས་ཆད་ཉེ་དུ་རྣམས་ཁ་དག་པས་མ་ལ་བདག་སྐྲ་དང་ཁ་སྤུ་བྲེགས་ནས་ཞེས་བྱ་བ་ནས་རབ་ཏུ་འབྱུང་བར་བྱའོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ཉེ་དུའི་ཡོངས་སུ་ཉམས་པས་ཡོངས་སུ་ཉམས་པས་སྐྲ་དང་ཁ་སྤུ་བྲེགས་ཏེ་ཞེས་བྱ་བ་ནས་རབ་ཏུ་འབྱུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>འདི་ནི་ཉེ་དུས་ཡོངས་སུ་ཉམས་པ་ཞེས་བྱའོ། །</p>
<p>ཤེས་ལྡན་ཡུལ་འཁོར་སྐྱོང་ནི་ཉེ་དུས་ཡོངས་སུ་ཉམས་པས་ཡོངས་སུ་ཉམས་པ་མ་ཡིན་ན། སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</p>
<p>དེ་ཅིའི་ཕྱིར་ཞེ་ན། ཡུལ་འཁོར་སྐྱོང་གི་ཉེ་དུ་ནི་ཀཽ་རབ་བྱའི་རིགས་ནས་བཟུང་སྟེ་བརྒྱུད་པ་བང་མཛོད་སྟུག་པོ་ཅན་འདི་ཉིད་ན་རྒྱས་པར་ཡོད་ན། ཤེས་ལྡན་ཡུལ་འཁོར་སྐྱོང་གིས་ཅི་ཞིག་ཤེས་མཐོང་ཞེས་བྱ་བ་ནས་རབ་ཏུ་བྱུང་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ལ་ནི་ཁོ་བོས་རངས་པ་མ་ཡིན་ཏེ་མི་བཟོད་དོ། །</p>
<p>ཀྱེ་ཡུལ་འཁོར་སྐྱོང་ལོངས་སྤྱོད་ཀྱིས་ཡོངས་སུ་ཉམས་པ་གང་ཞེ་ན། འདི་ལ་རིགས་ཀྱི་བུའི་ལོངས་སྤྱོད་སྲབས་པ་དང་། ཡོངས་སུ་ཟད་པ་དང་། གཏུགས་པར་གྱུར་ནས་དེ་འདི་སྙམ་དུ་སེམས་ཏེ། བདག་གི་ལོངས་སྤྱོད་ནི་སྲབས་པ་དང་། ཡོངས་སུ་ཟད་པ་དང་། གཏུགས་པར་གྱུར་གྱིས། མ་ལ་བདག་སྐྲ་དང་ཁ་སྤུ་བྲེགས་ནས་ཞེས་བྱ་བ་ནས་རབ་ཏུ་འབྱུང་ངོ་ཞེས་བྱ་བའི་བར་དུའོ། །</p>
<p>དེ་ལོངས་སྤྱོད་ཡོངས་སུ་ཉམས་པས་ཡོངས་སུ་ཉམས་པས་སྐྲ་དང་ཁ་སྤུ་བྲེགས་ནས་ཞེས་བྱ་བ་ནས་རབ་ཏུ་འབྱུང་ངོ་། །</p>
<p>ཞེས་བྱ་བའི་བར་གོང་མ་བཞིན་དུའོ། །</p>
<p>འདི་ནི་ལོངས་སྤྱོད་ཀྱིས་ཡོངས་སུ་ཉམས་པ་ཞེས་བྱའོ། །</p>
<p>ཤེས་ལྡན་ཡུལ་འཁོར་སྐྱོང་ནི་ལོངས་སྤྱོད་ཡོངས་སུ་ཉམས་པས་ཡོངས་སུ་ཉམས་པ་མ་ཡིན་ན། ཞེས་བྱ་བ་ནས་རབ་ཏུ་བྱུང་ཞེས་བྱ་བའི་བར་གོང་མ་བཞིན་དུའོ། །</p>
<p>ཤེས་ལྡན་ཡུལ་འཁོར་སྐྱོང་ནི་བང་མཛོད་སྟུག་པོ་ཅན་འདི་ན་རིགས་མཆོག་དང་རིགས་བཟང་པོ་ཡིན་པས་འདི་ལྟ་སྟེ། ལོངས་སྤྱོད་ཆེན་པོ་དང་ལྡན་པ་ཡིན་ན། འདི་ལ་ཤེས་ལྡན་ཡུལ་འཁོར་སྐྱོང་གིས་ཅི་ཞིག་ཤེས་མཐོང་ཐོས་རྟོགས་ནས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་། དེ་ལ་ནི་ཁོ་བོ་རངས་པ་མ་ཡིན་ཏེ་མི་བཟོད་དོ། །</p>
<p>རྒྱལ་པོ་ཆེན་པོ་བཞི་པོ་འདི་དག་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་ཡིད་འབྱུང་བའི་ལམ་དུ་གསུངས་ཏེ། ཡིད་འབྱུང་བ་དེ་དག་གིས་ཡིད་བྱུང་ནས་རིགས་ཀྱི་བུ་རྣམས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་འགྱུར་ཏེ། རྒྱལ་པོ་ཆེན་པོ་འཇིག་རྟེན་འདི་ཐམས་ཅད་ནི་རྒ་བས་ཉེ་བར་ཁྲིད་པ་ཡིན། འཇིག་རྟེན་འདི་ནི་རྗེས་སུ་འགྲོ་བ་མེད་པས་སྐྱབས་མེད་པ་ཡིན། འཇིག་རྟེན་འདི་ནི་ཐམས་ཅད་བོར་ཏེ་འགྲོ་བར་འགྱུར་བས་བདོག་པ་མེད་པ་ཡིན། འཇིག་རྟེན་འདི་ནི་ངོམས་མི་ཤེས་ཏེ་སྲེད་པས་འཁོལ་བས་ཆོག་མི་ཤེས་པ་ཡིན་པར་བདག་གིས་ཤེས་མཐོང་ཐོས་རྟོགས་ནས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</p>
<p>བདག་གིས་མདོར་བསྡུས་ཏེ་གསུངས་ཤིང་རྣམ་པར་མ་ཕྱེ་བ་འདིའི་དོན་རྒྱས་པར་འཚལ་བར་མི་འགྱུར་བས། ཤེས་ལྡན་ཡུལ་འཁོར་སྐྱོང་གིས་དོན་དེ་ཉིད་ཅི་ནས་བདག་གི་ཤེས་ལྡན་ཡུལ་འཁོར་སྐྱོང་གིས་མདོར་བསྡུས་ཏེ་གསུངས་ཤིང་རྣམ་པར་མ་ཕྱེ་བ་འདིའི་དོན་རྒྱས་པར་འཚལ་བར་འགྱུར་བར་རྒྱས་པར་བཤད་དུ་གསོལ། ཤེས་ལྡན་ཡུལ་འཁོར་སྐྱོང་གིས་འདི་སྐད་ཅེས་འཇིག་རྟེན་འདི་ཐམས་ཅད་ནི་རྒ་བས་ཉེ་བར་ཁྲིད་པ་ཡིན་ནོ། །</p>
<p>ཞེས་གསུངས་པ་གང་ལགས་པ་དེ་ཤེས་ལྡན་ཡུལ་འཁོར་སྐྱོང་གིས་ཅི་ལས་དགོངས་ཏེ་གསུངས། དེའི་ཕྱིར་རྒྱལ་པོ་ཆེན་པོ་ཁྱོད་ཉིད་ལ་དྲིས་ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །རྒྱལ་པོ་ཆེན་པོ་ཇི་སྙམ་དུ་སེམས། གང་གི་ཚེ་ཁྱོད་ལོ་ཉི་ཤུ་འམ་ལོ་ཉི་ཤུ་རྩ་ལྔ་ལོན་པར་གྱུར་པ་ན་ན་ཚོད་ཀྱིས་གཞོན་ནུ་ཐོར་བུ་ལང་ཚོ་ལ་བབ་པ། སྐྲ་གནག་པ། ཉམ་རྩལ་བདོ་བ་དང་ལྡན་པ་དེ་དང་ད་ལྟར་གྱི་ལུས་སུ་འདི་ལྟ་སྟེ་ཚེ་འམ། ཁ་དོག་གམ། སྟོབས་སམ། ཤུགས་སམ། སྨྲ་དངགས་སམ། སྲིད་དུ་འམ། སྦོམས་སུ་མཉམ་ཞིང་མཚུངས་པར་མཐོང་ངམ། ཀྱེ་ཡུལ་འཁོར་སྐྱོང་གང་གི་ཚེ་བདག་ལོ་ཉི་ཤུ་འམ་ལོ་ཉི་ཤུ་རྩ་ལྔ་ལོན་པར་གྱུར་པ་ན་ན་ཚོད་ཀྱིས་གཞོན་ནུ་ཐོར་བུ་ལང་ཚོ་ལ་བབ་པ། སྐྲ་གནག་པ། ཉམ་རྩལ་བདོ་བ་དང་ལྡན་པ་དེ་དང་ད་ལྟར་གྱི་ལུས་སུ་འདི་ལྟ་སྟེ་ཚེ་འམ། ཁ་དོག་གམ། སྟོབས་སམ། ཤུགས་སམ། སྲིད་དུ་འམ། སྦོམས་སུ་འམ། སྨྲ་དངགས་སུ་མཉམ་ཞིང་མཚུངས་པར་མ་མཐོང་སྟེ། ད་ནི་བདག་ན་ཚོད་ཀྱིས་ལོ་བརྒྱད་བཅུ་ལོན་པས་རྒས་འཁོགས་གཏུགས་ཏེ་བར་འགའ་བདག་འདུག་པ་དང་ལངས་པ་ཡང་གཞན་གྱིས་བྱ་དགོས་སོ། །</p>
<p>རྒྱལ་པོ་ཆེན་པོ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་འདི་ལས་དགོངས་ནས་འཇིག་རྟེན་འདི་ཐམས་ཅད་ནི་རྒ་བས་ཉེ་བར་ཁྲིད་པ་ཡིན་ནོ། །</p>
<p>ཞེས་གསུངས་པ་དེ་བདག་གིས་ཤེས་མཐོང་ཐོས་རྟོགས་ནས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ་དེ་ལ་ནི་བདག་རངས་ཏེ་བཟོད་དོ། །</p>
<p>ཤེས་ལྡན་ཡུལ་འཁོར་སྐྱོང་གང་ལ་རངས་ཏེ་བཟོད་པ་དེ་ལ་བདག་ཀྱང་རངས་ཏེ་བཟོད་དོ། །</p>
<p>གང་ཡང་ཤེས་ལྡན་ཡུལ་འཁོར་སྐྱོང་འདི་སྐད་ཅེས་འཇིག་རྟེན་འདི་ནི་རྗེས་སུ་འགྲོ་བ་མེད་པས་སྐྱབས་མེད་པ་ཡིན་ནོ་ཞེས་གསུངས་པ་བདག་ལ་ནི་བུ་དང་། ཆུང་མ་དང་། བྲན་དང་། ལས་བགྱིད་པ་དང་། བཞད་གད་པ་དང་། སྐྲ་མཁན་དང་། ཁྲུས་མཁན་དང་། འདུལ་སྦྱོང་མཁན་དང་། གླང་པོ་ཆེ་ལ་ཞོན་པ་དང་། རྟ་རྐྱ་དང་། ཤིང་རྟ་པ་དང་། བཤན་ཐོགས་དང་། གཞུ་འཛིན་པ་དང་། འདྲོལ་བུ་དང་། གོ་རེ་ལོང་བགྱིད་པ་དང་། བྲོ་གར་ལེན་པ་རྣམས་དང་། རྒྱལ་པོའི་བུ་དཔའ་བརྟུལ་ཕོད་པ། རབ་ཏུ་གནོན་ཚན་པོ་ཆེ་ཆེན་པོ་དང་ལྡན་པ་གང་དག་བདག་གི་གཤེད་མ་ཕྱིར་རྒོལ་བ་མི་མཛའ་བ་དག་མཆིས་པ་སླར་འཇོམས་པར་བགྱིད་པ་མཆིས་ན། འོན་ཀྱང་ཤེས་ལྡན་ཡུལ་འཁོར་སྐྱོང་འདི་སྐད་ཅེས་འཇིག་རྟེན་འདི་ནི་རྗེས་སུ་འགྲོ་བ་མེད་པས་སྐྱབས་མེད་པ་ཡིན་ནོ་ཞེས་གསུངས་པ་དེ་ཤེས་ལྡན་ཡུལ་འཁོར་སྐྱོང་གིས་ཅི་ལས་དགོངས་ཏེ་གསུངས་རྒྱལ་པོ་ཆེན་པོ་དེའི་ཕྱིར་ཁྱོད་ཉིད་ལ་དྲིས་ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །རྒྱལ་པོ་ཆེན་པོ་ད་ལྟར་ཁྱོད་ལ་ལུས་ཀྱིས་གནོད་པ་འགའ་མཆིས་སམ། ཀྱེ་ཡུལ་འཁོར་སྐྱོང་བདག་ལ་མཆིས་ཏེ་ད་ལྟར་རླུང་གིས་རྒྱབ་ཏུ་གནོད་དོ། །</p>
<p>རྒྱལ་པོ་ཆེན་པོ་གང་གི་ཚེ་རླུང་གིས་རྒྱབ་ཏུ་གནོད་པར་གྱུར་པ་དེའི་ཚེ་བདག་གི་བུ་དང་། ཆུང་མ་དང་། བྲན་དང་། ལས་བྱེད་པ་དང་། བཞད་གད་པ་དང་། སྐྲ་མཁན་དང་། ཁྲུས་མཁན་དང་། འདུལ་སྦྱོང་མཁན་དང་། གླང་པོ་ཆེ་ལ་ཞོན་པ་དང་། རྟ་རྐྱ་དང་། ཤིང་རྟ་པ་དང་། བཤན་ཐོགས་དང་། གཞུ་འཛིན་དང་། འདྲོལ་བུ་དང་། གོ་རེ་ལོང་བྱེད་པ་དང་། བྲོ་གར་ལེན་པ་དང་། རྒྱལ་པོའི་བུ་དཔའ་བ་རྟུལ་ཕོད་པ། རབ་ཏུ་གནོན་ཚན་པོ་ཆེ་ཆེན་པོ་དང་ལྡན་པ་གང་དག་ཡིན་པ་ཚུར། བདག་ལ་སྐྱེས་ཤིང་བྱུང་བའི་སྡུག་བསྔལ་དྲག་པོ་རྩུབ་པ་ཚ་བ་མི་བཟོད་པ་ཡིད་དུ་མི་འོང་བའི་ཚོར་བ་རྣམས་ཆོམས་ཤིག་ཅེས་བགྱིས་ན་འགྲུབ་བམ། ཀྱེ་ཡུལ་འཁོར་སྐྱོང་མ་ལགས་སོ། །</p>
<p>གང་གི་ཚེ་རླུང་གིས་བདག་གི་རྒྱབ་ཏུ་གནོད་པར་གྱུར་པ་དེའི་ཚེ་བདག་གི་བུ་དང་། ཆུང་མ་དང་། བྲན་དང་། ལས་བགྱིད་པ་དང་། བཞད་གད་པ་དང་། སྐྲ་མཁན་དང་། ཁྲུས་མཁན་དང་། འདུལ་སྦྱོང་མཁན་དང་། གླང་པོ་ཆེའི་གཉར་ཞོན་པ་དང་། རྟ་རྐྱ་དང་། ཤིང་རྟ་དང་། བཤན་ཐོགས་དང་། གཞུ་འཛིན་དང་། འདྲོལ་བུ་དང་། གོ་རེ་ལོང་བགྱིད་པ་དང་། བྲོ་གར་ལེན་པ་དང་། རྒྱལ་པོའི་བུ་དཔའ་བ་རྟུལ་ཕོད་པ། རབ་ཏུ་གནོན་ཚན་པོ་ཆེ་ཆེན་པོ་དང་ལྡན་པ་གང་དག་ཡིན་པ་ཚུར། བདག་ལ་བྱུང་ཞིང་སྐྱེས་པའི་སྡུག་བསྔལ་དྲག་པོ་རྩུབ་པ་ཚ་བ་མི་བཟད་པ་ཡིད་དུ་མི་འོང་བའི་ཚོར་བ་རྣམས་ཆོམས་ཤིག་ཅེས་བགྱིས་ཀྱང་མི་འགྲུབ་ཀྱི། དེའི་ཚེ་བདག་འབའ་ཞིག་སྡུག་བསྔལ་དྲག་པོ་རྩུབ་པ་ཚ་བ་མི་བཟོད་པ་ཡིད་དུ་མི་འོང་བའི་ཚོར་བ་རྣམས་མྱོང་ངོ་། །</p>
<p>རྒྱལ་པོ་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་འདི་ལས་དགོངས་ནས་འཇིག་རྟེན་འདི་ནི་རྗེས་སུ་འགྲོ་བ་མེད་དེ་སྐྱབས་མེད་པ་ཡིན་ནོ་ཞེས་གསུངས་པ་དེ་བདག་གིས་ཤེས་མཐོང་ཐོས་རྟོགས་ནས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། དེ་ལ་ནི་བདག་རངས་ཏེ་བཟོད་དོ། །</p>
<p>ཤེས་ལྡན་ཡུལ་འཁོར་སྐྱོང་གང་ལ་རངས་ཏེ་བཟོད་པ་དེ་ལ་བདག་ཅག་ཀྱང་རངས་ཏེ་བཟོད་དོ། །</p>
<p>གང་ཡང་ཤེས་ལྡན་ཡུལ་འཁོར་སྐྱོང་འདི་སྐད་ཅེས་འཇིག་རྟེན་འདི་ནི་ཐམས་ཅད་བོར་ནས་འགྲོ་བར་འགྱུར་བས་བདོག་པ་མེད་པ་ཡིན་ནོ་ཞེས་གསུངས་པ། ཀྱེ་ཡུལ་འཁོར་སྐྱོང་བདག་ཅག་ལ་བུ་དང་། ཆུང་མ་དང་། བྲན་དང་། ལས་བགྱིད་པ་དང་། ཞེས་བྱ་བ་ནས། རྒྱལ་པོའི་བུ་རྣམས་མཆིས་ཏེ་ཞེས་བྱ་བའི་བར་གོང་མ་བཞིན་དུའོ། །</p>
<p>གང་དག་བདག་མཆི་ན་རྗེས་བཞིན་འབྲང་ལ། འགྲེང་ན་འགྲེང་བ་དང་། ཉལ་ན་ཞུགས་ཚེ་བགྱིད་པ་དག་མཆིས་ན། འོན་ཀྱང་ཤེས་ལྡན་ཡུལ་འཁོར་སྐྱོང་འདི་སྐད་ཅེས་འཇིག་རྟེན་འདི་ནི་ཐམས་ཅད་བོར་ཏེ་འགྲོ་བར་འགྱུར་བས་བདོག་པ་མེད་པ་ཡིན་ནོ། །</p>
<p>ཞེས་གསུང་བ་དེ་ཤེས་ལྡན་ཡུལ་འཁོར་སྐྱོང་གིས་ཅི་ལས་དགོངས་ཏེ་གསུངས། རྒྱལ་པོ་ཆེན་པོ་དེའི་ཕྱིར་ཁྱོད་ཉིད་ལ་དྲིས་ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །རྒྱལ་པོ་ཆེན་པོ་ཇི་སྙམ་དུ་སེམས། གང་གི་ཚེ་སྐྱེ་བོ་མང་པོ་ལ་མི་སྡུག་པ། སྐྱེ་བོ་མང་པོ་མི་འདོད་པ། སྐྱེ་བོ་མང་པོ་མི་དགའ་བ། སྐྱེ་བོ་མང་པོའི་ཡིད་དུ་མི་འོང་བ་འཇིག་རྟེན་ཐམས་ཅད་ཀྱི་ཐུན་མོང་འདི་ལྟ་སྟེ། འཆི་བ་ཞེས་བྱ་བའི་ཆོས་དེ་འོངས་པར་གྱུར་པ་དེའི་ཚེ་བདག་གི་བུ་དང་། ཆུང་མ་དང་། བྲན་དང་། ལས་བྱེད་པ་ཞེས་བྱ་བ་ནས་རྒྱལ་པོའི་བུ་དག་ཚུར་ཞེས་བྱ་བའི་བར་དུའོ། །</p>
<p>གང་དག་འཇིག་རྟེན་འདི་ནས་འཇིག་རྟེན་ཕ་རོལ་དུ་འགྲོ་བའི་ཕྱི་བཞིན་ཤོག་ཤིག་ཅེས་བགྱིས་ན་འགྲུབ་བམ། ཀྱེ་ཡུལ་འཁོར་སྐྱོང་མ་ལགས་སོ། །</p>
<p>ཀྱེ་ཡུལ་འཁོར་སྐྱོང་གང་གི་ཚེ་སྐྱེ་བོ་མང་པོ་ལ་མི་སྡུག་པ། སྐྱེ་བོ་མང་པོ་མི་འདོད་པ། སྐྱེ་བོ་མང་པོ་མི་དགའ་བ། སྐྱེ་བོ་མང་པོའི་ཡིད་དུ་མི་འོང་བ་འཇིག་རྟེན་ཐམས་ཅད་ཀྱི་ཐུན་མོང་འདི་ལྟ་སྟེ། འཆི་བ་ཞེས་བྱ་བའི་ཆོས་དེ་འོངས་པར་གྱུར་པ་དེའི་ཚེ་བདག་གི་བུ་དང་། ཆུང་མ་དང་། བྲན་དང་། ལས་བགྱིད་པ་རྣམས་དང་ཞེས་བྱ་བ་ནས། རྒྱལ་པོའི་བུའི་བར་གང་དག་ཡིན་པ་ཚུར་ཞེས་བྱ་བའི་བར་དུའོ། །</p>
<p>བདག་འཇིག་རྟེན་འདི་ནས་འཇིག་རྟེན་ཕ་རོལ་དུ་མཆི་བའི་ཕྱི་བཞིན་ཤོག་ཤིག་ཅེས་བགྱིས་ཀྱང་མི་འགྲུབ་སྟེ། བདག་འབའ་ཞིག་འཇིག་རྟེན་འདི་ནས་འཇིག་རྟེན་ཕ་རོལ་དུ་མཆི་བར་འགྱུར་རོ། །</p>
<p>རྒྱལ་པོ་ཆེན་པོ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་འདི་ལས་དགོངས་ནས་འཇིག་རྟེན་འདི་ནི་ཐམས་ཅད་བོར་ཏེ་འགྲོ་བར་འགྱུར་བས་བདོག་པ་མེད་པ་ཡིན་ནོ་ཞེས་གསུངས་པ་དེ་བདག་གིས་ཤེས་མཐོང་ཐོས་རྟོགས་ནས། སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། དེ་ལ་ནི་བདག་རངས་ཏེ་བཟོད་དོ། །</p>
<p>ཤེས་ལྡན་ཡུལ་འཁོར་སྐྱོང་གང་ལ་རངས་ཏེ་བཟོད་པ་དེ་ལ་བདག་ཀྱང་རངས་ཏེ་བཟོད་དོ། །</p>
<p>ཤེས་ལྡན་ཡུལ་འཁོར་སྐྱོང་གང་ཡང་འདི་སྐད་ཅེས་འཇིག་རྟེན་འདི་ནི་ངོམས་མི་ཤེས་ཤིང་སྲེད་པས་བཀོལ་བས་ཆོག་མི་ཤེས་པ་ཡིན་ནོ་ཞེས་གསུངས་པ། ཀྱེ་ཡུལ་འཁོར་སྐྱོང་བདག་སྒྲ་ངན་རྒྱས་པ་འདི་ཉིད་ལ་ཡོངས་སུ་སྤྱོད་ཅིང་བཙུན་མོ་མང་པོ་དང་། མཛོད་དང་། བང་མཛོད་རྒྱས་པ་ལ་ཡོངས་སུ་ལོངས་སྤྱོད་ན། འོན་ཀྱང་ཤེས་ལྡན་ཡུལ་འཁོར་སྐྱོང་འདི་སྐད་སྐད་ཅེས་འཇིག་རྟེན་འདི་ནི་ངོམས་མི་ཤེས་ཤིང་སྲེད་པས་བཀོལ་བས་ཆོག་མི་ཤེས་པ་ཡིན་ནོ་ཞེས་གསུངས་པ་དེ་ཤེས་ལྡན་ཡུལ་འཁོར་སྐྱོང་གིས་ཅི་ལས་དགོངས་ཏེ་གསུངས། རྒྱལ་པོ་ཆེན་པོ་དེའི་ཕྱིར་ཁྱོད་ཉིད་ལ་དྲིས་ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །རྒྱལ་པོ་ཆེན་པོ་ཇི་སྙམ་དུ་སེམས། ཁྱོད་འདི་ན་སྒྲ་ངན་རྒྱས་པ་ལ་ཡོངས་སུ་སྤྱོད་ཅིང་བཙུན་མོ་མང་པོ་དང་། མཛོད་དང་། བང་མཛོད་རྒྱས་པ་ལ་ཡོངས་སུ་སྤྱོད་པ་ལས་ཤར་ཕྱོགས་ནས་མི་ཡིད་གཅུགས་པ། ཡིད་ཆེས་པ། བརྟན་པོ། འཇིག་རྟེན་ལ་མི་སླུ་བ་ཞིག་འོངས་ནས་དེ་འདི་སྐད་ཅེས་ལྷ་བདག་ཤར་ཕྱོགས་ནས་འདིར་མཆི་བ་ན་དེ་ན་བདག་གིས་ལྗོངས་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་རབ་ཏུ་གང་བ་དག་ཅིག་མཐོང་སྟེ། ལྷ་ལྗོངས་དེ་དག་འདི་ལྟ་བུའི་དཔུང་དང་འདི་ལྟ་བུའི་དབྱིག་དང་། འདི་ལྟ་བུའི་བཞོན་པས་དྲ་མ་དྲངས་ཏེ་གཞོམ་པ་དང་། ཆོམས་ནས་རྣལ་དུ་དགོད་པར་རུང་ངོ་། །</p>
<p>ཞེས་སྨྲ་ན། རྒྱལ་པོ་ཆེན་པོ་ཇི་སྙམ་དུ་སེམས། ཁྱོད་ཡུལ་དེར་དྲ་མ་དྲང་ཞིང་དྲངས་ནས་བཅོམ་སྟེ། རྣལ་དུ་འགོད་དམ། ཁྱོད་ལྗོངས་དེ་དག་འདོད་དམ། ཀྱེ་ཡུལ་འཁོར་སྐྱོང་གལ་ཏེ་བདག་གིས་ལྗོངས་དེ་དག་འདི་ལྟ་བུའི་དབྱིག་དང་། འདི་ལྟ་བུའི་དཔུང་དང་། འདི་ལྟ་བུའི་བཞོན་པས་དྲ་མ་དྲང་བ་དང་། དྲ་མ་དྲངས་ནས་ཆོམས་པ་དང་བཅོམ་ནས་རྣལ་དུ་དགོད་དུ་རུང་བར་ཤེས་ན། ལྗོངས་དེ་དག་ཏུ་དྲ་མ་དྲང་ཞིང་དྲ་མ་དྲངས་ནས་བཅོམ་ལ། བཅོམ་ནས་རྣལ་དུ་དགོད་དོ། །</p>
<p>བདག་ལྗོངས་དེ་དག་ཀྱང་འཚལ་ལོ།། །</p>
<p>།འདུལ་བ་གཞི། བམ་པོ་སུམ་བཅུ་རྩ་ལྔ་པ། རྒྱལ་པོ་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་མཁྱེན་ཅིང་གཟིགས་པ་དེས་དེ་ལས་དགོངས་ནས་འཇིག་རྟེན་འདི་ནི་ངོམས་མི་ཤེས་ཤིང་སྲེད་པས་བཀོལ་བས་ཆོག་མི་ཤེས་པ་ཡིན་ནོ། །</p>
<p>ཞེས་གསུངས་པ་དེ་བདག་གིས་ཤེས་མཐོང་ཐོས་རྟོགས་ནས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། དེ་ལ་ནི་བདག་རངས་ཏེ་བཟོད་དོ། །</p>
<p>ཤེས་ལྡན་ཡུལ་འཁོར་སྐྱོང་ཁྱོད་གང་ལ་རངས་ཏེ་བཟོད་པ་དེ་ལ་བདག་ཀྱང་རངས་ཏེ་བཟོད་དོ། །</p>
<p>ཚེ་དང་ལྡན་པ་ཡུལ་འཁོར་སྐྱོང་གིས་དེ་སྐད་ཅེས་སྨྲས་ནས་གནས་བརྟན་དགྲ་བཅོམ་པས་གཞན་ཡང་འདི་སྐད་ཅེས་སྨྲས་སོ། །</p>
<p>འཇིག་རྟེན་དག་ན་ནོར་དང་ལྡན་པའི་མི། །</p>
<p>དེ་དག་ཆགས་དང་བཅས་པས་སོགས་བྱེད་ཅིང་། །</p>
<p>ནོར་རྣམས་རྙེད་ནས་གཏོང་བར་མི་བྱེད་ལ། །</p>
<p>ཕྱིར་ཞིང་འདོད་པ་དོན་དུ་གཉེར་བ་མཐོང་། །</p>
<p>མི་དབང་རྒྱ་མཚོ་མཐའ་ཡིས་གཏུགས་པའི་ས། །</p>
<p>ཐག་བཅུག་བཅོམ་སྟེ་ཆམ་དུ་ཕབ་ནས་ནི། །</p>
<p>རྒྱ་མཚོ་ཚུན་ཅད་ཀྱིས་ཀྱང་མི་ཆོག་སྟེ། །</p>
<p>ཆགས་པས་ཕ་རོལ་དོན་དུ་གཉེར་བར་འབད། །</p>
<p>མི་དབང་དེ་བཞིན་མི་གཞན་མང་པོ་དག །ཡོངས་སུ་བཟུང་ལ་ངོམས་པ་ཡོད་མིན་པས། །</p>
<p>ཆོག་མི་ཤེས་པས་རང་གི་ལུས་བོར་ཏེ། །</p>
<p>སྲེད་དང་མ་བྲལ་བར་ནི་འཆི་བར་འགྱུར། །</p>
<p>སྲོག་ནི་ཐེར་ཟུག་མ་ཡིན་ཚེ་ཐུང་སྟེ། །</p>
<p>རྒ་བས་གཟིར་བ་ལ་ནི་སྐྱབས་ཡོད་མིན། །</p>
<p>འཆི་བ་ལ་ནི་ནོར་རྗེས་འབྲང་མི་འགྱུར། །</p>
<p>ཉེ་དུ་མ་ཡིན་གྲོགས་མིན་བུ་མ་ཡིན། །</p>
<p>སྤུན་དང་སྲིང་མོ་དེ་བཞིན་གྲོགས་ཀུན་དང་། །</p>
<p>སྙིང་དུ་སྡུག་པའི་ཚོགས་ནི་འདུས་ནས་ནི། །</p>
<p>ཀྱེ་མ་ཀྱི་ཧུད་འདི་ནི་ལྷར་གྱུར་ཅེས། །</p>
<p>སྐྲ་བཤིག་མཆི་མ་ཅན་གྱི་གདོང་གིས་ངུ་། །</p>
<p>དེ་ནི་རས་ཀྱིས་དཀྲིས་ཏེ་ཕྱུང་ནས་ནི། །</p>
<p>མེ་སྦར་ནས་ནི་དེ་ནས་སྲེག་པར་བྱེད། །</p>
<p>རང་གི་ལས་ཀྱིས་སེམས་ཅན་དེ་ཁྲིད་ནས། །</p>
<p>དེ་ཡི་ནོར་རྣམས་བགོ་སྐལ་སྤྱོད་པས་ཕྲོགས། །</p>
<p>འདི་ནི་སྐྱེ་བ་ན་ཡང་གཅིག་པུ་སྐྱེ། །</p>
<p>འཆི་བ་ན་ཡང་གཅིག་པུ་འཆི་འགྱུར་ཞིང་། །</p>
<p>གཅིག་པུས་སྡུག་བསྔལ་ཉམས་སུ་འདིར་མྱོང་འགྱུར། །</p>
<p>སྐྱེ་བོ་འཁོར་བར་གྲོགས་ཡོད་མ་ཡིན་ནོ། །</p>
<p>ཕྱུག་པོའམ་ཡང་ན་བཀྲེས་པའམ་བརྟན་པོའམ། །</p>
<p>བུས་པ་དེ་བཞིན་གཉིས་ཀས་རེག་མྱོང་ན། །</p>
<p>བརྟན་པོ་དེ་ཡིས་ནམས་ཀྱང་གཡོས་མི་འགྱུར། །</p>
<p>བུས་པ་བུས་པ་ཡིན་ཕྱིར་རྟག་ཏུ་གཡོ། །</p>
<p>བློ་ཆུང་མི་མཁས་རྗེས་སུ་སློབ་བྱེད་ཅིང་། །</p>
<p>དེ་ནས་ལས་རྣམས་གསུམ་པོ་བྱེད་འགྱུར་ཞིང་། །</p>
<p>མངལ་དང་འཇིག་རྟེན་ཕ་རོལ་འགྲོ་བར་འགྱུར། །</p>
<p>ཁོན་དང་རྗེས་འབྲེལ་སྡུག་བསྔལ་ལས་མི་འགྲོལ། །</p>
<p>ཤེས་རབ་ནོར་རྣམས་ཀུན་གྱི་མཆོག་ཏུ་གསུངས། །</p>
<p>དེ་ཡིས་བདག་ཉིད་ཤེས་པས་བདག་ཉིད་རིག །སྲིད་དང་སྲིད་མིན་བདག་ཉིད་མ་རྟོགས་པས། །</p>
<p>བླུན་པོ་སྡིག་པའི་ལས་རྣམས་བྱེད་པ་ཡིན། །</p>
<p>ཕྲན་ཚེགས་ཐབས་སམ་ཡང་ན་ཆོས་མིན་པའམ། །</p>
<p>མཐུ་ཡིས་གཞན་དག་ལས་ནི་གང་འཕྲོག་པ། །</p>
<p>ཉེས་བྱས་ལས་བྱེད་འཁོར་བ་ལ་བརྟེན་ནས། །</p>
<p>ཉིང་ཏོར་བརྒྱུད་པས་གྲོལ་བར་འགྱུར་མ་ཡིན། །</p>
<p>ཇི་ལྟར་རྐུན་པོ་ཁྱིམ་འབིགས་བཟུངས་ནས་ནི། །</p>
<p>སྡིག་པའི་ལས་ཅན་རང་གི་ལས་ཀྱིས་བཅོམ། །</p>
<p>དེ་བཞིན་སྐྱེ་དགུ་ཉེས་བྱེད་འདི་དང་ནི། །</p>
<p>འཇིག་རྟེན་ཕ་རོལ་རང་གི་ལས་ཀྱིས་བཅོམ། །</p>
<p>ཤིང་ལས་ཤིང་ཏོག་བཞིན་དུ་མི་རྣམས་ནི། །</p>
<p>གཞོན་དང་བར་མ་རྒན་པོ་རྣམས་ཀྱང་ལྟུང་། །</p>
<p>འདོད་པ་སྣ་ཚོགས་སྡུག་ཅིང་ཡིད་འོང་བ། །</p>
<p>རང་བཞིན་དེ་ལྟ་བུ་ཡིས་སེམས་རབ་འཇོམས། །</p>
<p>འདོད་པ་རྣམས་ཀྱིས་འདི་འཆིང་ཆགས་པར་འགྱུར། །</p>
<p>འདོད་པ་ཡོད་ན་ཁོན་དང་འཇིགས་པ་སྐྱེ། །</p>
<p>དེ་ལྟས་རྒྱལ་པོ་འདི་ནས་རབ་བྱུང་སྟེ། །</p>
<p>དགེ་སྦྱོང་ཉིད་ནི་ཉམས་པ་མེད་མཆོག་ཡིན། །</p>
<p>དེ་ནས་རྒྱལ་པོ་ཀཽ་རབ་བྱ་ཚེ་དང་ལྡན་པ་ཡུལ་འཁོར་སྐྱོང་གིས་སྨྲས་པ་ལ་མངོན་པར་དགའ་སྟེ་ཡི་རངས་ནས་རྐང་པ་གཉིས་ལ་མགོ་བོས་ཕྱག་བྱས་ཏེ་སྟན་ལས་ལངས་ནས་སོང་ངོ་། །</p>
<p>བཅོམ་ལྡན་འདས་གླང་པོ་ཆེའི་གྲོང་རྡལ་དུ་བྱོན་པ་དང་། བྲམ་ཟེ་ཞིག་གིས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་བརྒྱན་པ། འོད་ཟེར་ཉི་མ་སྟོང་པས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་དེ་རྒྱང་རིང་པོ་ཁོ་ན་ནས་མཐོང་ངོ་། །</p>
<p>མཐོང་ནས་ཀྱང་བཅོམ་ལྡན་འདས་ཀྱི་སྤྱན་སྔར་སོང་ནས་ཚིགས་སུ་བཅད་པས་བསྟོད་པར་བརྩམས་པ། གསེར་གྱི་མདོག་ཅན་མིག་ཏུ་སྡུག་པ་དང་། །</p>
<p>དགའ་བའི་འབྱུང་གནས་ཡོན་ཏན་ཀུན་དང་ལྡན། །</p>
<p>མི་འདུལ་ཁ་ལོ་སྒྱུར་བ་ལྷ་ཡི་ལྷ། །</p>
<p>སྲིད་པའི་རྒྱ་མཚོའི་ཕ་རོལ་བྱོན་པ་ལགས། །</p>
<p>དེ་ནས་བཅོམ་ལྡན་འདས་ཀྱིས་འཛུམ་པ་མཛད་དོ། །</p>
<p>ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་འཛུམ་པ་མཛད་པ་ན་ཞེས་བྱ་བ་ནས། མཛོད་སྤུར་ནུབ་པར་གྱུར་ཏོ། །</p>
<p>ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་ཐལ་མོ་སྦྱར་བ་བྱས་ནས་ཞུས་པ། ཁ་དོག་སྣ་ཚོགས་སྟོང་གིས་བཀྲ་བ་ཡི། །</p>
<p>ཞེས་བྱ་བ་ནས་ཀུན་དགའ་བོ་དེ་དེ་བཞིན་ཏེ། དེ་དེ་བཞིན་ནོ་ཞེས་བྱ་བའི་བར་གོང་མ་བཞིན་དུའོ། །</p>
<p>ཀུན་དགའ་བོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་རྒྱུ་མེད་རྐྱེན་མེད་པར་འཛུམ་པ་མི་མཛད་དོ། །</p>
<p>ཀུན་དགའ་བོ་ཁྱོད་ཀྱིས་བྲམ་ཟེས་དེ་བཞིན་གཤེགས་པ་ལ་ཚིགས་སུ་བཅད་པས་བསྟོད་པ་གང་ཡིན་པ་མཐོང་ངམ། བཅོམ་ལྡན་འདས་མཐོང་ལགས་སོ། །</p>
<p>འདི་དགེ་བའི་རྩ་བ་འདིས་བསྐལ་པ་ཉི་ཤུར་ལོག་པར་ལྟུང་བར་འགྲོ་བར་མི་འགྱུར་ཏེ། འོན་ཀྱང་ལྷ་དང་མི་རྣམས་སུ་ཉིང་མཚམས་སྦྱར་ཅིང་འཁོར་ནས་སྲིད་པ་ཕྱི་མ་སྐྱེ་གནས་ཕྱི་མ་དང་། ལུས་ཕྱི་མ་དང་། བདག་གི་ངོ་བོ་ཐོབ་པ་ཕྱི་མ་ལ་རང་སངས་རྒྱས་བསྟོད་འོས་ཞེས་བྱ་བར་འགྱུར་རོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས། ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་བྲམ་ཟེ་འདིས་བཅོམ་ལྡན་འདས་ལ་ཚིགས་སུ་བཅད་པ་གཅིག་གིས་བསྟོད་པ་དང་། བཅོམ་ལྡན་འདས་ཀྱིས་རང་བྱང་ཆུབ་ཏུ་ལུང་བསྟན་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ད་ལྟར་འབའ་ཞིག་ཏུ་མ་ཟད་ཀྱི། ཇི་ལྟར་འདིས་འདས་པའི་དུས་ན་ཡང་ང་ལ་ཚིགས་སུ་བཅད་པ་གཅིག་གིས་བསྟོད་པས། ངས་གྲོང་མཆོག་ལྔ་བྱིན་པ་དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །</p>
<p>དགེ་སློང་དག་སྔོན་བྱུང་བ་བཱ་རཱ་ཎ་སཱི་གྲོང་ཁྱེར་དུ་རྒྱལ་པོ་ཚངས་སྦྱིན་ཞེས་བྱ་བ་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ་སྐྱེ་བོ་དང་མི་མང་པོས་རབ་ཏུ་གང་བ་ལ་རྒྱལ་སྲིད་བྱེད་དུ་འཇུག་སྟེ། དེ་ལྷག་པར་སྙན་དངགས་ལ་དགའ་བར་གྱུར་ཏོ། །</p>
<p>བཱ་རཱ་ཎ་སཱི་ན་བྲམ་ཟེ་སྙན་དངགས་མཁན་གཞན་ཞིག་ཡོད་པ་དེ་ལ་བྲམ་ཟེ་མོས་སྨྲས་པ། བྲམ་ཟེ་གྲང་བའི་དུས་ལ་བབ་ཀྱིས་རྒྱལ་པོ་དེའི་སྤྱན་སྔར་སོང་ལ་རྗེས་སུ་མཐུན་པའི་ལེགས་པར་སྨྲ་བ་འགའ་བྱོས་དང་། གལ་ཏེ་ན་གྲང་བའི་སྐྱབས་ཅུང་ཟད་འཐོབ་པར་འགྱུར་རོ། །</p>
<p>དེ་སོང་བ་ལས་ཇི་ཙམ་ན་རྒྱལ་པོ་གླང་པོ་ཆེ་ལ་ཞོན་ནས་བྱུང་ངོ་། །</p>
<p>བྲམ་ཟེ་དེས་བསམས་པ། ཅི་བདག་གིས་རྒྱལ་པོ་ལ་བསྟོད་དམ། འོན་ཏེ་གླང་པོ་ཆེ་དམ་པ་ལ་སྙམ་པ་ལས་དེ་འདི་སྙམ་དུ་སེམས་ཏེ། གླང་པོ་ཆེ་དམ་པ་འདི་ནི་འཇིག་རྟེན་ཐམས་ཅད་ཀྱིས་སྡུག་ཅིང་ཡིད་དུ་འོང་བ་ཡིན་ལ་རྒྱལ་པོ་ལ་ནི་ཁྱད་པར་དུ་ཡིན་པས། རེ་ཞིག་གླང་པོ་ཆེ་དམ་པ་མངོན་པར་བསྟོད་པར་བྱའོ་སྙམ་ནས་དེས་ཚིགས་སུ་བཅད་དེ་སྨྲས་པ། ས་སྲུང་བུ་ཡི་ལུས་ཀྱི་ཤ་ཚུགས་ལྟར། །</p>
<p>མཚན་མཆོག་ལྡན་པའི་གཟུགས་ནི་ཕུན་སུམ་ཚོགས། །</p>
<p>མདོག་དང་ཚད་ཀྱིས་ལུས་ཀྱི་གཟུགས་ལེགས་པ། །</p>
<p>གླང་ཆེན་དབང་པོ་བཀྲ་ཤིས་རབ་ཏུ་བསྔགས། །</p>
<p>དེ་ནས་རྒྱལ་པོ་མངོན་པར་དགའ་ནས་ཚིགས་སུ་བཅད་དེ་སྨྲས་པ། ཁོ་བོའི་གླང་ཆེན་སྡུག་ཅིང་ཡིད་འོང་བ། །</p>
<p>མི་རྣམས་མིག་འཕྲོག་དགའ་བ་སྐྱེད་པ་གང་། །</p>
<p>དེ་ལ་ཁྱོད་ཀྱིས་བསྟོད་པའི་ཚིག་སྨྲས་ཀྱིས། །</p>
<p>ཁྱོད་ལ་གྲོང་གི་མཆོག་ནི་ལྔ་སྦྱིན་ནོ། །</p>
<p>དགེ་སློང་དག་དེའི་ཚེ་དེའི་དུས་ཀྱི་གླང་པོ་ཆེ་དམ་པ་གང་ཡིན་པ་དེ་ནི་ང་ཉིད་ཡིན་ནོ། །</p>
<p>དེའི་ཚེ་དེའི་དུས་ཀྱི་བྲམ་ཟེ་གང་ཡིན་པ་དེ་ནི་བྲམ་ཟེ་འདི་ཉིད་ཡིན་ཏེ། དེ་ན་ཡང་ང་ལ་འདིས་ཚིགས་སུ་བཅད་པ་གཅིག་གིས་བསྟོད་པས་ངས་འདི་ལ་གྲོང་མཆོག་ལྔ་བྱིན་ནོ། །</p>
<p>ད་ལྟར་ཡང་ང་ལ་འདིས་ཚིགས་སུ་བཅད་པ་གཅིག་གིས་བསྟོད་པས་ངས་ཡང་འདི་རང་བྱང་ཆུབ་ཏུ་ལུང་བསྟན་ཏོ། །</p>
<p>གྲོང་ཁྱེར་ཆེན་པོར་གཤེགས་ནས་གྲོང་ཁྱེར་ཆེན་པོར་སངས་རྒྱས་བཞིའི་གདན་ཞེས་བྱ་བའི་བར་རྒྱས་པར་གོང་མ་བཞིན་དུའོ། །</p>
<p>ཡུལ་སྲུག་ནར་གཤེགས་པ་དང་ཡུལ་སྲུག་ན་ན་བྲམ་ཟེ་དབང་པོ་ཞེས་བྱ་བ་གཟུགས་དང་ལང་ཚོ་དང་། ཐོས་པས་རྒྱགས་པར་གྱུར་ནས་བདག་དང་འདྲ་བ་ནི་འགའ་ཡང་ཡོད་པ་མ་ཡིན་ནོ་ཞེས་སྒྲོགས་ཤིང་རྣམ་པར་སྒྲོགས་སོ། །</p>
<p>བཅོམ་ལྡན་འདས་ཀྱང་ཕྱོགས་གཞན་ཞིག་ན་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་ཏེ་ཆོས་འཆད་དོ། །</p>
<p>བྲམ་ཟེ་དབང་པོ་ཞེས་བྱ་བས་དགེ་སྦྱོང་གཽ་ཏ་མ་ཡུལ་སྲུག་ནར་བྱོན་ཏོ་ཞེས་ཐོས་ནས་དེ་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མ་གཟུགས་བཟང་བ་མཛེས་པ་བལྟ་ན་སྡུག་པ་ཞེས་ཐོས་ཀྱིས། ཅི་བདག་ལས་ལྷག་པར་གཟུགས་བཟང་བ་ཡིན་ནམ། འོན་ཏེ་མ་ཡིན་ལྟར་འགྲོའོ་སྙམ་ནས་དེ་བྱུང་བ་དང་། ཇི་ཙམ་ན་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་བརྒྱན་པ་འོད་ཟེར་ཉི་མ་སྟོང་བས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་མཐོང་ངོ་། །</p>
<p>མཐོང་ནས་ཀྱང་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མ་ནི་བདག་བས་གཟུགས་ལྷག་པར་བཟང་མོད་ཀྱི། ཚད་ནི་ལྷག་པར་རིང་བ་ནི་མ་ཡིན་ནོ་སྙམ་ནས། བཅོམ་ལྡན་འདས་དེའི་གཙུག་ཏོར་བལྟ་བར་བརྩམས་པ་དང་། ཇི་ཙམ་ན་མ་མཐོང་ནས་དེ་ཕྱོགས་ཤིན་ཏུ་མཐོ་བ་ཞིག་ལ་འཛེགས་ན་འོན་ཀྱང་མ་མཐོང་ངོ་། །</p>
<p>དེ་ནས་བཅོམ་ལྡན་འདས་ཀྱིས་བྲམ་ཟེ་དབང་པོ་ལ་བཀའ་སྩལ་པ། བྲམ་ཟེ་ཉོན་མོངས་ཀྱིས་ཐོང་ཤིག །གལ་ཏེ་རི་རབ་ཀྱི་རྩེ་ལ་འཛེགས་ཏེ་བལྟས་ཀྱང་འོན་ཀྱང་ཆེས་ཉོན་མོངས་སུ་ཟད་ཀྱི་དེ་བཞིན་གཤེགས་པའི་གཙུག་ཏོར་ནི་མཐོང་བར་མི་འགྱུར་རོ། །</p>
<p>གཞན་ཡང་ཁྱོད་ཀྱིས་ལྷ་དང་ལྷ་མ་ཡིན་དུ་བཅས་པའི་འགྲོ་བས་སངས་རྒྱས་བཅོམ་ལྡན་འདས་རྣམས་ཀྱི་གཙུག་ཏོར་མི་མཐོང་ངོ་། །</p>
<p>ཞེས་མ་ཐོས་སམ། འོན་ཀྱང་གལ་ཏེ་དེ་བཞིན་གཤེགས་པའི་སྐུའི་ཚད་མཐོང་བར་འདོད་ན་ཁྱོད་ཀྱི་ཁྱིམ་ན་མེའི་སྦྱིན་སྲེག་བྱེད་པའི་འོག་ན་ཙན་དན་ས་མཆོག་ལས་བྱས་པའི་མཆོད་སྡོང་ཉིད་ཡོད་ཀྱིས་དེ་ཕྱུང་ལ་གཞོལ་ཅིག་དང་། དེ་བཞིན་གཤེགས་པའི་ཡབ་དང་། ཡུམ་ལས་འཁྲུངས་པའི་སྐུའི་ཚད་ནི་དེ་ཡིན་ནོ། །</p>
<p>བྲམ་ཟེ་དབང་པོས་བསམས་པ། དེ་ཡང་ངོ་མཚར་ཞིག་སྟེ་བདག་གིས་ལན་འགའ་ཡང་མ་ཐོས་ན་སོང་སྟེ་བལྟའོ་སྙམ་ནས་དེ་རིངས་པ་རིངས་པར་སོང་ནས་མེའི་སྦྱིན་སྲེག་བྱེད་པའི་ཐབ་ཀྱི་འོག་ཏུ་བརྐོ་བར་བརྩམས་པ་ལས་དེ་ཐམས་ཅད་དུ་དེ་བཞིན་དུ་གྱུར་ཏོ། །</p>
<p>དེ་མངོན་པར་དད་པར་གྱུར་ནས་བསམ་པ། དགེ་སྦྱོང་གཽ་ཏ་མ་ནི་གདོན་མི་ཟ་བར་ཐམས་ཅད་མཁྱེན་པ་ཡིན་གྱིས་སོང་ལ་བསྙེན་བཀུར་བྱའོ་སྙམ་ནས་དེ་དད་པ་སྐྱེས་ཏེ་བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང་། བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་ཐུགས་སུ་ཆུད་ནས་ཞེས་བྱ་བ་ནས་ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། དེས་བདེན་པ་མཐོང་ནས་སྨྲས་པ། བཅོམ་ལྡན་འདས་བདག་ནི་འཕགས་སོ། །</p>
<p>མངོན་པར་འཕགས་སོ། །</p>
<p>བདག་བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་དགེ་བསྙེན་དུ་གཟུང་དུ་གསོལ། དེང་སླན་ཅད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །</p>
<p>དེ་ནས་བྲམ་ཟེ་དབང་པོ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>གལ་ཏེ་བཅོམ་ལྡན་འདས་ཀྱིས་གནང་ན་བདག་གིས་ཙན་དན་ས་མཆོག་གི་མཆོད་སྡོང་གི་དུས་མཆོད་བཤམས་ལགས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། བྲམ་ཟེ་གནང་གིས་སོང་ལ་ཤོམས་ཤིག །དེ་ནས་དེས་ས་ཕྱོགས་དབེན་པ་སྐབས་ཡོད་པ་ཞིག་ཏུ་རིམ་གྲོ་ཆེན་པོས་མཆོད་སྡོང་དེ་བསྒྲེངས་ནས་དུས་མཆོད་ཆེན་པོ་བཤམས་སོ། །</p>
<p>བྲམ་ཟེ་དང་ཁྱིམ་བདག་གཞན་དག་གིས་ཀྱང་རྟེན་དགེ་བར་གྱུར་ཅིག་ཅེས་བྱ་བར་རིག་ནས། རྩྭ་ཀུ་ཤ་བཏགས་ཏེ་བྲམ་ཟེ་དབང་པོས་མཆོད་སྡོང་གི་དུས་མཆོད་བཤམས་པས་ན་དབང་པོའི་དུས་མཆོད་ཅེས་བྱ་བར་གྲགས་སོ། །</p>
<p>གང་གི་ཚེ་བཅོམ་ལྡན་འདས་ཀྱིས་མཉན་ཡོད་དུ་ཆོ་འཕྲུལ་ཆེན་པོ་བསྟན་པས་མུ་སྟེགས་ཅན་རྣམས་ནི་སྤ་བཀོང་། ལྷ་དང་མི་རྣམས་ནི་དགའ་བར་མཛད། སྐྱེ་བོ་དམ་པ་རྣམས་ནི་ཡི་རངས་པར་མཛད་པ་དེའི་ཚེ་མུ་སྟེགས་ཅན་རྣམས་བྲོས་ནས་མཐའ་འཁོབ་ཏུ་གནས་ཤིང་ཁ་ཅིག་ནི་བྲམ་ཟེའི་གྲོང་ཞེས་བྱ་བར་དོང་ནས་གནས་སོ། །</p>
<p>དེའི་ཚེ་བཅོམ་ལྡན་འདས་ཀོ་ས་ལའི་ལྗོངས་རྒྱུ་ཞིང་གཤེགས་པ་ན་བྲམ་ཟེའི་གྲོང་དུ་གཤེགས་སོ། །</p>
<p>མུ་སྟེགས་ཅན་རྣམས་ཀྱིས་ནི་དགེ་སྦྱོང་གཽ་ཏ་མ་འོང་ངོ་ཞེས་ཐོས་སོ། །</p>
<p>ཐོས་ནས་ཀྱང་རིངས་པ་རིངས་པར་བྲམ་ཟེ་དང་ཁྱིམ་བདག་རྣམས་ཀྱི་ཁྱིམ་དུ་དོང་སྟེ་ལྷགས་ནས་སྨྲས་པ། ཆོས་ཐོས་པར་གྱུར་ཅིག །ཆོས་ཐོབ་པར་གྱུར་ཅིག །དེ་རྣམས་ཀྱིས་སྨྲས་པ། འཕགས་པ་དག་དེ་ཅི་ཞིག་ཁོ་བོ་ཅག་གིས་ཁྱེད་ཀྱི་ཕུན་སུམ་ཚོགས་པ་ནི་མཐོང་གིས། ཇི་སྲིད་རྒུད་པ་མ་མཐོང་བ་དེའི་བར་དུ་འགྲོ་བར་བྱའོ། །</p>
<p>དེ་རྣམས་ཀྱིས་སྨྲས་པ། འཕགས་པ་དག་བདག་ཅག་གི་རྒུད་པ་གང་ལགས། ཤེས་ལྡན་དག་དགེ་སྦྱོང་གཽ་ཏ་མ་འཁོར་སྟོང་ཉིས་བརྒྱ་ལྔ་བཅུ་དང་སྤུ་གྲིའི་སེར་བ་འབེབས་ཤིང་འོང་སྟེ། བུ་དང་བཅས་པ་དུམ་བུ་མེད་པར་བྱེད་པར་འགྱུར་རོ། །</p>
<p>དེ་རྣམས་ཀྱིས་སྨྲས་པ། འཕགས་པ་དག་གང་གི་ཚེ་ཁོ་ན་བཞུགས་ཤིང་གྲོགས་བགྱི་བ་ལ་ཐུག་པ་དེ་ཁོ་ནའི་ཚེ་བཞུད་པ་ནི་བཟང་པོ་མ་ལགས་ཏེ། བདག་ཅག་རྣམ་པ་ཐམས་ཅད་དུ་མ་རུང་ངོ་། །</p>
<p>དེ་རྣམས་ཀྱིས་སྨྲས་པ། དམ་ཞིག་བཅའ་སྟེ། གལ་ཏེ་དགེ་སྦྱོང་གཽ་ཏ་མ་གསོད་ན་ནི་འཁོད་པར་བྱའོ། །</p>
<p>བཞུགས་ཤིག་གསད་པར་བགྱིའོ་ཞེས་དེ་རྣམས་ལག་ན་དབྱུག་པ་དང་གཞུ་ཐོགས། ཁུ་ཚུར་བཅངས། གོ་བགོས་ཏེ་བྱུང་བ་དང་། ལམ་གྱི་དབུས་ན་ཤཱཀྱ་རྒན་པོ་ཞིག་འདུག་པས་མཐོང་ནས་སྨྲས་པ། ཤེས་ལྡན་དག་གང་དུ་འདོང་། དེ་རྣམས་ཀྱིས་སྨྲས་པ། དགྲ་བསད་པའི་ཕྱིར་རོ། །</p>
<p>ཁྱེད་ཅག་གི་དགྲ་སུ་ཡིན། དགེ་སྦྱོང་གཽ་ཏ་མའོ། །</p>
<p>ཤེས་ལྡན་དག་གལ་ཏེ་བཅོམ་ལྡན་འདས་དགྲ་ཡིན་ན་བྱམས་པ་གཞན་ཅི་འདྲ་བ་ཞིག་ཡིན། ཤེས་ལྡན་དག་སླར་ལོག་ཤིག །དེ་རྣམས་ལྡོག་ཏུ་མ་བཏུབ་པ་དང་། དེས་བསམས་པ། འདི་དག་ནི་ཆོས་བཤད་པའི་འོས་སུ་འགྱུར་བ་མ་ཡིན་གྱིས། རྣམ་པ་ཐམས་ཅད་དུ་ཕ་རོལ་གནོན་པ་ཞིག་བྱའོ་སྙམ་ནས། དེས་རི་བྲགས་སུ་ཞུགས་ནས་མེ་བཏང་བ་དང་། རི་བྲགས་ཀུན་ཚིག་པས་ཅ་ཅོ་དང་ཀུ་ཅོའི་སྒྲ་ཆེན་པོ་བྱུང་བ་དེ་རྣམས་ཀྱིས་ཐོས་ནས་སྡངས་ཏེ་སྨྲས་པ། ཤེས་ལྡན་དག་བདག་ཅག་དང་དགེ་སྦྱོང་གཽ་ཏ་མ་ནི་ཐག་རིང་པོ་ཁོ་ན་ཡིན་གྱི། རི་བྲགས་འདིར་ནི་ཕུང་བ་ཆེན་པོ་གཞན་འདི་བྱུང་སྟེ་རི་བྲགས་བསྲེགས་ཀྱིས་མེ་བསད་ཀྱིས་སླར་ལྡོག་གོ་ཞེས་དེ་རྣམས་ཀྱིས་བསད་པར་བརྩམས་པ་དང་། བསད་པར་མ་ནུས་པ་དང་། བཅོམ་ལྡན་འདས་ཀྱང་དེ་ཉིད་དུ་བྱོན་ནས་བཀའ་སྩལ་པ། གནས་འཇོག་དག་འདི་ཅི་བྱེད། བཅོམ་ལྡན་འདས་རི་བྲགས་རྣམས་ཞུགས་ཀྱིས་ཚིག་ན་དགུམ་པར་རྔོ་མ་ཐོག་ལགས་སོ། །</p>
<p>ངས་བསད་དམ། བཅོམ་ལྡན་འདས་དགུམ་དུ་གསོལ། བཅོམ་ལྡན་འདས་ཀྱིས་གསུང་ཕྱུང་མ་ཐག་ཁོ་ནར་འདི་ལྟར་ཡང་སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང་། ལྷ་རྣམས་ཀྱི་ལྷའི་མཐུས་མེ་དེ་ཞི་བར་གྱུར་ཏོ། །</p>
<p>དེ་རྣམས་མངོན་པར་དད་པར་གྱུར་ནས་གསོལ་པ། བཅོམ་ལྡན་འདས་ཅི་ཞིག་གི་སླད་དུ་གཤེགས་ལགས། ཁྱེད་ཅག་ཁོ་ན་རྗེས་སུ་གཟུང་བའི་ཕྱིར་རོ། །</p>
<p>དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་འདྲ་བའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ་ཞེས་བྱ་བ་ནས། ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཤཱཀྱ་རྒན་པོ་འདིས་ཉེ་དུ་ལ་ཆགས་པས་བསོད་ནམས་མ་ལགས་པ་མང་དུ་བསགས་ཏེ་རི་བྲགས་བསྲེགས་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ད་ལྟར་འབའ་ཞིག་ཏུ་མ་ཟད་དེ། ཇི་ལྟར་འདིས་འདས་པའི་དུས་ན་ཡང་གཉེན་ལ་ཆགས་པས་བསོད་ནམས་མ་ཡིན་པ་མང་དུ་བསགས་ཏེ་རི་བྲགས་བསྲེགས་པ་དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །</p>
<p>དགེ་སློང་དག་སྔོན་བྱུང་བ་རི་བྲགས་ཞིག་ན་སྤྲེའུ་ལྔ་བརྒྱའི་ཚོགས་གནས་པས་ལོ་ཐོག་སྐྱེས་ཤིང་སྐྱེས་པ་རྣམས་ཆུད་གསན་ཏོ། །</p>
<p>རི་བྲགས་ན་གནས་པའི་སྐྱེ་བོའི་ཚོགས་འདུས་ནས་ཕན་ཚུན་དུ་གྲོས་བྱ་བར་བརྩམས་པ། ཤེས་ལྡན་དག་སྤྲེའུ་རྣམས་ཀྱིས་ལོ་ཐོག་ལ་གནོད་པ་བྱེད་ན་དེ་ལ་ཇི་ལྟར་བསྒྲུབ་པར་བྱ། གཞན་དག་གིས་སྨྲས་པ་སྤྲེའུ་རྣམས་གསད་མོད། དེ་རྣམས་ཇི་ལྟར་གསད་པར་བྱ། རི་བྲགས་ཀྱི་ཉེན་ཀོར་གྱི་ཤིང་ཐམས་ཅད་བཅད་དེ་ཤིང་ཏིན་ཏུ་ཀ་གཅིག་པུ་ཞིག་བཞག་ལ་ཉེན་ཀོར་རྣམས་ཚེར་མས་བསྐོར་ཏང་དེ་ལ་བཟའ་བའི་ཕྱིར་སྤྲེའུ་རྣམས་འཛེག་པར་འགྱུར་ཏེ། དེ་ལྟར་གྱུར་ཏང་དེར་དེ་རྣམས་གསད་པར་བྱའོ། །</p>
<p>དེ་ནས་དེ་རྣམས་ཀྱིས་བྲགས་ཀྱི་ཉེན་ཀོར་གྱི་ཤིང་ཐམས་ཅད་བཅད་དེ་ཤིང་ཏིན་ཏུ་ཀ་གཅིག་པུ་བཞག་ནས་ཉེན་ཀོར་རྣམས་ཚེར་མའི་ར་བས་བསྐོར་ཏེ་སྲུང་མ་པའི་མི་བཞག་ནས་བསྒོ་བ། ཁྱོད་ཀྱིས་གང་གི་ཚེ་སྤྲེའུ་རྣམས་ཚོགས་པར་གྱུར་པ་དེའི་ཚེ་ཁོ་བོ་ཅག་ལ་སྦྲོན་ཅིག །དེ་ནས་དུས་གཞན་ཞིག་ན་ཤིང་ཏིན་ཏུ་ཀའི་མེ་ཏོག་དང་འབྲས་བུ་ཆགས་ཏེ་སྨིན་པ་དང་། སྤྲེའུ་རྣམས་ཀྱིས་སྡེ་དཔོན་ལ་སྨྲས་པ། སྡེ་དཔོན་ཤིང་ཏིན་ཏུ་ཀ་སྨིན་ཅིང་མཆིས་ཀྱིས་གསོལ་དུ་གཤེགས་སོ། །</p>
<p>དེ་ནས་སྡེ་དཔོན་འཁོར་ལྔ་བརྒྱ་དང་ཤིང་ཏིན་ཏུ་ཀ་ལ་འཛེགས་ཏེ་ཤིང་ཏིན་ཏུ་ཀ་དེ་ལ་བཟའ་བར་བརྩམས་སོ། །</p>
<p>དེ་ནས་སྲུང་མའི་མིས་རི་བྲགས་ན་གནས་པའི་སྐྱེ་བོའི་ཚོགས་ལ་སྨྲས་པ། ཤེས་ལྡན་དག་ཤིང་ཏིན་ཏུ་ཀ་ལ་སྤྲེའུ་ཐམས་ཅད་འཛེགས་ནས་ཟ་བར་བྱེད་ཀྱིས་ཁྱེད་ཅག་གི་བྱ་བའམ་བྱེད་པ་གང་ཡིན་པ་དེ་གྱིས་ཤིག །དེ་ནས་རི་བྲགས་ན་གནས་པའི་སྐྱེ་བོའི་ཚོགས་ལག་ན་མདའ་གཞུ་དང་དགྲ་སྟ་ཐོགས། ཁུ་ཚུར་བཅངས་ཏེ་རིངས་པར་སོང་ནས་ཤིང་ཏིན་ཏུ་ཀ་བཅད་པར་བརྩམས་པ་དང་། དེ་ནས་སྤྲེའུ་དེ་རྣམས་བྲེད་དེ་མཆོང་རྒལ་ཞིང་ཤིང་ཀ་ཕན་ཚུན་རྒྱུ་བར་བྱེད་དོ། །</p>
<p>སྡེ་དཔོན་ནི་སེམས་ལས་ཆུང་ངུས་ཟ་བར་བྱེད་པ་དང་། སྤྲེའུ་དེ་རྣམས་ཀྱིས་དེ་ལ་སྨྲས་པ། སྡེ་དཔོན་བདག་ཅག་ནི་སྡུག་བསྔལ་མི་བཟད་པ་ཉམ་ང་བ་ཐོབ་ཅིང་མཆིས་ཏེ་ཕན་ཚུན་དུ་རྒྱུ་ལགས་ན། ཁྱོད་ཅིའི་སླད་དུ་ཐུགས་ཁྲལ་ཆུང་ངུས་བཞུགས་དེས་ཚིགས་སུ་བཅད་དེ་སྨྲས་པ། བྱ་བ་མང་པོའི་མི་རྣམས་ལ། །</p>
<p>བྱ་བ་མིན་པའང་དེ་དང་འདྲ། །</p>
<p>ཤིང་གི་འཕྲོ་ནི་མང་ཡོད་པས། །</p>
<p>སེམས་ལས་བསྐྱུངས་ཏེ་བཟའ་བར་གྱིས། །</p>
<p>དེ་ནས་ཡང་སྡེ་དཔོན་གྱི་ཕྲུ་གུ་ཞིག་རི་བྲགས་དེ་ན་བཅིངས་ཏེ་འདུག་པ་དེ་ལག་པ་འགྲམ་པ་ལ་གཏད་ནས་སེམས་ཁོང་དུ་ཆུད་ཅིང་འདུག་པ་དང་། ཇི་ཙམ་ན་སྤྲེའུ་བཟང་པོ་ཞིག་ཕྱོགས་དེར་འོངས་པ་དང་། དེ་སེམས་ཁོང་དུ་ཆུད་པ་མཐོང་ནས་སྨྲས་པ། གྲོགས་པོ་ཅིའི་ཕྱིར་ལག་པ་འགྲམ་པ་ལ་གཏད་ནས་སེམས་ཁོང་དུ་ཆུད། དེས་སྨྲས་པ། ད་ལྟར་རི་བྲགས་ན་གནས་པའི་སྐྱེ་བོའི་ཚོགས་ཐམས་ཅད་ཁོ་བོའི་ཉེ་དུ་གསོད་དུ་དོང་ན་ཅིའི་ཕྱིར་སེམས་ཁོང་དུ་ཆུད་པར་མི་འགྱུར། ཅིའི་ཕྱིར་ཁྱོད་ཀྱིས་ཕ་རོལ་གནོན་པ་མ་བྱས། བཅིངས་ན་ཇི་ལྟར་ཕ་རོལ་གནོན་པ་བྱ། ཁོ་བོས་ཁྱོད་དགྲོལ་ལོ་ཞེས་དེས་དེ་བཀྲོལ་བ་དང་། དེ་ནས་དེས་རི་བྲགས་དེར་མེ་བཏང་སྟེ། རི་བྲགས་ཀུན་ཚིག་པས་ཅ་ཅོ་དང་ཀུ་ཅོའི་སྒྲ་ཆེན་པོ་བྱུང་བ་དེ་རྣམས་ཀྱིས་ཐོས་ནས་སྔངས་ཏེ་སྨྲས་པ། ཤེས་ལྡན་དག་བདག་ཅག་དང་སྤྲེའུ་རྣམས་ནི་ཐག་རིང་པོ་ཁོ་ན་ཡིན་གྱི། ཕུང་བ་ཆེན་པོ་གཞན་འདི་བྱུང་སྟེ་རི་བྲགས་བསྲེགས་ཀྱིས་མེ་གསད་ཀྱིས་སླར་ལྡོག་གོ་ཞེས་དེ་རྣམས་མེ་གསད་པའི་ཕྱིར་བརྒྱུགས་པ་དང་། སྤྲེའུ་རྣམས་ཀྱང་ཤིང་ཏིན་ཏུ་ཀ་ལས་བབས་ནས་བྲོས་སོ། །</p>
<p>དགེ་སློང་དག་ཇི་སྙམ་དུ་སེམས། སྤྲེའུའི་ཕྲུ་གུ་གང་ཡིན་པ་དེ་ནི་ཤཱཀྱ་རྒན་པོ་འདི་ཉིད་ཡིན་ཏེ། དེ་ན་ཡང་འདིས་ཉེ་དུ་ལ་ཆགས་པས་རི་བྲགས་བསྲེགས་ལ་ད་ལྟར་ཡང་འདིས་ཉེ་དུ་ལ་ཆགས་པས་རི་བྲགས་བསྲེགས་སོ། །</p>
<p>ནག་པོའི་གྲོང་ཁྱེར་དུ་གཤེགས་ནས་ནག་པོའི་གྲོང་ཁྱེར་དུ་སངས་རྒྱས་བཞིའི་གདན་ཞེས་བྱ་བ་རྒྱས་པར་གོང་མ་བཞིན་དུའོ། །</p>
<p>རོ་ཧི་ཏ་ཀར་བྱོན་ནས་རོ་ཧི་ཏ་ཀ་ན་གནོད་སྦྱིན་གླང་ཆེན་སྟོབས་ཀྱི་གནས་ན་བཞུགས་སོ། །</p>
<p>དེའི་ཚེ་གནོད་སྦྱིན་གླང་ཆེན་སྟོབས་གནོད་སྦྱིན་རྣམས་ཀྱི་གནོད་སྦྱིན་གྱི་འདུན་སར་སོང་བ་དང་། གནོད་སྦྱིན་གླང་ཆེན་སྟོབས་ཀྱིས། བཅོམ་ལྡན་འདས་བསྐྱེད་པར་བྱོན་ནས་རོ་ཧི་ཏ་ཀ་ན་བདག་གི་གནས་ཁོ་ན་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་གནོད་སྦྱིན་གླང་ཆེན་སྟོབས་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད་ཅེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་གནོད་སྦྱིན་གླང་ཆེན་སྟོབས་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ཏེ་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དོ་མོད་བདག་གི་གནས་སུ་བཞུགས་པར་གནང་བར་མཛད་དུ་གསོལ། བཅོམ་ལྡན་འདས་ཀྱིས་གནོད་སྦྱིན་གླང་ཆེན་སྟོབས་ལ་ཅང་མི་གསུང་བས་གནང་ངོ་། །</p>
<p>དེ་ནས་གནོད་སྦྱིན་གླང་ཆེན་སྟོབས་ཀྱིས་བཅོམ་ལྡན་འདས་ཀྱི་ཕྱིར་གཙུག་ལག་ཁང་ལྔ་བརྒྱ་སྤྲུལ་ཏེ། སྟན་ནང་ཚངས་ཅན་དང་། སྔས་ནང་ཚངས་ཅན་དང་། གོར་བུ་ལྔ་བརྒྱ་དང་། ཞུགས་ལིང་ལྔ་བརྒྱ་བཤམས་སོ། །</p>
<p>དེ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་གནོད་སྦྱིན་གླང་ཆེན་སྟོབས་ལ་ཅང་མི་གསུང་བས་གནང་ངོ་། །</p>
<p>དེ་ནས་གནོད་སྦྱིན་གླང་ཆེན་སྟོབས་ཀྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་སྟན་ལས་ལངས་ཏེ་སོང་ནས་དེའི་ནེའུ་ཟླ་ཁ་ཆེ་ཡུལ་གྱི་གནོད་སྦྱིན་སྒྲ་སྒྲོགས་ཞེས་བྱ་བ་དེ་ལ་དེས་བསྒོ་བ། ཁོ་བོས་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་ལ་སྤྱན་དྲངས་ཀྱིས་བྱང་ཕྱོགས་ཀྱི་འབྲས་བུ་རྣམས་སྐུར་ཅིག་ཅེས་དེས་དེ་ལ་ཕོ་ཉ་བཏང་ནས་དེ་ཉིད་ཀྱི་མཚན་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས། ནང་པར་སྔར་ལངས་ཏེ་གཙུག་ལག་ཁང་ཆག་ཆག་དང་ཕྱག་དར་བྱས་ནས་གདན་བཤམས་ཏེ་ནོར་བུའི་ཆུ་སྣོད་བཞག་ནས། ཁང་སྐྱོང་གིས་གཎྜཱི་བརྡུངས་པ་དང་། གནོད་སྦྱིན་སྒྲ་སྒྲོགས་ཀྱིས་རྒུན་འབྲུམ་གྱིས་སྐོན་པ་བཀང་སྟེ་གནོད་སྦྱིན་རྣམས་ཀྱི་ལག་ཏུ་བསྐུར་ཏེ། དེ་དག་གིས་གཙུག་ལག་ཁང་གི་དབུས་སུ་ཕུང་པོར་སྤུངས་ཏེ་བཞག་གོ། །</p>
<p>དགེ་སློང་རྣམས་ཀྱིས་འབྲས་བུ་འདི་དག་ཅིའི་ཡིན་པ་དང་། ཇི་ལྟར་བརྟག་པར་བྱ་བ་མི་ཤེས་ནས། དེ་རྣམས་ཀྱིས་བཅོམ་ལྡན་འདས་ལ་ཞུས་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བྱང་ཕྱོགས་ཀྱི་ནགས་ཀྱི་འབྲས་བུ་རྒུན་འབྲུམ་ཞེས་བྱ་སྟེ། མེས་བརྟག་པ་བྱོས་ལ་རིམ་ཤིག །དགེ་སློང་རྣམས་འབྲུམ་བུ་རེ་རེ་ནས་བྱེད་པ་ན་ཤིན་ཏུ་ཡུན་རིང་དུ་ཐོགས་པར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། ཕུང་པོ་གཉིས་སམ་གསུམ་དུ་བྱོས་ལ་མེས་རེག་པར་བྱོས་ཤིག །དེ་ནས་གནོད་སྦྱིན་གླང་ཆེན་སྟོབས་ཀྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས། གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་ཞེས་བྱ་བ་ནས། སྟན་ཆེས་དམའ་བ་ཞིག་བླངས་ཏེ། བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་གནོད་སྦྱིན་གླང་ཆེན་སྟོབས་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་པ་དང་རྒུན་འབྲུམ་མང་དུ་ལྷག་པར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། རྒུན་འབྲུམ་རྣམས་མཉེས་ལ་ཁུ་བ་བྲིམ་པར་བྱའོ། །</p>
<p>འོན་ཀྱང་ལྷག་ནས་བཅོམ་ལྡན་འདས་ཀྱིས་བཀའ་སྩལ་པ། དྲོ་འཇར་བྱས་ཏེ་བཞག་པ་དང་དགེ་འདུན་གྱི་དུས་མ་ཡིན་པའི་བཏུང་བར་འགྱུར་རོ། །</p>
<p>དེ་ནས་བཅོམ་ལྡན་འདས་གཙུག་ལག་ཁང་གི་ཕྱི་རོལ་དུ་ཞབས་གཉིས་བཀྲུས་ནས་གཙུག་ལག་ཁང་དུ་ནང་དུ་ཡང་དག་འཇོག་གི་ཕྱིར་ཞུགས་སོ། །</p>
<p>དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ང་ནི་ཚེ་ཐུང་ངུའི་དུས་ལ་བྱུང་བས་མྱ་ངན་ལས་འདས་པའི་དུས་ལ་བབ་ན་གདུལ་བའི་དོན་བྱ་བ་ནི་རབ་ཏུ་མང་བས་གལ་ཏེ་ང་དགེ་སློང་ཀུན་དགའ་བོ་དང་ཐབས་ཅིག་ཏུ་བྱང་ཕྱོགས་སུ་གཤེགས་ན་ནི་གདུལ་བ་རྣམས་ཀྱི་དོན་བྱ་དཀའ་བར་འགྱུར་གྱིས། མ་ལ་ང་གནོད་སྦྱིན་ལག་ན་རྡོ་རྗེ་དང་ལྷན་ཅིག་གཤེགས་པར་བྱའོ་སྙམ་ནས། དེ་ནས་བཅོམ་ལྡན་འདས་ཀྱིས་གཙུག་ལག་ཁང་གི་ཕྱི་རོལ་དུ་ཚིགས་སུ་བཅད་པ་གཉིས་ཀྱིས་གནོད་སྦྱིན་ལག་ན་རྡོ་རྗེ་བོས་པ། དྲན་དང་ལྡན་རྣམས་བཟང་པོར་ཤོག །དྲན་དང་ལྡན་རྣམས་རྟག་ཏུ་བཟང་། །</p>
<p>ཞི་བ་ཐོབ་པའི་སེམས་ཀྱིས་ནི། །</p>
<p>དྲན་དང་ལྡན་པ་བདེ་བར་ཉལ། །</p>
<p>དྲན་དང་ལྡན་རྣམས་བཟང་པོར་ཤོག །དྲན་དང་ལྡན་རྣམས་རྟག་ཏུ་བཟང་། །</p>
<p>རྒྱལ་དང་ཕ་རོལ་རྒྱལ་སྤངས་ནས། །</p>
<p>དྲན་དང་ལྡན་པ་བདེ་བར་ཉལ།། །</p>
<p>།བར་སྡོམ་ལ། སྤུངས་པ་ཅན་ན་སངས་རྒྱས་སྟོབས། །</p>
<p>རེ་ཏུ་ཀ་ན་ཆོས་སྟོབས་ཏེ། །</p>
<p>སིན་དུ་ན་ནི་ཕོར་ཆེན་ཞབས། །</p>
<p>མགོ་རེག་སྤྱི་བླུགས་སོག་མ་མེད། །</p>
<p>ཧུ་ལུ་ཀླུ་དང་དེ་བཞིན་ནགས། །</p>
<p>གཉིད་འགྲོགས་དྲང་སྲོང་ཉམས་པ་དང་། །</p>
<p>ཀན་ཐ་འབྲས་ཀྱི་གྲོང་ཁྱེར་དུ། །</p>
<p>མཆོག་གི་མ་བཏུལ་དབང་ལྡན་རྫ། །</p>
<p>གསིང་མའི་གནོད་སྦྱིན་ཆེན་པོ་དང་། །</p>
<p>དེ་བཞིན་བརྩེགས་སྐྱོང་དགའ་འཕེལ་དང་། །</p>
<p>སྲིད་པའི་ལྷ་དང་གཏུམ་བྱེད་ཀྱི། །</p>
<p>བུ་བདུན་རྣམས་ནི་བཏུལ་བ་དང་། །</p>
<p>གནོད་སྦྱིན་ཕྱུགས་སྐྱོང་འགྲོ་མགྱོགས་དང་། །</p>
<p>ནབ་སོའི་ཀླུ་ལ་གཟུགས་བརྙན་བཏང་། །</p>
<p>སྦུ་བུ་ཅན་དང་སྦུབས་ཅན་བཏུལ། །</p>
<p>མདུང་ཅན་གྱི་ནི་གྲོང་ཁྱེར་ན། །</p>
<p>མདུང་ཅན་ཞེས་བྱའི་གདོན་སྦྱིན་མོ། །</p>
<p>འབྲ་གོ་ཅན་དང་རྡུལ་མཆོད་རྟེན། །</p>
<p>སོག་མེད་ཚོགས་སུ་བསྡུས་ཏེ་བརྗོད། །</p>
<p>དེ་ནས་བཅོམ་ལྡན་འདས་ཀྱིས་གནོད་སྦྱིན་ལག་ན་རྡོ་རྗེ་ལ་བཀའ་སྩལ་པ། ལག་ན་རྡོ་རྗེ་ཚུར་བྱང་ཕྱོགས་སུ་ཀླུ་སོག་མ་མེད་འདུལ་དུ་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་གནོད་སྦྱིན་ལག་ན་རྡོ་རྗེས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>དེ་ནས་བཅོམ་ལྡན་འདས་གནོད་སྦྱིན་ལག་ན་རྡོ་རྗེ་དང་ཐབས་ཅིག་ཏུ་དེ་ཉིད་ནས་རྫུ་འཕྲུལ་གྱིས་ནམ་མཁའ་ལ་གཤེགས་པ་ན། བཅོམ་ལྡན་འདས་ཀྱིས་རྒྱང་རིང་པོ་ཁོ་ན་ཞིག་ན་ཚལ་སྔོ་ཞིང་སྔོ་བ་བསྒྲེངས་པ་དག་གཟིགས་སོ། །</p>
<p>གཟིགས་ནས་ཀྱང་གནོད་སྦྱིན་ལག་ན་རྡོ་རྗེ་ལ་བཀའ་སྩལ་པ། ལག་ན་རྡོ་རྗེ་ཁྱོད་ཀྱིས་ཚལ་སྔོ་ཞིང་སྔོ་བ་བསྒྲེངས་པ་དག་མཐོང་ངམ། བཙུན་པ་མཐོང་ལགས་སོ། །</p>
<p>དེ་ནི་ཨུ་ཤི་རའི་རི་ཡིན་ཏེ། ང་ཡོངས་སུ་མྱ་ངན་ལས་འདས་ནས་ལོ་བརྒྱ་ལོན་པ་ན་ཞི་གནས་དང་རྗེས་སུ་མཐུན་པ་རྣམས་ཀྱི་གནས་མལ་གྱི་མཆོག་ཏ་མ་སའི་ཚལ་ཞེས་བྱ་བར་འགྱུར་རོ། །</p>
<p>དེ་ནས་བཅོམ་ལྡན་འདས་སྤུངས་པ་ཅན་དུ་གཤེགས་སོ། །</p>
<p>དེའི་ཚེ་སྤུངས་པ་ཅན་ན་གནོད་སྦྱིན་སངས་རྒྱས་སྟོབས་ཞེས་བྱ་བ་འདུག་པ་སྡིག་པའི་བསམ་པ་ཅན་ཞིག་གནས་པས་སྤུངས་པ་ཅན་ན་གནས་པའི་སྐྱེ་བོའི་ཚོགས་ཀྱིས་མགུ་བར་བྱས་ཀྱང་དེ་དུས་དུས་སུ་གནོད་པ་བྱེད་དོ། །</p>
<p>སྤུངས་པ་ཅན་ན་གནས་པའི་སྐྱེ་བོའི་ཚོགས་ཀྱིས་བཅོམ་ལྡན་འདས་སྤུངས་པ་ཅན་དུ་གཤེགས་ནས་ཕྱོགས་ཆེ་གེ་མོ་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་སྤུངས་པ་ཅན་ན་གནས་པའི་སྐྱེ་བོའི་ཚོགས་ལ་བཅོམ་ལྡན་འདས་ཀྱིས་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད་ཅེས་བྱ་བ་ནས་ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་སྤུངས་པ་ཅན་ན་གནས་པའི་སྐྱེ་བོའི་ཚོགས་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་གནོད་སྦྱིན་སངས་རྒྱས་སྟོབས་འདི་བདག་ཅག་ལ་ཡུན་རིང་མོ་ཞིག་ནས་ཤ་ཁོན་མ་མཆིས་པར་ནི་ཤ་ཁོན་བགྱིད། འགྲན་ཟླ་མ་ལགས་པར་ནི་འགྲན་ཟླ་བགྱིད། གླགས་མ་བཙལ་བར་ནི་གླགས་ཚོལ་བར་བགྱིད་ལགས་ན། ཀྱེ་མའོ་བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ་གནོད་སྦྱིན་སངས་རྒྱས་སྟོབས་གདུལ་བར་གསོལ། དེའི་ཚེ་གནོད་སྦྱིན་སངས་རྒྱས་སྟོབས་འཁོར་དེ་ཉིད་དུ་འདུས་ཤིང་འདུག་པར་གྱུར་ནས། དེ་ནས་བཅོམ་ལྡན་འདས་ཀྱིས་གནོད་སྦྱིན་སངས་རྒྱས་སྟོབས་ལ་བཀའ་སྩལ་པ། སངས་རྒྱས་སྟོབས་ཁྱོད་ཀྱིས་ཐོས་སམ། བཅོམ་ལྡན་འདས་བདག་གིས་ཐོས་ལགས་སོ། །</p>
<p>སངས་རྒྱས་སྟོབས་ཁྱོད་ཀྱིས་ཐོས་སམ། བདེ་བར་གཤེགས་པ་བདག་གིས་ཐོས་ལགས་སོ། །</p>
<p>དམ་པ་མ་ཡིན་པའི་ཆོས་སྡིག་པ་དེ་ལས་ལོག་ཤིག །བཅོམ་ལྡན་འདས་བདག་ལྡོག་ལགས་སོ། །</p>
<p>དེ་ནས་བཅོམ་ལྡན་འདས་ཀྱིས་གནོད་སྦྱིན་སངས་རྒྱས་སྟོབས་སྐྱབས་སུ་འགྲོ་བ་དང་བསླབ་པའི་གཞི་རྣམས་ལ་བཞག་གོ། །</p>
<p>དེ་ནས་དེས་སྤུངས་པ་ཅན་ཞེས་བྱ་བའི་གནས་མལ་བརྩིགས་སོ། །</p>
<p>བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་ཀྱང་ཡོ་བྱད་ཐམས་ཅད་དང་ལྡན་པའི་གཙུག་ལག་ཁང་བརྩིགས་སོ། །</p>
<p>བཅོམ་ལྡན་འདས་གཤེགས་པ་དང་གནོད་སྦྱིན་སངས་རྒྱས་སྟོབས་ཞབས་འབྲིང་དུ་ཆས་པ་ལས་བཅོམ་ལྡན་འདས་ཀྱིས་སླར་བཟློག་ནས་བཀའ་སྩལ་པ། སྐྱེ་བོའི་ཚོགས་འདི་སྲུངས་ཤིག །ངས་ཀྱང་ང་ཡོངས་སུ་མྱ་ངན་ལས་འདས་ནས་ཀྱང་ཅི་ནས་སྤྱན་ལྡིངས་ཏེ་འབབ་པར་འགྱུར་བ་དེ་ལྟར་བྱིན་གྱིས་བརླབ་པར་བྱའོ། །</p>
<p>གཞན་དག་གིས་ཀྱང་ཕྱོགས་དེར་མཆོད་རྟེན་བརྩིགས་པས་མཆོད་རྟེན་སྤུངས་པ་ཅན་ཞེས་བྱ་བར་གྲགས་སོ། །</p>
<p>རེ་ཏུ་ཀར་བྱོན་ནས། རེ་ཏུ་ཀར་གནོད་སྦྱིན་ཆོས་སྟོབས་ཞེས་བྱ་བ་བཏུལ་ཏེ། དེས་རེ་ཏུ་ཀ་ཞེས་བྱ་བའི་གནས་མལ་བརྩིགས་སོ། །</p>
<p>སིན་དུར་གཤེགས་པ་དང་། སིན་དུ་ན་མཉན་པ་གཞན་ཞིག་ཡོད་པ་དེ་བཅོམ་ལྡན་འདས་ཀྱི་རྫུ་འཕྲུལ་གྱི་ཆོ་འཕྲུལ་གྱིས་དད་པ་བསྐྱེད་དེ། དེ་ནས་དད་པ་སྐྱེས་ནས་བདེན་པ་རྣམས་ལ་བཞག་གོ། །</p>
<p>གནོད་སྦྱིན་ཕོར་ཆེན་བཏུལ་ནས་ཞབས་ཀྱིས་བཅགས་པས་ཕོར་ཆེན་ཞབས་ཀྱིས་བཅགས་པ་ཞེས་བྱ་བར་གྲགས་སོ། །</p>
<p>དེ་ནས་བཅོམ་ལྡན་འདས་དྲང་སྲོང་རྣམས་ཀྱི་བསྟི་གནས་སུ་གཤེགས་ནས་དེར་དྲང་སྲོང་མགོ་རེག་དང་རིལ་བ་སྤྱི་བླུགས་ཅན་བཏུལ་ནས་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་གནས་མལ་རིལ་བ་སྤྱི་བླུགས་ཅན་ཞེས་བྱ་བ་བརྩིགས་སོ། །</p>
<p>དེ་ནས་བཅོམ་ལྡན་འདས་ཀྱིས་གནོད་སྦྱིན་ལག་ན་རྡོ་རྗེ་ལ་བཀའ་སྩལ་པ། ལག་ན་རྡོ་རྗེ་ཀླུའི་རྒྱལ་པོ་སོག་མ་མེད་ཀྱི་གནས་གང་ན་བ་དེར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་གནོད་སྦྱིན་ལག་ན་རྡོ་རྗེས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>དེ་ནས་བཅོམ་ལྡན་འདས་དང་། ཀླུའི་རྒྱལ་པོ་སོག་མ་མེད་ཀྱི་གནས་སུ་གཤེགས་སོ། །</p>
<p>ཀླུའི་རྒྱལ་པོ་སོག་མ་མེད་ཀྱིས་བཅོམ་ལྡན་འདས་ཀྱི་གནས་སུ་གཤེགས་སོ་ཞེས་ཐོས་སོ། །</p>
<p>ཐོས་ནས་ཀྱང་ཁྲོས་འཁྲུགས་རྔམ་ཡི་མ་རངས་ནས་སྟེང་གི་ནམ་མཁའ་ལ་མངོན་པར་འཕགས་ཏེ་སེར་བ་དང་རྡུལ་གྱི་ཆར་དབབ་པར་བརྩམས་པ་དང་། བཅོམ་ལྡན་འདས་ཀྱིས་ཀླུ་འཁྲུགས་སོ་ཞེས་བྱམས་པ་ལ་སྙོམས་པར་ཞུགས་པ་དང་། ཆར་པ་དེ་དག་ཨ་ག་རུའི་ཕྱེ་མ་དང་། ཏ་མ་ལའི་ལོ་མའི་ཕྱེ་མར་གྱུར་ནས་འབབ་པར་བརྩམས་སོ། །</p>
<p>དེ་ནས་འཁོར་ལོ་དང་། རྡོ་རྗེ་རྩེ་གཅིག་པ་དང་། མདའ་བོ་ཆེ་དང་། མདུང་ཐུང་ལ་སོགས་ཏེ་མཚོན་ཆ་རྣམས་དབབ་པར་བརྩམས་པ་དེ་དག་ཀྱང་ལྷའི་ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་དང་། མན་དཱ་ར་བར་གྱུར་ནས་འབབ་པར་བརྩམས་སོ། །</p>
<p>དེ་ནས་སོག་མ་མེད་ཀྱིས་ཁྲོ་བའི་མེས་དུ་བ་དབྱུང་བར་བརྩམས་པ་དང་། བཅོམ་ལྡན་འདས་ཀྱིས་ཀྱང་རྫུ་འཕྲུལ་གྱིས་དུད་པ་དབྱུང་བར་བརྩམས་སོ། །</p>
<p>དེ་ནས་དེ་སྤུངས་དང་། རྒྱགས་པ་དང་། ང་རྒྱལ་བཅོམ་པར་གྱུར་ནས་གནས་སུ་ཞུགས་ཏེ་འདུག་གོ། །</p>
<p>བཅོམ་ལྡན་འདས་ཀྱིས་དགོངས་པ། ཀླུ་གདུག་པ་རྣམས་འདུལ་བར་འགྱུར་བ་ནི་རྒྱུ་རྣམ་པ་གཉིས་ཀྱིས་ཏེ། འཇིགས་པ་དང་། འཁྲུགས་པས་ཡིན་གྱིས། མ་ལ་ངས་འདི་འཇིགས་སུ་གཞུག་གོ་སྙམ་དུ་ཐུགས་སུ་ཆུད་ནས་གནོད་སྦྱིན་ལག་ན་རྡོ་རྗེ་ལ་བཀའ་སྩལ་པ། ལག་ན་རྡོ་རྗེ་ཀླུའི་རྒྱལ་པོ་སོག་མ་མེད་འཇིགས་པར་གྱིས་ཤིག །དེ་ནས་གནོད་སྦྱིན་ལག་ན་རྡོ་རྗེས་བཅོམ་ལྡན་འདས་ཀྱི་ལྟར་མཉན་ཏེ། རྡོ་རྗེ་རིའི་རྩེ་ལ་འཕངས་ནས་རིའི་རྩེ་མོ་བཤིག་སྟེ་ལྷུང་བ་དེས་ཀླུའི་རྒྱལ་པོ་སོག་མ་མེད་ཀྱི་གནས་ནོན་པར་གྱུར་ཏོ། །</p>
<p>དེ་ནས་སོག་མ་མེད་སྔངས་སྐྲག་ཕོངས་ནས་འབྲོས་པར་བརྩམས་པ་དང་། དེ་ནས་བཅོམ་ལྡན་འདས་ཀྱིས་མེའི་ཁམས་ལ་སྙོམས་པར་ཞུགས་ནས་ཕྱོགས་ཐམས་ཅད་འབར་རབ་ཏུ་འབར། ཀུན་དུ་རབ་ཏུ་འབར་ཏེ་མེ་ལྕེ་གཅིག་ཏུ་གྱུར་ཏོ། །</p>
<p>བཅོམ་ལྡན་འདས་ཀྱི་ཞབས་ཀྱི་དྲུང་ན་ཞི་ཞིང་བསིལ་བར་གྱུར་པ་མ་གཏོགས་པར་དེ་གང་དང་གང་དུ་སོང་བ་དེ་དང་དེ་ན་མི་མཐོང་ངོ་། །</p>
<p>དེ་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་གཏུགས་ནས་གསོལ་པ། བཅོམ་ལྡན་འདས་ཅི་བདག་ལ་ཐོ་བཙམ་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། རྒ་བའི་ཆོས་ཅན་ཅི་ངས་ཐོ་བཙམས་སམ། གལ་ཏེ་ངས་ཡོན་ཏན་གྱི་ཚོགས་འདི་ལྟ་བུ་དག་མ་ཐོབ་ན། ཁྱོད་ཀྱིས་ང་མིང་ལུས་པར་བྱས་པར་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་ཕྱག་འཁོར་ལོ་དང་། བཀྲ་ཤིས་དང་། གཡུང་དྲུང་འཁྱིལ་པ་དང་། དྲ་བས་འབྲེལ་བ། བསོད་ནམས་བརྒྱ་ཕྲག་དུ་མས་བསྒྲུབས་པ། འཇིགས་པ་རྣམས་དབུགས་འབྱིན་པར་མཛད་པས་སྤྱི་བོ་ལ་རེག་པར་མཛད་ནས་བཀའ་སྩལ་པ། བཞིན་བཟངས་ཁྱོད་ཀྱིས་བུམ་པ་བཟང་པོ་ལྟ་བུའི་ཉན་ཐོས་ཆེན་པོ་བཞི་ལ་ཟན་བྱིན་ཏེ། སུམ་བཅུ་རྩ་གསུམ་གྱི་ལྷ་གྱ་ནོམ་པ་དག་གི་ནང་དུ་སྐྱེ་བར་འགྱུར་བ་ལས་ཁྱོད་ཀྱིས་སྨོན་ལམ་ལོག་པར་བཏབ་པས་དུད་འགྲོ་རྣམས་སུ་སྐྱེས་ཏེ། རྡེག་པ་དང་གསོད་པ་ལ་ཞེན་ཅིང་ཕ་རོལ་གྱི་སྲོག་འཕྲོག་པ་དང་། ཕ་རོལ་གྱི་སྲོག་ལ་གནོད་པ་བྱེད་པས་འཚོ་བར་བྱེད་ན། འདི་ནས་ཤི་འཕོས་ནས་སེམས་ཅན་དམྱལ་བ་མ་གཏོགས་པར་ཁྱོད་ཀྱི་འགྲོ་བ་ནི་གང་ཞིག་ཡིན། སྐྱེ་བ་ནི་གང་ཞིག་ཡིན། ཚེ་ཕྱི་མ་ནི་གང་ཞིག་ཡིན། བཅོམ་ལྡན་འདས་བདག་གིས་ཅི་ཞིག་བགྱི་བ་བཀའ་སྩལ་དུ་གསོལ། བཞིན་བཟངས་ཚུར་ང་ལས་སྐྱབས་སུ་འགྲོ་བ་དང་བསླབ་པའི་གཞི་རྣམས་ཟུང་ལ། ཡུལ་མ་ག་དྷཱ་ན་གནས་པའི་སྐྱེ་བོའི་ཚོགས་ལ་མི་འཇིགས་པ་བྱིན་ཅིག །བཙུན་པ་བདག་དེང་སླན་ཅད་བཅོམ་ལྡན་འདས་ཀྱི་སྤྱན་སྔར་སྐྱབས་སུ་མཆི་བ་དང་བསླབ་པའི་གཞི་རྣམས་མནོས་ནས་ཡུལ་མ་ག་དྷཱ་ན་གནས་པའི་སྐྱེ་བོའི་ཚོགས་ལ་ཡང་མི་འཇིགས་པ་སྩལ་བར་བགྱིའོ། །</p>
<p>དེ་ནས་དེའི་ཆུང་མ་དང་། བུ་མོ་དང་མནའ་མ་རྣམས་ཀྱིས་གསོལ་པ། བཅོམ་ལྡན་འདས་དང་ཆོས་དང་དགེ་སློང་གི་དགེ་འདུན་ལ་བདག་ཅག་ཀྱང་སྐྱབས་སུ་མཆི་ཞིང་བསླབ་པའི་གཞི་རྣམས་ནོད་ལགས་སོ། །</p>
<p>བཅོམ་ལྡན་འདས་ཀྱིས་དེ་རྣམས་ལ་སྐྱབས་སུ་འགྲོ་བ་དང་བསླབ་པའི་གཞི་རྣམས་བྱིན་ནོ། །</p>
<p>དེའི་བུ་རི་བོས་གསོལ་པ། བཅོམ་ལྡན་འདས་བདག་ཀྱང་སྐྱབས་སུ་མཆི་བ་དང་བསླབ་པའི་གཞི་རྣམས་ནོད་ལགས་སོ། །</p>
<p>སོག་མ་མེད་ཀྱིས་གསོལ་པ། བཅོམ་ལྡན་འདས་བདག་ཅག་ཀླུ་རྣམས་ནི་མི་མཛའ་བ་མང་བ་ལགས་ཀྱིས། རི་བོ་ལ་སྐྱབས་སུ་མཆི་བ་སྩལ་ཅིང་བསླབ་པའི་གཞི་རྣམས་ནི་མི་དཔོག་པར་གསོལ། འདིས་བདག་ཅག་བསྲུངས་པར་འགྱུར་ལགས་སོ། །</p>
<p>བཅོམ་ལྡན་འདས་ཀྱིས་དེ་ལ་སྐྱབས་སུ་འགྲོ་བ་བྱིན་ནོ། །</p>
<p>དེ་ནས་གནོད་སྦྱིན་ལག་ན་རྡོ་རྗེས་སོག་མ་མེད་གྲོགས་པོ་དང་། གཉེན་འདབ་དང་། མཛའ་བཤེས་རྣམས་བཏུལ་བར་གྱུར་པ་མཐོང་ནས་ཡིད་རབ་ཏུ་དགའ་བས་གར་བྱས་ཏེ་སྨྲས་པ། ཁྲོས་པས་ལྕེ་བསྐྱོད་མགོ་མང་བསྒུལ་ནས་མཚོན་ཆའི་འཁོར་ལོ་འབེབས། །</p>
<p>རང་གནས་སྐྱེས་བུ་རང་ལ་ཕྱོགས་པ་རི་མཐོ་རྩེ་ལྟ་བུ། །</p>
<p>དུ་མའི་ཚོགས་ལྷགས་ངལ་ཆད་དབུགས་བརྫགས་བཟུར་ཅིང་ལྟ་བྱེད་པ། །</p>
<p>སྦྲུལ་བདག་སོག་མ་མེད་དེ་དྲང་སྲོང་བཀའ་བཙན་རྣམས་ཀྱིས་བཏུལ། །</p>
<p>དེ་ནས་བཅོམ་ལྡན་འདས་ཀྱིས་སོག་མ་མེད་འཁོར་དྲུག་ཁྲི་དང་བཅས་པ་བཏུལ་ནས་གདན་ལས་བཞེངས་ཏེ་གཤེགས་པ་དང་། བཅོམ་ལྡན་འདས་ཀྱིས་ཚལ་སྔོ་ཞིང་སྔོ་བ་བསྒྲེངས་པ་དག་གཟིགས་སོ། །</p>
<p>གཟིགས་ནས་ཀྱང་གནོད་སྦྱིན་ལག་ན་རྡོ་རྗེ་ལ་བཀའ་སྩལ་པ། ལག་ན་རྡོ་རྗེ་ཁྱོད་ཀྱིས་ཚལ་སྔོ་ཞིང་སྔོ་བ་བསྒྲེངས་པ་དག་མཐོང་ངམ། བཙུན་པ་མཐོང་ལགས་སོ། །</p>
<p>ལག་ན་རྡོ་རྗེ་དེ་ནི་ཁ་ཆེའི་ཡུལ་ཡིན་ཏེ། ང་ཡོངས་སུ་མྱ་ངན་ལས་འདས་ནས་ལོ་བརྒྱ་ལོན་ནས་དགེ་སློང་ཀུན་དགའ་བོའི་ལྷན་ཅིག་གནས་པ་དགེ་སློང་ཉི་མའི་གུང་ཞེས་བྱ་བ་འབྱུང་བར་འགྱུར་ཏེ། །</p>
<p>དེས་ཀླུ་གདུག་པ་ཧུ་ལུ་དུ་བཏུལ་ནས་ཐབས་བཤམས་ཏེ་དེ་ལས་སྐྱིལ་མོ་ཀྲུང་ཤོང་བའི་ས་བླངས་ནས་ཁ་ཆེའི་ཡུལ་ཀུན་དུ་བསྟན་པ་འཇོག་པར་འགྱུར་རོ། །</p>
<p>ངའི་ལྷག་མཐོང་དང་རྗེས་སུ་མཐུན་པའི་གནས་མལ་རྣམས་ཀྱི་ནང་ན་འདི་ལྟ་སྟེ། ཁ་ཆེའི་ཡུལ་མཆོག་ཏུ་འགྱུར་ཏེ། གྲོང་ཁྱེར་དང་གྲོང་རྡལ་དྲུག་ཁྲི་དང་། གྲོང་རྡལ་དྲུག་སྟོང་དང་། གྲོང་རྡལ་དྲུག་བཅུ་རྩ་གསུམ་པོ་འདི་རྣམས་ནི་ཁ་ཆེའི་ཡུལ་ཡིན་ནོ། །</p>
<p>ཡུལ་གཉིད་འགྲོགས་སུ་དྲང་སྲོང་དང་གནོད་སྦྱིན་ཉམས་པ་འཁོར་དང་བཅས་པ་བཏུལ་ལོ། །</p>
<p>ཡུལ་གན་ཐར་གནོད་སྦྱིན་མོ་འཁོར་དང་བཅས་པ་བཏུལ་ལོ། །</p>
<p>འབྲས་ཀྱི་གྲོང་ཁྱེར་དུ་བྱོན་ནས་འབྲས་ཀྱི་གྲོང་ཁྱེར་དུ་རྒྱལ་པོ་སྡེ་མཆོག་གི་མ་བདེན་པ་རྣམས་ལ་རབ་ཏུ་བཞག་གོ། །</p>
<p>ཡུལ་དབང་ལྡན་དུ་བྱོན་ཏེ། དབང་ལྡན་ན་རྫ་མཁན་གཞན་ཞིག་ཡོད་པ་དེ་བཟོས་ཤིན་ཏུ་རྒྱགས་ཏེ་སྣོད་རྣམས་སྐམས་ནས་འཁོར་ལོ་ལས་འགོགས་པར་བྱེད་དོ། །</p>
<p>བཅོམ་ལྡན་འདས་ཀྱིས་དེ་གདུལ་བའི་དུས་མཁྱེན་ནས་རྫ་མཁན་གྱི་ཆ་བྱད་དུ་ཉིད་མངོན་པར་སྤྲུལ་ཏེ་དེ་དང་ལྷན་ཅིག་གཏམ་བྱ་བར་བརྩམས་པ། ཁྱོད་ཀྱིས་སྣོད་ཅི་འདྲ་བ་དག་ཅིག་འཁོར་ལོ་ལས་འབེབས་པར་བྱེད། དེས་གསོལ་པ། བསྐམས་ནས་འབེབས་སོ། །</p>
<p>ང་ཡང་བསྐམས་ནས་འབེབས་སོ། །</p>
<p>ཁྱོད་དང་བདག་མཉམ་ལགས་སོ། །</p>
<p>འདི་ཁོ་ནར་ཟད་དམ་ཅི། ང་ནི་སོ་བཏང་ནས་ཀྱང་འབེབས་སོ། །</p>
<p>ཁྱོད་ལྷག་གོ། །</p>
<p>སོ་གཏོང་བ་འབའ་ཞིག་ཏུ་ཡང་མ་ཟད་དོ། །</p>
<p>འོ་ན་ཅི་ཞེ་ན། གསེར་དང་། དངུལ་དང་། བཻ་ཌཱུརྱ་དང་། ཤེལ་གྱི་རང་བཞིན་དུ་ཡང་བྱེད་དོ། །</p>
<p>དེ་མངོན་པར་དད་པར་གྱུར་ཏོ། །</p>
<p>དེ་ནས་བཅོམ་ལྡན་འདས་ཀྱིས་རྫ་མཁན་གྱི་ཆ་བྱད་མི་སྣང་བར་མཛད་དེ་རང་བཞིན་གྱི་ཆ་བྱད་དུ་བཞུགས་ནས་དེ་འཁོར་གྱི་སྐྱེ་བོ་དང་བཅས་ཏེ་བདེན་པ་རྣམས་ལ་རབ་ཏུ་བཀོད་དོ། །</p>
<p>གསིང་མ་ཅན་དུ་གཤེགས་ནས་གསིང་མ་ཅན་དུ་གནོད་སྦྱིན་ཆེན་པོ་འཁོར་དང་བཅས་པ་སྐྱབས་སུ་འགྲོ་བ་དང་བསླབ་པའི་གཞི་རྣམས་ལ་རབ་ཏུ་བཞག་གོ། །</p>
<p>བརྩེགས་སྐྱོང་དུ་ཀླུ་བ་ལང་སྐྱོང་དང་། དགར་བ་གཉིས་སོ། །</p>
<p>དགའ་འཕེལ་དུ་གཤེགས་ནས་དགའ་འཕེལ་དུ་རྒྱལ་པོ་སྲིད་པའི་ལྷ་འཁོར་དང་བཅས་པ་དང་། གཏུམ་བྱེད་ཀྱི་བུ་བདུན་དང་། གནོད་སྦྱིན་ས་འཚོ་བདེན་པ་དག་ལ་རབ་ཏུ་བཀོད་དོ། །</p>
<p>དེ་ན་མཚོ་ཆེན་པོ་ཡོད་པ་གང་ཡིན་པ་དེ་ན་འགྲོ་མགྱོགས་དང་། ནབ་སོ་གཉིས་ཀླུའི་སྐྱེ་གནས་སུ་སྐྱེས་ཏེ་ལོ་བཅུ་གཉིས་འདས་ཤིང་སྟེང་དུ་བྱུང་སྟེ་འཁྲུགས་པས་འདི་སྐད་ཅེས་བཅོམ་ལྡན་འདས་ཀྱིས་བདག་ཅག་ལ་ཆོས་མ་བཤད་པས་དེས་ན་བདག་ཅག་རྣམ་པར་ལྟུང་བ་ཀླུའི་སྐྱེ་གནས་སུ་སྐྱེས་ཀྱིས་ཅི་ནས་བདག་ཅག་གིས་དེའི་བསྟན་པ་གཞིག་པར་བྱའོ་ཞེས་སྨྲའོ། །</p>
<p>དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ཀླུ་འགྲོ་མགྱོགས་དང་ནབ་སོ་ནི་འདི་ལྟར་མཐུ་ཆེ་ཞིང་རྫུ་འཕྲུལ་ཆེ་བ་ཡིན་པས་ང་ཡོངས་སུ་མྱ་ངན་ལས་འདས་ནས་ངའི་བསྟན་པ་ཐལ་བར་རླག་པར་འགྱུར་བ་གང་ཡིན་པའི་གནས་འདི་ཡོད་དོ་སྙམ་དུ་མཁྱེན་ནས། བཅོམ་ལྡན་འདས་ཀླུ་འགྲོ་མགྱོགས་དང་། ནབ་སོ་གཉིས་གང་ན་བ་དེར་གཤེགས་ཏེ་བྱོན་ནས་འགྲོ་མགྱོགས་དང་། ནབ་སོ་གཉིས་ལ་བཀའ་སྩལ་པ། འགྲོ་མགྱོགས་དང་། ནབ་སོ་ཚིག་བཞི་པའི་ཆོས་ཀྱི་རྣམ་གྲངས་ཞེས་བྱ་བ་ཡོད་པ་བཤད་ཀྱིས་ཤེས་པར་བྱོས་ཤིག །བཙུན་པ་བདག་ཅག་དམ་པའི་ཆོས་འཚལ་བར་བགྱིད་པ་སུ་ཞིག་མཆིས་སྙམ་དུ་རིག་ནས། དེ་ཉིད་དུ་སླར་ཞུགས་ཏེ། དེ་གཉིས་འདི་སྙམ་དུ་སེམས་སོ། །</p>
<p>བཅོམ་ལྡན་འདས་ཀྱིས་ནི་བདག་ཅག་ལ་ཆོས་བཤད་ན་བདག་ཅག་གིས་རྣམ་པར་མ་ཤེས་སོ་སྙམ་པ་དང་། བཅོམ་ལྡན་འདས་ཀྱིས་ཕྱོགས་དེར་སྐུའི་གཟུགས་བརྙན་བཏང་ནས་འགྲོ་མགྱོགས་དང་། ནབ་སོ་གཉིས་ཀྱིས་དེ་ལ་བལྟས་ཤིང་བལྟས་ཤིང་བཅོམ་ལྡན་འདས་ད་དུང་བཞུགས་པ་ལྟ་ཞེས་སླར་ཡང་དང་ཡང་དུ་ཞུགས་སོ། །</p>
<p>ཕྱོགས་དེ་ཉིད་དུ་བཅོམ་ལྡན་འདས་ཀྱིས་གནོད་སྦྱིན་མོ་སྦུ་བུ་ཅན་དང་། སྦུབས་ཅན་གཉིས་བཏུལ་ཏོ། །</p>
<p>མདུང་ཅན་གྱི་གྲོང་ཁྱེར་དུ་གཤེགས་སོ། །</p>
<p>མདུང་ཅན་གྱི་གྲོང་ཁྱེར་ན་གནོད་སྦྱིན་མོ་མདུང་ཅན་ཞེས་བྱ་བ་ཁྲོ་ཞིང་གཏུམ་ལ་གཟུ་ལུམས་ཅན་ཞིག་གནས་པས་མདུང་ཅན་གྱི་གྲོང་ཁྱེར་གྱི་བྲམ་ཟེ་དང་ཁྱིམ་བདག་རྣམས་ཀྱི་བུ་བཙས་ཤིང་བཙས་པ་དག་ཟ་བར་བྱེད་དོ། །</p>
<p>མདུང་ཅན་གྱི་གྲོང་ཁྱེར་གྱི་བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་མདུང་ཅན་གྱི་གྲོང་ཁྱེར་དུ་གཤེགས་ནས་ཕྱོགས་ཆེ་གེ་མོ་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་ཚོགས་ནས་ཚོགས་དང་ཁྱུ་ནས་ཁྱུར་ཕྲད་ཅིང་འདུས་ནས་མདུང་ཅན་གྱི་གྲོང་ཁྱེར་ནས་བྱུང་སྟེ། བཅོམ་ལྡན་འདས་གང་ན་བ་དེར་དོང་སྟེ་ལྷགས་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་བཅོམ་ལྡན་འདས་ཀྱིས་མདུང་ཅན་གྱི་གྲོང་ཁྱེར་གྱི་བྲམ་ཟེ་དང་ཁྱིམ་བདག་རྣམས་ལ་ཆོས་དང་ལྡན་པའི་གཏམ་གྱིས་ཞེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་མདུང་ཅན་གྱི་གྲོང་ཁྱེར་གྱི་བྲམ་ཟེ་དང་ཁྱིམ་བདག་རྣམས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ།། །</p>
<p>།འདུལ་བ་གཞི། བམ་པོ་སུམ་བཅུ་རྩ་དྲུག་པ། བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་ཅག་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ་ཞེས་བྱ་བ་ནས། བཅོམ་ལྡན་འདས་ཀྱིས་ཞལ་ཟས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུའོ། །</p>
<p>གསེར་གྱི་བྱ་མ་བུམ་བླངས་ཏེ་བཅོམ་ལྡན་འདས་ཀྱི་སྤྱན་སྔར་གསོལ་བ་གདབ་པའི་ཕྱིར་འཁོད་ནས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་ཀྱིས་ཀླུ་གདུག་པ་དང་། གནོད་སྦྱིན་གདུག་པ་དེ་དང་དེ་རྣམས་ནི་བཏུལ་ལགས་ན། བཙུན་པ་གནོད་སྦྱིན་མོ་མདུང་ཅན་ཞེས་བགྱི་བ་འདི་བདག་ཅག་ལ་ཡུན་རིང་མོ་ཞིག་ནས་ཤ་ཁོན་མ་མཆིས་པར་ནི་ཤ་ཁོན་དུ་བགྱིད། འགྲན་ཟླ་མ་ལགས་པར་ནི་འགྲན་ཟླ་བགྱིད། གླགས་མ་བཙལ་བར་ནི་གླགས་ཚོལ་བར་བགྱིད་དེ། བྱིས་པ་བཙས་ཤིང་བཙས་པ་རྣམས་འཕྲོག་པར་བགྱིད་ལགས་ན། ཀྱེ་མའོ་བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ། གནོད་སྦྱིན་མོ་མདུང་ཅན་གདུལ་བར་གསོལ། དེའི་ཚེ་གནོད་སྦྱིན་མོ་མདུང་ཅན་འཁོར་དེ་ཉིད་དུ་འདུས་ཤིང་འདུག་པར་གྱུར་ཏོ། །</p>
<p>དེ་ནས་བཅོམ་ལྡན་འདས་ཀྱིས་གནོད་སྦྱིན་མོ་མདུང་ཅན་ལ་བཀའ་སྩལ་པ། མདུང་ཅན་ཁྱོད་ཀྱིས་ཐོས་སམ། བཅོམ་ལྡན་འདས་བདག་གིས་ཐོས་ལགས་སོ། །</p>
<p>མདུང་ཅན་ཁྱོད་ཀྱིས་ཐོས་སམ། བདེ་བར་གཤེགས་པ་བདག་གིས་ཐོས་ལགས་སོ། །</p>
<p>དམ་པ་མ་ཡིན་པའི་ཆོས་སྡིག་པ་དེ་ལས་ལོག་ཤིག །བཙུན་པ་དམ་ཞིག་བཅའ་སྟེ། གལ་ཏེ་འདི་དག་བདག་གི་སླད་དུ་གཙུག་ལག་ཁང་རྩིག་པར་བགྱིད་ན་བདག་ལྡོག་པར་བགྱིའོ། །</p>
<p>དེ་ནས་བཅོམ་ལྡན་འདས་ཀྱིས་མདུང་ཅན་གྱི་གྲོང་ཁྱེར་གྱི་བྲམ་ཟེ་དང་ཁྱིམ་བདག་རྣམས་ལ་བཀའ་སྩལ་པ། བྲམ་ཟེ་དང་ཁྱིམ་བདག་ཁྱེད་ཀྱིས་ཐོས་སམ། བཅོམ་ལྡན་འདས་ཐོས་ལགས་སོ། །</p>
<p>ཁྱེད་ཅག་གིས་ཇི་ལྟར་བསྒྲུབ་པར་བྱ། བཅོམ་ལྡན་འདས་བརྩིག་ལགས་སོ། །</p>
<p>བདེ་བར་གཤེགས་པ་བརྩིག་ལགས་སོ། །</p>
<p>དེ་ནས་བཅོམ་ལྡན་འདས་ཀྱིས་གནོད་སྦྱིན་མོ་མདུང་ཅན་འཁོར་དང་བཅས་ཏེ་བཏུལ་ནས་གཤེགས་སོ། །</p>
<p>འབྲ་གོ་ཅན་དུ་གཤེགས་པ་དང་འབྲ་གོ་ཅན་ན་བྱིས་པ་ཆུང་ངུ་དག་ཅིག་རྡུལ་གྱི་མཆོད་རྟེན་ལ་རྩེ་བར་བྱེད་དོ། །</p>
<p>བཅོམ་ལྡན་འདས་ཀྱིས་བྱིས་པ་ཆུང་ངུ་དག་རྡུལ་གྱི་མཆོད་རྟེན་ལ་རྩེ་བ་གཟིགས་སོ། །</p>
<p>གཟིགས་ནས་ཀྱང་ཡང་གནོད་སྦྱིན་ལག་ན་རྡོ་རྗེ་ལ་བཀའ་སྩལ་པ། ལག་ན་རྡོ་རྗེ་ཁྱོད་ཀྱིས་བྱིས་པ་ཆུང་ངུ་རྡུལ་གྱི་མཆོད་རྟེན་ལ་རྩེ་བ་དག་མཐོང་ངམ། བཙུན་པ་མཐོང་ལགས་སོ། །</p>
<p>ལག་ན་རྡོ་རྗེ་ང་ཡོངས་སུ་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན་འདིར་ཀུ་ཤ་ནའི་རིགས་ཀྱི་རྒྱལ་པོ་ཀ་ནིས་ཀ་ཞེས་བྱ་བ་འབྱུང་བར་འགྱུར་བ་དེས་ཕྱོགས་འདིར་མཆོད་རྟེན་རྩིག་པར་འགྱུར་ཏེ། དེའི་མིང་ཀ་ནིས་ཀའི་མཆོད་རྟེན་ཞེས་བྱ་བར་འགྱུར་ཞིང་ང་ཡོངས་སུ་མྱ་ངན་ལས་འདས་ན་ཡང་སངས་རྒྱས་ཀྱི་བྱ་བ་བྱེད་པར་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་རོ་ཧི་ཏ་ཀ་ནས་ཀླུའི་རྒྱལ་པོ་སོག་མ་མེད་ཀྱི་གནས་ཀྱི་བར་དུ་སྲོག་ཆགས་ས་ཡ་ཕྲག་བདུན་དང་འབུམ་ཕྲག་བདུན་བཏུལ་ནས་རོ་ཧི་ཏ་ཀར་གཤེགས་ཏེ་གཙུག་ལག་ཁང་དུ་ཞུགས་ནས་ནང་དུ་ཡང་དག་བཞག་གོ། །</p>
<p>བཅོམ་ལྡན་འདས་དགོངས་ཀ་ནང་དུ་ཡང་དག་འཇོག་ལས་བཞེངས་ནས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་དང་པོའི་རྒྱལ་སྲིད་གང་ན་བ་དེར་འདོང་ངོ་། །</p>
<p>དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་ཀྱིས་སྔར་ནི་འདི་སྐད་ཅེས་ཀུན་དགའ་བོ་བྱང་ཕྱོགས་སུ་ཀླུའི་རྒྱལ་པོ་སོག་མ་མེད་འདུལ་དུ་འདོང་ངོ་། །</p>
<p>བྱང་ཕྱོགས་ན་ནི་ཕན་ཡོན་རྣམ་པ་ལྔ་ཡོད་དོ་ཞེས་གསུངས་ལ། ད་བཅོམ་ལྡན་འདས་ཀྱིས་འདི་སྐད་དུ་ཀུན་དགའ་བོ་དང་པོའི་རྒྱལ་སྲིད་གང་ན་བ་དེར་འདོང་ངོ་ཞེས་གསུངས་ན་དེ་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ང་གནོད་སྦྱིན་ལག་ན་རྡོ་རྗེ་དང་ཐབས་ཅིག་ཏུ་བྱང་ཕྱོགས་སུ་གཤེགས་ནས་ཏ་མ་སའི་ཚལ་རྣམས་ལུང་བསྟན་ཏོ་ཞེས་བྱ་བ་ནས་རྡུལ་གྱི་མཆོད་རྟེན་ལུང་བསྟན་ཏོ་ཞེས་བྱ་བའི་བར་དུའོ། །</p>
<p>ཀུན་དགའ་བོ་རོ་ཧི་ཏ་ཀ་ནས་ཀླུའི་རྒྱལ་པོ་སོག་མ་མེད་ཀྱི་གནས་ཀྱི་བར་དུ་དེ་བཞིན་གཤེགས་པས་སྲོག་ཆགས་ས་ཡ་ཕྲག་བདུན་དང་འབུམ་ཕྲག་བདུན་བཏུལ་ཏེ། བྱང་ཕྱོགས་ན་ནི་ཉེས་དམིགས་ལྔ་ཡོད་དེ། མཐོན་དམན་ཅན་དང་། སྡོང་དུམ་དང་། ཚེར་མས་གང་བ་དང་། རྡོ་བ་དང་། གསེག་མ་དང་། གྱོ་མོ་མང་བ་དང་། ཁྱི་ཟ་བ་དང་། བུད་མེད་གནས་ངན་ལེན་ཀུན་དུ་སྤྱོད་པའོ།། །</p>
<p>།སྡོམ་ལ། དང་པོའི་རྒྱལ་སྲིད་རྟ་བཟངས་དང་། །</p>
<p>བཅོམ་བརླག་དང་ནི་ཨོ་ཏ་ལའི། །</p>
<p>ཀུན་དགའ་ར་བ་དགྲ་མཐའ་དང་། །</p>
<p>ཚུགས་པར་དཀའ་དང་གང་གཱའི་ཆུ། །</p>
<p>ཡི་དགས་དུས་དཔོག་ཕྱི་མ་ཡིན། །</p>
<p>དེ་ནས་བཅོམ་ལྡན་འདས་ཡུལ་དཔའ་སྡེ་ནས་ལྗོངས་རྒྱུ་ཞིང་གཤེགས་པ་ན་དང་པོའི་རྒྱལ་སྲིད་དུ་གཤེགས་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཕྱོགས་འདིར་རྒྱལ་པོ་མང་པོས་བཀུར་བ་དང་པོ་རྒྱལ་སྲིད་ཀྱི་དབང་བསྐུར་བས་དབང་བསྐུར་བ་དེ་ནི་དང་པོའི་རྒྱལ་པོ་ཡིན་ནོ། །</p>
<p>དེའི་ཕྱིར་འདི་དང་པོའི་རྒྱལ་སྲིད་ཅེས་བྱ་བར་གྲགས་སོ། །</p>
<p>རྟ་བཟངས་སུ་གཤེགས་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཕྱོགས་འདིར་རྒྱལ་པོ་མང་པོས་བཀུར་བའི་རྟ་བཟང་པོ་རིན་པོ་ཆེ་བྱུང་སྟེ། དེའི་ཕྱིར་འདི་རྟ་བཟངས་ཞེས་བྱ་བར་གྲགས་སོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་བཅོམ་བརླག་གང་ན་བ་དེར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏེ། དེ་ནས་བཅོམ་ལྡན་འདས་བཅོམ་བརླག་ཏུ་གཤེགས་པ་དང་། བཅོམ་ལྡན་འདས་ཀྱིས་རྒྱང་རིང་པོ་ཁོ་ན་ཞིག་ན་ཚལ་སྔོ་ཞིང་སྔོ་བ་བསྒྲེངས་པ་དག་གཟིགས་སོ། །</p>
<p>གཟིགས་ནས་ཀྱང་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་ཀྱིས་ཚལ་སྔོ་ཞིང་སྔོ་བ་བསྒྲེངས་པ་ཕ་བི་མཐོང་ངམ། བཙུན་པ་མཐོང་ལགས་སོ། །</p>
<p>ཀུན་དགའ་བོ་དེ་ནི་རི་བོ་རྩེ་མཐོན་ཞེས་བྱ་སྟེ། ང་ཡོངས་སུ་མྱ་ངན་ལས་འདས་ནས་ལོ་བརྒྱ་ལོན་པ་དང་། བཅོམ་བརླག་ནས་གར་མཁན་དང་དཔའ་བོ་ཞེས་བྱ་བ་སྤུན་གཉིས་ཀྱིས་དེ་ལ་གཙུག་ལག་ཁང་རྩིག་པར་འགྱུར་ཏེ། དེའི་མིང་གར་མཁན་དཔའ་བོ་ཞེས་བྱ་བར་འགྱུར་ཞིང་ལྷག་མཐོང་དང་ཞི་གནས་ཀྱི་རྗེས་སུ་མཐུན་པའི་གནས་མལ་རྣམས་ཀྱི་མཆོག་ཏུ་འགྱུར་རོ། །</p>
<p>ཀུན་དགའ་བོ་བཅོམ་བརླག་འདིར་སྤོས་འཚོང་གི་ཁྱེའུ་སྦས་པ་ཞེས་བྱ་བ་འབྱུང་བར་འགྱུར་ཏེ། དེའི་བུ་ཉེ་སྦས་ཞེས་བྱ་བ་སངས་རྒྱས་ཀྱི་མཚན་མེད་པ་ཞིག་འབྱུང་བ་དེ་ང་ཡོངས་སུ་མྱ་ངན་ལས་འདས་ནས་ལོ་བརྒྱ་ལོན་པ་དང་བསྟན་པ་ལ་རབ་ཏུ་བྱུང་ནས་སངས་རྒྱས་ཀྱི་བྱ་བ་བྱེད་པར་འགྱུར་རོ། །</p>
<p>དགེ་སློང་ཀུན་དགའ་བོའི་ལྷན་ཅིག་གནས་པ་ཉི་མའི་གུང་ཞེས་བྱ་བས་ཉེ་སྦས་དེ་རབ་ཏུ་འབྱིན་པར་འགྱུར་ཏེ། གདམས་ངག་སྟོན་པ་རྣམས་ཀྱི་ཕྱི་མ་ནི་ཉེ་སྦས་ཡིན་པར་འགྱུར་རོ། །</p>
<p>གར་མཁན་དཔའ་བོ་དེ་ལ་ཕུག་སྲིད་དུ་ཁྲུ་བཅྭ་བརྒྱད་པ། ཞེང་དུ་ཁྲུ་བཅུ་གཉིས་པ། འཕང་དུ་ཁྲུ་བདུན་པ་ཞིག་ཡོད་པར་འགྱུར་ཏེ། དེས་གང་དང་གང་དག་ལ་གདམས་ངག་བསྟན་ནས་དགྲ་བཅོམ་པ་མངོན་སུམ་དུ་བྱས་པ་དེ་དང་དེ་རྣམས་ཀྱིས་ཐུར་མ་སོར་བཞི་ཙམ་པ་རེ་རེ་ཕུག་དེའི་ནང་དུ་འདོར་བར་འགྱུར་རོ། །</p>
<p>གང་གི་ཚེ་ཕུག་དེ་དགྲ་བཅོམ་པའི་ཐུར་མས་གང་བར་གྱུར་པ་དེའི་ཚེ་ཉེ་སྦས་ཡོངས་སུ་མྱ་ངན་ལས་འདའ་བར་འགྱུར་ཏེ། དེ་ཡོངས་སུ་མྱ་ངན་ལས་འདས་ནས་དགྲ་བཅོམ་པའི་ཐུར་མ་དེ་དག་ཉིད་སྤུངས་ནས་དེ་རྣམས་ཀྱིས་སྲེག་པར་བྱེད་དོ། །</p>
<p>དགེ་སློང་རྣམས་ཐེ་ཙོམ་སྐྱེས་ནས་ཐེ་ཙོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་བཅོམ་ལྡན་འདས་ཀྱིས་མ་འོངས་པ་ན་སྐྱེ་བོ་མང་པོ་ལ་སྙིང་བརྩེ་བ་དང་ཚེ་དང་ལྡན་པ་ཉེ་སྦས་ལུང་བསྟན་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེའི་ཚེར་མ་ཟད་ཇི་ལྟར་འདི་འདས་པའི་དུས་ན་སྐྱེ་བོ་མང་པོ་ལ་ཕན་པའི་ཕྱིར་ཞུགས་པ་དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །</p>
<p>དགེ་སློང་དག་སྔོན་བྱུང་བ་རི་བོ་རྩེ་མཐོན་འདི་ཉིད་ཀྱི་ངོས་གསུམ་ལ་རང་སངས་རྒྱས་དང་དྲང་སྲོང་དང་། སྤྲེའུ་རྣམས་གནས་ཏེ། ངོས་གཅིག་ན་ནི་རང་སངས་རྒྱས་ལྔ་བརྒྱའོ། །</p>
<p>གཉིས་པ་ལ་ནི་དྲང་སྲོང་ལྔ་བརྒྱའོ། །</p>
<p>གསུམ་པ་ལ་ནི་སྤྲེའུ་ལྔ་བརྒྱའོ། །</p>
<p>སྤྲེའུའི་སྡེ་དཔོན་གྱི་ཀུན་དུ་སྤྱོད་པ་ནི་སྤྲེའུའི་ཕྲུ་གུ་བཙས་ཤིང་བཙས་པ་དག་གསོད་པར་བྱེད་པ་ཡིན་ནོ། །</p>
<p>དེ་ནས་སྤྲ་མོ་དེ་དག་ཕྲུ་གུའི་མྱ་ངན་གྱིས་ནོན་པས་ཕན་ཚུན་གྲོས་བྱ་བར་བརྩམས་པ། ཤེས་ལྡན་སྤྲ་མོ་དག་ཉོན་ཅིག །བདག་ཅག་གི་ཕྲུ་གུ་བཙས་ཤིང་བཙས་པ་དག་སྡེ་དཔོན་འདིས་གསོད་པར་བྱེད་ཀྱིས་དེ་ལ་ཐབས་ཤིག་བཤམ་པར་བྱ་སྟེ། བདག་ཅག་ལས་སྤྲ་མོ་གང་ཞིག་སྦྲུམ་པར་གྱུར་ན་དེས་སྡེ་དཔོན་ལ་བརྗོད་པར་མི་བྱའོ། །</p>
<p>ཇི་ཙམ་དུས་གཞན་ཞིག་ན་སྤྲ་མོ་ཞིག་སྦྲུམ་པར་གྱུར་ནས་དེ་དེ་རྣམས་ཀྱིས་དབེན་པའི་ཕྱོགས་ཤིག་ཏུ་སྦས་ནས་རྩ་བ་དང་འབྲས་བུས་བསྙོད་དེ་སྤྲེའུའི་ཕྲུ་གུ་བྱུང་ནས་དེ་ཡང་དེ་རྣམས་ཀྱིས་དབེན་པའི་ཕྱོགས་ཤིག་ཏུ་བསྣུན་གསོས་བསྐྱེད་དེ། དེ་གང་གི་ཚེ་ཆེན་པོར་གྱུར་པ་དེའི་ཚེ་དེས་སྡེ་དཔོན་དེ་རང་གི་ཁྱུ་ནས་བསྐྲད་ནས་རི་བོ་རྩེ་མཐོན་ན་ཕན་ཚུན་དུ་འཁྱམ་པར་བརྩམས་སོ། །</p>
<p>དེ་འཁྱམ་པ་ན་རང་སངས་རྒྱས་རྣམས་ཀྱི་སྒྲ་ཐོས་ནས་དེ་དེ་རྣམས་ཀྱི་དྲུང་དུ་སོང་སྟེ། གང་གི་ཚེ་བག་ཕེབས་པར་གནས་པར་གྱུར་པ་དེའི་ཚེ་དེ་རྣམས་ལ་རྩ་བ་དང་། ལོ་མ་དང་མེ་ཏོག་དང་འབྲས་བུ་དང་སོ་ཤིང་དག་འབུལ་བར་བྱེད་དོ། །</p>
<p>དེ་རྣམས་ཀྱིས་ཀྱང་དེ་ལ་ལྷུང་བཟེད་ཀྱི་ལྷག་མ་དག་འདོར་བར་བྱེད་དོ། །</p>
<p>རང་སངས་རྒྱས་དེ་རྣམས་ཀྱི་ཀུན་དུ་སྤྱོད་པ་ནི་ཟོས་ཤིང་ཟོས་ནས་སྐྱིལ་མོ་ཀྲུང་བཅས་ཏེ་འདུག་གོ། །</p>
<p>སྤྲེའུ་དེས་ཀྱང་དེ་རྣམས་ཀྱི་སྤྱོད་ལམ་མཐོང་ནས་སྐྱིལ་མོ་ཀྲུང་བཅས་ཤིང་འདུག་གོ། །</p>
<p>ཇི་ཙམ་དུས་གཞན་ཞིག་ན་རང་སངས་རྒྱས་དེ་རྣམས་འདི་སྙམ་དུ་སེམས་ཏེ། བདག་ཅག་གི་ལུས་རྣག་ཅན་འདིས་ཐོབ་པར་བྱ་བ་གང་ཡིན་པ་ནི་ཐོབ་ཟིན་གྱིས། བདག་ཅག་ཞི་བ་མྱ་ངན་ལས་འདས་པའི་དབྱིངས་སུ་འཇུག་གོ་སྙམ་ནས། དེ་ནས་དེ་རྣམས་ཀྱིས་འབར་བ་དང་། གསལ་བ་དང་། ཆར་འབེབས་པ་དང་། གློག་འབྱིན་པའི་ཆོ་འཕྲུལ་དག་བྱས་ནས་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདས་སོ། །</p>
<p>དེ་རྣམས་ལྡང་བའི་དུས་གང་ཡིན་པ་དེའི་ཚེ་མི་ལྡང་ནས་སྤྲེའུ་དེས་དེ་རྣམས་མ་མཐོང་བས་མི་དགའ་བར་གྱུར་ཏོ། །</p>
<p>ཇི་ཙམ་ན་སྤྲེའུ་དེ་ཕུག་ཏུ་ཞུགས་ནས་རང་སངས་རྒྱས་དེ་རྣམས་ཀྱི་ཆོས་གོས་རྣམས་ནས་གསིག་པར་བརྩམས་སོ། །</p>
<p>དེ་ནས་ཕུག་དེ་ན་གནས་པའི་ལྷ་གང་ཡིན་པ་དེ་འདི་སྙམ་དུ་སེམས་ཏེ། སྤྲེའུ་འདིས་རང་སངས་རྒྱས་རྣམས་ཀྱི་སྐུ་བཤིག་ན་མི་རུང་ངོ་སྙམ་ནས་རྡོ་ལེབ་ཆེན་པོས་སྒོ་བཅད་ནས་འདུག་གོ། །</p>
<p>དེ་ནས་སྤྲེའུ་དེ་མྱ་ངན་དང་སྡུག་བསྔལ་བ་དང་། སྨྲེ་སྔགས་བཏོན་ཏེ་སོང་ནས་རི་བོ་རྩེ་མཐོན་ལ་ཀུན་ནས་འཁྱམ་པ་ན་མི་རྣམས་འདོད་པས་མི་དགའ་བར་གྱུར་ཏེ། རྣ་བ་གཏོད་ཅིང་མིའི་སྒྲ་ཐོས་པར་འདོད་པ་ལས། དེས་དྲང་སྲོང་དེ་རྣམས་སྨྲ་བའི་སྒྲ་དག་ཐོས་ནས། དེ་འགྲོན་པ་ལམ་སྟོར་བ་བཞིན་དུ་རིངས་པ་རིངས་པར་དེ་རྣམས་ཀྱི་དྲུང་དུ་སོང་ངོ་། །</p>
<p>དྲང་སྲོང་དེ་དག་ཀྱང་དཀའ་ཐུབ་དྲག་པོས་གདུང་བར་བྱེད་དེ། ཁ་ཅིག་ནི་ལག་པ་བསྒྲེང་ནས་འདུག་གོ། །</p>
<p>ཁ་ཅིག་ནི་རྐང་པ་ཡ་གཅིག་གིས་སོ། །</p>
<p>ཁ་ཅིག་ནི་གདུང་བ་ལྔས་གདུང་བར་བྱེད་དོ། །</p>
<p>གང་གི་ཚེ་སྤྲེའུ་དེ་དེ་རྣམས་དང་ལྷན་ཅིག་བག་ཕེབས་པར་གནས་པར་གྱུར་པ་དེའི་ཚེ་དྲང་སྲོང་དེ་རྣམས་ལ་རྩ་བ་དང་། ལོ་མ་དང་། མེ་ཏོག་དང་། འབྲས་བུ་དང་། སོ་ཤིང་དག་སྦྱིན་པར་བྱེད་དོ། །</p>
<p>དེ་རྣམས་ཀྱང་དེ་ལ་ཟས་ཀྱི་ལྷག་མ་དག་འདོར་བར་བྱེད་དོ། །</p>
<p>དེས་དེ་རྣམས་ཀྱི་སྤྱོད་ལམ་དཀྲུགས་ཤིང་རང་སངས་རྒྱས་ཀྱི་སྤྱོད་ལམ་སྟོན་པར་བྱེད་དེ། །</p>
<p>དེ་ན་གང་དག་ལག་པ་སྒྲེང་བ་དེ་རྣམས་ཀྱི་ལག་པ་དག་ཕབ་ནས་སེ་གོལ་གྱི་སྒྲ་ཕྱུང་སྟེ། སྦྲན་ནས་མདུན་དུ་སྐྱིལ་མོ་ཀྲུང་བཅས་ཏེ་འདུག་གོ། །</p>
<p>གང་དག་རྐང་པ་ཡ་གཅིག་པ་དེ་རྣམས་ཀྱི་རྐང་པ་ཕབ་ནས་མདུན་དུ་སྐྱིལ་མོ་ཀྲུང་བཅས་ཏེ་འདུག་གོ། །</p>
<p>གང་དག་གདུང་བ་ལྔས་གདུང་བར་བྱེད་པ་དེ་རྣམས་ཀྱི་མེ་གསད་ནས་སེ་གོལ་གྱི་སྒྲ་ཕྱུང་སྟེ་མདུན་དུ་སྐྱིལ་མོ་ཀྲུང་བཅས་ནས་འདུག་གོ། །</p>
<p>དེ་ནས་དྲང་སྲོང་དེ་རྣམས་ཀྱིས་གདམས་ངག་འབོགས་པ་ལ་སྨྲས་པ། མཁན་པོ་སྤྲེའུ་འདི་བདག་ཅག་གི་དཀའ་ཐུབ་ལ་བར་ཆད་བགྱིད་དོ་ཞེས་དེ་རྣམས་ཀྱིས་དེ་ལ་རྒྱས་པར་སྨྲས་པ་དང་། དེས་སྨྲས་པ་ཤེས་ལྡན་དག་སྤྲེའུ་དེ་དག་ནི་དྲན་པ་དང་ལྡན་པ་ཡིན་ཏེ། གདོན་མི་ཟ་བར་འདིས་དྲང་སྲོང་ཁ་ཅིག་གི་སྤྱོད་ལམ་དེ་ལྟ་བུ་མཐོང་གིས་ཁྱེད་ཅག་གིས་ཀྱང་སྐྱིལ་མོ་ཀྲུང་ཆོས་ལ་འདུག་ཤིག །དེ་རྣམས་ཀྱིས་སྐྱིལ་མོ་ཀྲུང་བཅས་ཏེ་འདུག་པ་དང་། དེ་རྣམས་ཀྱི་སྔོན་གྱི་དགེ་བའི་རྩ་བ་རྣམས་མངོན་དུ་གྱུར་ནས་དེ་རྣམས་ཀྱིས་མཁན་པོ་དང་སློབ་དཔོན་མེད་པའི་ཤེས་པས་བྱང་ཆུབ་ཀྱི་ཕྱོགས་སུམ་བཅུ་རྩ་བདུན་དང་མཐུན་པའི་ཆོས་བསྐྱེད་ནས་རང་བྱང་ཆུབ་མངོན་སུམ་དུ་བྱས་སོ། །</p>
<p>དེ་ནས་དེ་རྣམས་སྤྲེའུ་དེ་ལ་ཆོས་ལས་བྱུང་བའི་དད་པ་སྐྱེས་ནས། དེ་རྣམས་ཀྱིས་ལྗོངས་ནས་བསོད་སྙོམས་ལོ་ཏོག་སར་པ་དང་འབྲས་བུ་སར་པ་དང་། དུས་གསར་གྱི་རྙེད་པ་གང་ཡིན་པ་དེ་རྣམས་ལས་དེ་ལ་ཐོག་མར་བྱིན་ནས་བདག་ཉིད་ལོངས་སྤྱོད་པར་བྱེད་དོ། །</p>
<p>ཇི་ཙམ་དུས་གཞན་ཞིག་ན་སྤྲེའུ་དེ་དུས་ལས་འདས་སོ། །</p>
<p>དེ་ནས་རང་བྱང་ཆུབ་དེ་རྣམས་ཀྱིས་ཡུལ་ཁམས་དང་ཕྱོགས་སྣ་ཚོགས་ན་ཡོད་པའི་ཤིང་དྲི་ཞིམ་པོ་རྣམས་བླངས་ཏེ། ཤིང་དྲི་ཞིམ་པོ་ཐམས་ཅད་ཀྱིས་ཕུང་པོར་སྤུངས་ནས་བསྲེགས་སོ། །</p>
<p>དགེ་སློང་དག་ཇི་སྙམ་དུ་སེམས། རང་བྱང་ཆུབ་རྣམས་དང་ལྷན་ཅིག་ཏུ་གནས་པའི་སྤྲེའུ་གང་ཡིན་པ་དེ་ནི་ཉེ་སྦས་འདི་ཉིད་ཡིན་ཏེ། འདི་དེའི་ཚེ་ཡང་སྐྱེ་བོ་མང་པོ་ལ་ཕན་པའི་ཕྱིར་ཞུགས་སོ། །</p>
<p>ད་ལྟར་ན་ཡང་ངས་འདི་སྐྱེ་བོ་མང་པོ་ལ་ཕན་པ་དང་སྙིང་རྗེ་བར་ལུང་བསྟན་ཏོ། །</p>
<p>དེ་ནས་བཅོམ་ལྡན་འདས་དཔའ་སྡེ་ནས་ལྗོངས་རྒྱུ་ཞིང་གཤེགས་པ་ན་བཅོམ་བརླག་ཏུ་གཤེགས་པ་དང་། བཅོམ་བརླག་གི་བྲམ་ཟེ་རྣམས་ཀྱིས་དགེ་སྦྱོང་གཽ་ཏ་མ་བཅོམ་བརླག་ཏུ་ཕྱིན་ནས་དེ་ཤིན་ཏུ་རིགས་བཞི་པོ་རྣམ་པར་དག་པར་འདོད་དེ་འཆད་པར་བྱེད་འདོགས་པར་བྱེད། རབ་ཏུ་འཇོག་པར་བྱེད། རྣམ་པར་འབྱེད་པར་བྱེད། བྱེ་བྲག་ཏུ་འབྱེད་པར་བྱེད། གསལ་བར་བྱེད། སྟོན་པར་བྱེད། ཡང་དག་པར་རབ་ཏུ་སྟོན་པར་བྱེད་དོ་ཞེས་ཐོས་ནས། གལ་ཏེ་དེ་བཅོམ་བརླག་ཏུ་འདུག་ན་བདག་ཅག་གི་རྙེད་པ་དང་བཀུར་སྟིའི་བར་ཆད་དུ་འགྱུར་ལ་དེ་ནི་བཀུར་སྟི་མ་ཡིན་པས་སྐྲག་གོ་ཞེས་གྲག་གིས། གལ་ཏེ་དེ་ལ་འགའ་ཞིག་གིས་བཀུར་སྟི་མ་ཡིན་པ་བྱས་ནས་དེ་ལྟ་ན་དེ་བཅོམ་བརླག་ཏུ་འདུག་པར་མི་འགྱུར་རོ། །</p>
<p>གལ་ཏེ་དེ་ལ་མི་སྨད་རིགས་ཀྱིས་བཀུར་སྟི་མ་ཡིན་པ་བྱས་ན་ངོ་མཚར་དུ་མི་འཛིན་གྱི་གལ་ཏེ་དེ་ལ་སྐྱེས་བུ་གཙོ་བོ་འགའ་ཞིག་གིས་བཀུར་སྟི་མ་ཡིན་པ་བྱས་ན་དེས་ནི་ལེགས་པར་འགྱུར་ན། བདག་ཅག་གི་ནང་ན་སྐྱེས་བུ་གཙོ་བོ་སུ་ཞིག་ཡོད་སྙམ་མོ། །</p>
<p>དེའི་ཚེ་བཅོམ་བརླག་ན་བྲམ་ཟེ་སྔོར་གྱུར་ཅེས་བྱ་བ་རིག་བྱེད་དང་རིག་བྱེད་ཀྱི་ཡན་ལག་གི་ཕ་རོལ་ཏུ་ཕྱིན་པ་རང་གི་སྨྲ་བ་གསལ་བར་བྱེད་པ། ཕ་རོལ་གྱི་རྒོལ་བ་ཚར་གཅོད་པར་ནུས་པ་དེའི་ཚིག་བདེན་པའི་རྗེས་སུ་འབྲང་བ་ཞིག་ཡོད་དོ། །</p>
<p>དེ་ནས་བཅོམ་བརླག་གི་བྲམ་ཟེ་རྣམས་འདུས་ཤིང་ཚོགས་ཏེ། སྔོར་གྱུར་གྱི་དྲུང་དུ་སོང་ནས་མཁན་པོ་འདིར་དགེ་སྦྱོང་གཽ་ཏ་མ་མཆིས་ནས། དེར་ཤིན་ཏུ་རིགས་བཞི་པོ་རྣམ་པར་དག་པ་ཞེས་བྱ་བ་ནས་ཡང་དག་པར་རབ་ཏུ་སྟོན་པར་བྱེད་དོ་ཞེས་ཐོས་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནི་བཀུར་སྟི་མ་ཡིན་པས་སྐྲག་གོ་ཞེས་གདའ་ན། གལ་ཏེ་དེ་ལ་འགའ་ཞིག་གིས་བཀུར་སྟི་མ་ལགས་པ་བགྱིས་ན། དེ་ལྟ་ན་དེ་བཅོམ་བརླག་ཏུ་མཆིས་པར་མི་འགྱུར་རོ། །</p>
<p>གལ་ཏེ་དེ་ལ་མི་སྨད་རིགས་ཀྱིས་བཀུར་སྟི་མ་ལགས་པ་བགྱིས་ན་ངོ་མཚར་དུ་མི་འཛིན་གྱི་གལ་ཏེ་དེ་ལ་སྐྱེས་བུ་གཙོ་བོ་འགའ་ཞིག་གིས་བཀུར་སྟི་མ་ལགས་པ་བགྱིས་ན་ལེགས་པར་འགྱུར་ན། བདག་ཅག་གི་སྐྱེས་བུ་གཙོ་བོ་མཁན་པོ་མ་ལགས་པ་སུ་ཞིག་མཆིས། ཁྱོད་ཀྱིས་དེ་ལ་བཀུར་སྟི་མ་ལགས་པའི་ཚིག་གི་རྒྱ་ལྕག་གིས་སྤྱོ་བར་གསོལ། སྔོར་གྱུར་གྱིས་སྨྲས་པ། ཤེས་ལྡན་དག་བདག་གི་ལྕེ་འདི་ནི་བདེན་པའི་རྗེས་སུ་འབྲང་བ་ཡིན་ཏེ། གལ་ཏེ་སྤྱོ་བར་འོས་པ་ཞིག་ན་སྤྱོའོ། །</p>
<p>འོན་ཏེ་བསྟོད་པར་འོས་པ་ཞིག་ན་བསྟོད་དོ། །</p>
<p>དེ་ནས་བྲམ་ཟེ་སྔོར་གྱུར་བཅོམ་བརླག་ན་གནས་པའི་བྲམ་ཟེ་རྒན་རབས་རྒན་རབས་རྣམས་ཀྱིས་མདུན་དུ་བདར་ནས་བཅོམ་ལྡན་འདས་གང་ན་བ་དེར་སོང་བ་ན། བྲམ་ཟེ་སྔོར་གྱུར་གྱིས་རྒྱང་རིང་པོ་ཁོ་ན་ནས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་བརྒྱན་པ། འོད་ཟེར་ཉི་མ་སྟོང་བས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་ཤིང་དྲུང་ཞིག་ན་རྟེན་ཅིང་ཞི་བའི་སྤྱོད་ལམ་གྱིས་བཞུགས་པ་མཐོང་ངོ་། །</p>
<p>མཐོང་ནས་ཀྱང་ཡ་མཚན་སྐྱེས་ཏེ་མིག་བགྲད་དེ་བལྟས་ནས་བསྟོད་པར་བརྩམས་པ། ལུས་དང་ངག་དང་དབང་པོར་བཅས་པ་ཡི། །</p>
<p>ཡིད་ཀྱིས་ཚུལ་བཞིན་རྩེ་གཅིག་བགྱིས་ནས་ནི། །</p>
<p>ཡོན་ཏན་རང་བཞིན་ཡོན་ཏན་རྒྱ་མཚོ་ཆེ། །</p>
<p>ཁྱོད་ཀྱི་ཡོན་ཏན་ཕྱོགས་གཅིག་བརྗོད་པར་བགྱི། །</p>
<p>སྨྲ་བ་རྣམས་ཀྱི་དམ་པ་རབ་མཆོག་ལགས། །</p>
<p>སྐྱོན་མེད་དབང་པོ་ཤིན་ཏུ་མཉམ་པར་བཞག །ཕ་རོལ་རྒོལ་བ་བརྩོན་པ་ཐམས་ཅད་ཀྱིས། །</p>
<p>དོན་དམ་ཐུགས་སུ་ཆུད་ལ་བསྐྱོད་མི་ནུས། །</p>
<p>ཁྱོད་ཀྱི་སྤྱོད་པ་ཤིན་ཏུ་རྫོགས་པ་ཉིད། །</p>
<p>བརྟུལ་ཞུགས་བསྒྲུབས་པས་བརྟུལ་ཞུགས་ཤིན་ཏུ་རྫོགས། །</p>
<p>སྟོབས་ལྡན་ཁྱོད་ཀྱི་ཏིང་འཛིན་ཟད་མེད་པས། །</p>
<p>སྲེད་མེད་བུ་དང་རི་ཡི་རྒྱལ་པོ་བཞིན། །</p>
<p>སྐྱེས་བུ་ཁྱུ་མཆོག་ཁྱོད་ལ་གནོད་མི་མངའ། །</p>
<p>མི་ཞུམ་བསྙེངས་པ་མི་མངའ་དུབ་མི་མངའ། །</p>
<p>འབྱུང་པོ་རྣམས་ལའང་མི་བཟོད་འགའ་མི་མངའ། །</p>
<p>ཁྱོད་ནི་མ་ཆགས་འཐབ་པ་ག་ལ་མངའ། །</p>
<p>བརྟབས་པ་མེད་ཅིང་ཧ་ཅང་ཞུམ་མི་མངའ། །</p>
<p>གདུང་བ་མེད་ཅིང་དགྱེས་པའང་ཡོང་མི་མངའ། །</p>
<p>རི་ཡི་བདག་པོ་ལྷུན་པོ་རབ་བརྟན་ལྟར། །</p>
<p>ཁྱོད་ཀྱི་ཐུགས་ནི་རྟག་ཏུ་དགེ་བ་ཉིད། །</p>
<p>ཐུབ་པ་སྐྱེས་མཆོག་ཁམས་རྣམས་ཐམས་ཅད་ནས། །</p>
<p>ཁྱོད་ཀྱི་ཡེ་ཤེས་ཡངས་པ་སྒྲིབ་མི་མངའ། །</p>
<p>སྐྱེ་མཆེད་རྣམ་པ་སྣ་ཚོགས་དག་ལ་ནི། །</p>
<p>མ་ཐོགས་ཉམས་ཤིང་ཟད་པ་མེད་པར་འཇུག །ཐུབ་པ་ཁྱོད་ལ་གང་ལའང་སོམ་ཉི་མེད། །</p>
<p>ཡིད་གཉིས་ཡོད་མིན་ཐེ་ཚོམ་ཡོད་མ་ཡིན། །</p>
<p>ཁྱོད་ཉིད་ཀྱིས་ནི་མཆོག་དང་མཆོག་མིན་པ། །</p>
<p>རིག་པས་ཐུགས་སུ་ཆུད་ནས་ཐམས་ཅད་མཁྱེན། །</p>
<p>མཐོང་ན་དགའ་བར་འགྱུར་ལ་མཐོང་ན་ལེགས། །</p>
<p>མཐོང་ན་ལེགས་པས་མཐོང་ན་མཁས་པ་དགའ། །</p>
<p>ཁྱོད་ལ་དགའ་དང་མི་དགའ་མཉམ་པས་ན། །</p>
<p>རྟག་ཏུ་དགའ་བའི་སྤྱོད་ལམ་དེ་བཞིན་མཛད། །</p>
<p>ཁྱོད་ནི་སྙན་པའི་སྤོབས་པར་ལྡན་པ་ལགས། །</p>
<p>འཛུམ་པའི་གསུང་དང་དྲན་ལྡན་བསྙེངས་པ་མེད། །</p>
<p>མཁས་རྣམས་འདོད་པ་རབ་ཏུ་འཆད་པས་ན། །</p>
<p>འཇིག་རྟེན་གསུམ་དུ་ཁྱོད་ཀྱི་གྲགས་པ་འབྱུང་། །</p>
<p>མི་དང་ལྷ་དང་ལྷ་མིན་གནོད་སྦྱིན་དང་། །</p>
<p>སྲིན་པོ་མང་དང་འཇིག་རྟེན་འདིར་མཁས་དག །ཐུབ་པའི་དྲུང་དུ་ཡང་དང་ཡང་ལྷགས་ནས། །</p>
<p>ཁྱོད་ལ་ཡང་དང་ཡང་ཞུ་མི་བཟོད་མེད། །</p>
<p>ཁྱོད་ནི་སྙན་པའི་གསུང་གིས་དགའ་མཛད་པས། །</p>
<p>མི་དང་ལྷ་དང་ལྷ་མིན་གནོད་སྦྱིན་དང་། །</p>
<p>སྲིན་པོ་ཡིད་གཉིས་བསལ་རྣམས་ཐུབ་པ་ཆེ། །</p>
<p>ཁྱོད་ཀྱི་ཞབས་ལ་ཕྱག་འཚལ་སླར་མཆིའོ། །</p>
<p>བཞེངས་དང་བཞུགས་དང་གཤེགས་དང་བཞུད་པ་དང་། །</p>
<p>མནལ་དང་མི་གསུང་ཡང་ན་གསུང་བའམ། །</p>
<p>འོན་ཏེ་ལྷུང་བཟེད་ཆོས་གོས་བསྣམས་པ་དག །གཽ་ཏམ་ཁྱོད་ཀྱི་ཐམས་ཅད་མཛེས་པ་ཉིད། །</p>
<p>ཐོགས་པ་མེད་མངའ་མི་མྱུར་མཉམ་པས་ན། །</p>
<p>གསུང་ནི་སྙན་པའི་ཡོན་ཏན་རྣམས་དང་ལྡན། །</p>
<p>མི་ཡི་མཆོག་ནི་དུས་སུ་གསུང་བས་ན། །</p>
<p>གསུང་གི་ཟློས་པ་རྣམ་པར་སྤངས་པ་ལགས། །</p>
<p>འཇིག་རྟེན་ན་ནི་སྟོབས་དང་ལྡན་པར་གྲགས། །</p>
<p>སྐྱེས་བུ་མཁྱེན་པ་སྐྱེས་བུ་ཁྱུ་མཆོག་གཙོ། །</p>
<p>འཇིག་རྟེན་ལྷར་བཅས་འདི་ནི་མཐའ་དག་ལ། །</p>
<p>ང་རྒྱལ་མི་མངའ་ཁྱད་དུ་གསོད་མི་མཛད། །</p>
<p>མཛའ་བ་དང་ནི་མཛའ་བ་མ་ལགས་དང་། །</p>
<p>མཐུན་པ་དང་ནི་མཐུན་པ་མ་ལགས་དང་། །</p>
<p>གཡོ་དང་མི་གཡོ་རང་བཞིན་གནས་པ་ལ། །</p>
<p>ངོ་མཚར་འཛིན་པ་ནམ་ཡང་མི་མངའོ། །</p>
<p>སྨྲེ་སྔགས་འདོན་ཅིང་སྙིང་བརྩེར་སྨྲ་བ་དང་། །</p>
<p>ཁ་ཆུ་འཛགས་པས་ཉམ་ཐག་སྐད་འབྱིན་དང་། །</p>
<p>ཡོངས་སུ་གདུངས་དང་རྣམ་པར་གདུངས་ལྡན་དང་། །</p>
<p>འཇིགས་དང་རིམས་ནད་མྱ་ངན་གྱིས་ཉེན་པ། །</p>
<p>སྡུག་བསྔལ་རྣམ་པ་བརྒྱ་ཡིས་གཙེས་པ་དང་། །</p>
<p>ཡུན་རིང་ནས་ནི་མགོན་མེད་བདེ་བ་མེད། །</p>
<p>སྲིད་པའི་སྲེད་པར་ཞུགས་ཤིང་མུན་བསྒྲིབས་པའི། །</p>
<p>འགྲོ་བ་འཁྲུགས་པ་ལ་ནི་རབ་གཟིགས་ནས། །</p>
<p>བདག་ཉིད་རྣམ་པ་སྣ་ཚོགས་མཐུ་དག་གིས། །</p>
<p>ཐུབ་པ་ཐུགས་རྗེ་ཆེན་པོ་འཇུག་མཛད་ཅིང་། །</p>
<p>ཤཱཀྱ་སྐྱེས་ཀྱི་མཆོག་ནི་ཁྱོད་ཉིད་ཀྱིས། །</p>
<p>ཕོངས་པར་གྱུར་རྣམས་དགྲོལ་ཕྱིར་བརྩོན་པར་མཛད། །</p>
<p>སྲིད་པའི་སྡུག་བསྔལ་རྒྱུ་དང་བཅས་འདི་དང་། །</p>
<p>སྲིད་པའི་སྡུག་བསྔལ་ཟད་པ་གང་ཡིན་དང་། །</p>
<p>སྲིད་པའི་སྡུག་བསྔལ་འགོག་པར་འགྲོ་བ་ཡི། །</p>
<p>ལམ་ནི་མཚུངས་པ་མེད་པ་ཁྱོད་ཀྱིས་བཤད། །</p>
<p>རྣམ་པར་འདྲེན་པ་ཆེན་པོ་བརྩོན་འགྲུས་ཆེ། །</p>
<p>རབ་མཆོག་ཕ་རོལ་སྨྲ་བ་རྣམས་ཀྱི་མཆོག །འཇིག་རྟེན་གསུམ་ན་ཁྱོད་མཚུངས་མ་མཆིས་ན། །</p>
<p>ཁྱོད་ལས་ལྷག་པ་ལྟ་ཞིག་ག་ལ་མཆིས། །</p>
<p>ཁྱོད་ལ་ཁོང་ཁྲོ་རྗེས་སུ་ཆགས་མི་མངའ། །</p>
<p>ཐུབ་པ་ཁྱོད་ལ་ཡོངས་སུ་ཟག་མི་མངའ། །</p>
<p>སྡུག་དང་འགལ་དང་རྩོད་པ་བརྟུལ་ཞུགས་བཟང་། །</p>
<p>ཁྱོད་ལ་མི་མངའ་རྟག་ཏུ་མི་མངའ་ལགས། །</p>
<p>ཐུབ་པ་སྡུག་དང་མི་སྡུག་བདེ་བ་དང་། །</p>
<p>སྡུག་བསྔལ་མཉམ་དང་དེ་བཞིན་མི་མཉམ་སྤངས། །</p>
<p>དགའ་དང་མི་དགའ་བ་དག་བཟོད་མཛད་དེ། །</p>
<p>ཡང་དག་བསྡམས་ཤིང་འདི་ན་ཉེར་ཞི་སྤྱོད། །</p>
<p>སྨད་པ་བྱས་ཀྱང་གནོད་པ་མི་མངའ་ལ། །</p>
<p>རབ་ཏུ་བསྔགས་པས་ཁེངས་པར་མི་འགྱུར་བས། །</p>
<p>གྲགས་པ་གྲགས་པ་མ་ཡིན་ཁྱོད་ལ་མཉམ། །</p>
<p>གླང་ཆེན་མཆེ་བར་ལྡན་པ་གཡུལ་ངོ་རུ། །</p>
<p>འདོར་བ་དྲག་ཏུ་འཕངས་པའི་མདའ་དག་ལྟར། །</p>
<p>སྐྱེ་བོ་སྡིག་ཅན་རྣམས་ཀྱིས་སྨྲས་པ་ཡི། །</p>
<p>ཚིག་ངན་ཚིག་རྩུབ་དག་ཀྱང་བཟོད་པར་མཛད། །</p>
<p>དྲང་སྲོང་ཁྱོད་སྙན་གསུང་ཞིང་ཚིག་ཀྱང་བཟོད། །</p>
<p>ཤིན་ཏུ་ངན་དུ་སྨྲས་པའང་མི་བཟོད་མེད། །</p>
<p>སྨད་པར་སྨྲས་སམ་དགེ་བར་སྨྲས་ཀྱང་རུང་། །</p>
<p>ཐུབ་པ་མཉམ་པ་ཉིད་དུ་གནས་པ་ལགས། །</p>
<p>མཆོད་འོས་རྟག་པར་མི་དང་ལྷ་དག་དང་། །</p>
<p>ལྷ་མིན་གནོད་སྦྱིན་སྲིན་པོ་རྣམས་དང་ནི། །</p>
<p>དྲང་སྲོང་བདག་ཉིད་ཆེན་པོས་རྟག་མཆོད་ན། །</p>
<p>ཁྱོད་ནི་ཐུགས་བརྟན་གཞན་དུ་འགྱུར་མི་མངའ། །</p>
<p>འདི་བས་བདག་མཆོག་ཅེས་ཀྱང་རློམ་མི་མངའ། །</p>
<p>འདི་བས་བདག་ཆུང་ཞེས་ཀྱང་རློམ་མི་མངའ། །</p>
<p>བདག་ནི་འདི་དང་མཉམ་ཞེས་མི་རློམ་པས། །</p>
<p>ཁྱོད་ལ་ང་རྒྱལ་རྣམ་པ་གསུམ་མི་མངའ། །</p>
<p>བརྟན་དང་ལྡན་ལ་བོང་བ་གསེར་དང་མཚུངས། །</p>
<p>བཻ་ཌཱུརྱ་དང་གསེག་མ་གྱོ་མོར་མཚུངས། །</p>
<p>ཐུབ་པ་ཆེན་པོ་ལྷ་དང་བཅས་པ་ཡི། །</p>
<p>འགྲོ་བ་འདི་ནི་རྩྭ་ཤིང་འདྲ་བར་སྤྱོད། །</p>
<p>ཟླ་བ་ཉི་མའི་འོད་ཟེར་དང་ཕྲད་ནས། །</p>
<p>གྲང་དང་ཚ་བའི་རླུང་དག་ལངས་ན་ཡང་། །</p>
<p>རི་ཡི་དབང་པོ་ལྟ་བུར་བཟོད་མཛད་དེ། །</p>
<p>ཐུགས་བརྟན་ཁྱོད་ལ་རབ་ཏུ་གནོད་མི་མངའ། །</p>
<p>གཟིམས་ཆ་དང་ནི་སྩང་ནས་བཤོས་དང་ནི། །</p>
<p>བླ་གོས་ཤམ་ཐབས་རྣམ་པ་སྣ་ཚོགས་དག །ཐུབ་པ་ཟག་མེད་སོ་སོར་བརྟགས་ནས་ནི། །</p>
<p>དེ་ཡི་དོན་དུ་བསྟེན་པར་མཛད་པ་ལགས། །</p>
<p>མགོན་པོ་བདག་ལ་མེད་ཅེས་ཐུགས་ངན་མེད། །</p>
<p>མ་བཅིངས་ལེགས་གསུང་བདག་གིར་འཛིན་མི་མངའ། །</p>
<p>གནོད་པ་སྣ་ཚོགས་དག་ལས་ཡོངས་སུ་གྲོལ། །</p>
<p>རྙེད་པ་བརྙེས་ནའང་དགྱེས་པར་མི་འགྱུར་ལ། །</p>
<p>དེ་མ་བརྙེས་པས་ཀྱང་ནི་ཞུམ་མི་འགྱུར། །</p>
<p>ཁྱད་དུ་གསོད་པ་བཟོད་པ་མཛད་ཅིང་འདིར། །</p>
<p>བཀུར་སྟི་དག་ལའང་ཆགས་པ་མི་མངའ་ལགས། །</p>
<p>ལྷ་གནས་རི་ཡི་ངོས་ལས་འཁྲུངས་པ་ཡི། །</p>
<p>ཁྲག་ལྟར་དམར་བའི་ཙན་དན་མཆོག་དག་དང་། །</p>
<p>མདའ་དང་རལ་གྲི་རྣོན་པོས་ཁྱོད་ཀྱི་ཐུགས། །</p>
<p>ལན་འགའ་ཡང་ནི་འགྱུར་བ་མི་མངའ་ལགས། །</p>
<p>དོན་མེད་གཏམ་ནི་གསུང་བར་མི་མཛད་གང་། །</p>
<p>སྐྱེ་བོ་ངན་པས་བསྟེན་པའི་གཏམ་མ་ལགས། །</p>
<p>རྙེད་པའི་གཏམ་མིན་ཟང་ཟིང་བཅས་གཏམ་མིན། །</p>
<p>བདག་ཉིད་ཆེ་རྣམས་མི་འདོད་མ་ལགས་ཀྱི། །</p>
<p>གཏམ་གང་རབ་དབེན་བདེ་བ་སྐྱེད་བྱེད་ཅིང་། །</p>
<p>རབ་ཏུ་ཞི་བ་འབའ་ཞིག་རབ་བརྗོད་པ། །</p>
<p>ལྷ་ལས་འདས་པའི་གཏམ་ནི་གང་དག་ཅིག །གསུངས་ནས་སྡིག་པ་རྣམ་པར་འདུལ་བ་གསུངས། །</p>
<p>སྙན་པ་རྣམས་དང་འབྲེལ་པ་རྣམས་དང་ནི། །</p>
<p>ལེགས་པར་བཤད་དང་སྙིང་པོར་ལྡན་པ་ཡི། །</p>
<p>རྣམ་པར་ངེས་པའི་གཏམ་དག་ཐུབ་པ་ཆེ། །</p>
<p>འགྲོ་བའི་དོན་སླད་རབ་ཏུ་གསུང་བར་མཛད། །</p>
<p>མི་མཁས་དག་དང་ལོག་པར་ལྟ་རྣམས་དང་། །</p>
<p>གཟུ་ལུམས་ཅན་དང་དགའ་བར་ལྡན་རྣམས་དང་། །</p>
<p>ཕྲ་མ་ཅན་དང་ཚིག་རྩུབ་སྒྱུ་ཅན་གང་། །</p>
<p>དེ་དང་ལྷན་ཅིག་བཅོམ་ལྡན་ཁྱོད་མི་རྐྱེན། །</p>
<p>མི་ནི་གང་དག་དྲང་ཞིང་སྒྱུ་མེད་ལ། །</p>
<p>བདེན་ལ་དགའ་ཞིང་དབང་པོ་ཐུལ་བ་དང་། །</p>
<p>རྟག་ཏུ་ལེགས་པར་བརྟགས་ནས་བྱེད་པ་ནི། །</p>
<p>དེ་དང་ལྷན་ཅིག་བཅོམ་ལྡན་ཁྱོད་མི་རྐྱེན། །</p>
<p>ཆོས་མཁྱེན་ལུགས་མཁྱེན་གང་ཟག་མཁྱེན་པ་དང་། །</p>
<p>དྲུག་པོ་མངོན་མཁྱེན་ཁྱོད་ལ་རྟག་ཕྱག་འཚལ། །</p>
<p>ཐུབ་པ་ཞིང་མཁྱེན་མཆོག་དང་མཆོག་མིན་མཁྱེན། །</p>
<p>ཚུལ་དང་ཚུལ་མིན་མཁྱེན་ཁྱོད་མགོས་ཕྱག་འཚལ། །</p>
<p>ཁྱོད་ཀྱི་ཡོན་ཏན་རྒྱ་མཚོ་རྒྱ་ཆེན་ལེགས་མཐོང་ནས། །</p>
<p>བདག་གིས་ཡོན་ཏན་ཕྱོགས་གཅིག་ཡོངས་སུ་བརྗོད་པར་བས། །</p>
<p>འཕགས་པ་ཁྱོད་ཀྱི་ཡོན་ཏན་རྒྱ་མཚོའི་ཕ་རོལ་ནི། །</p>
<p>རྟོགས་པར་རྔོ་ཐོག་འགྲོ་བའི་ནང་ན་མི་མ་མཆིས། །</p>
<p>དེ་ལྟ་བུ་ལ་སོགས་པ་བསྟོད་པ་ལྔ་བརྒྱས་བཅོམ་ལྡན་འདས་ལ་བསྟོད་ནས་དེ་ལྟར་མངོན་པར་དད་པར་གྱུར་པ་དང་། བཅོམ་ལྡན་འདས་ཀྱིས་སྔོར་གྱུར་ཇི་ལྟར་སྟན་དེ་ཉིད་ལ་འདུག་བཞིན་དུ་བདེན་པ་མཐོང་བར་འགྱུར་བའི་ཆོས་བཤད་པ་མཛད་དོ། །</p>
<p>དེ་ནས་བྲམ་ཟེ་སྔོར་གྱུར་གྱིས་བཅོམ་ལྡན་འདས་ལ་བསྟོད་ནས་སོང་སྟེ་དེ་ལམ་དུ་ཞུགས་པ་ན། བཅོམ་བརླག་གི་བྲམ་ཟེ་རྣམས་ཀྱིས་ཚིག་གི་རྒྱ་ལྕག་གིས་པགས་པ་ལས་ཐལ་བ་ཙམ་དུ་བརྒྱད་དེ། མཁན་པོ་ཁྱོད་ལ་ཁོ་བོ་ཅག་གིས་དགེ་སྦྱོང་གཽ་ཏ་མ་ལ་བཀུར་སྟི་མ་ཡིན་པ་བྱོས་ཤིག་ཅེས་སྨྲས་ན། ཁྱོད་ད་གཟོད་སླར་བསྟོད་དེ་འོང་ངམ། ཤེས་ལྡན་དག་ཁོ་བོས་སྔར་ཁོ་བོའི་ལྕེ་ནི་བདེན་པའི་རྗེས་སུ་འབྲང་བ་ཡིན་ཏེ། གལ་ཏེ་སྨད་པར་འོས་པ་ཞིག་ན་སྨོད་ལ། བསྟོད་པར་འོས་པ་ཞིག་ན་བསྟོད་དོ་ཞེས་སྔར་མ་སྨྲས་སམ། དགེ་སྦྱོང་གཽ་ཏ་མ་ནི་བསྟོད་པར་འོས་པས་ཁོ་བོས་བསྟོད་དོ། །</p>
<p>དེ་ནས་བཅོམ་ལྡན་འདས་སྔ་དྲོ་ན་བཟའ་ཤམ་ཐབས་མནབས་ལྷུང་བཟེད་དང་ཆོས་གོས་བསྣམས་ནས་བཅོམ་བརླག་ཏུ་བསོད་སྙོམས་ལ་ཞུགས་པ་དང་། དེའི་ཚེ་བཅོམ་བརླག་ན་རྒྱུ་སྐར་གྱི་ནུབ་མོ་ལ་བབ་བོ། །</p>
<p>དེ་ནས་བཅོམ་བརླག་ན་གནས་པའི་ལྷ་མོ་གང་ཡིན་པ་དེ་འདི་སྙམ་དུ་སེམས་ཏེ། གལ་ཏེ་དགེ་སྦྱོང་གཽ་ཏ་མ་བཅོམ་བརླག་ཏུ་འོངས་ན་བདག་གི་རྒྱུ་སྐར་གྱི་ནུབ་མོ་ལ་བར་ཆད་བྱེད་པར་འགྱུར་རོ་སྙམ་དུ་བསམས་ནས། བཅོམ་ལྡན་འདས་ཀྱི་སྤྱན་སྔར་སྒྲེན་མོར་བྱེད་ནས་འདུག་གོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ལྷ་མོ་རེ་ཞིག་བུད་མེད་ནི་ཤིན་ཏུ་བཀབ་ཀྱང་བཟང་བ་མ་ཡིན་ན་སྒྲེན་མོ་ལྟ་སྨོས་ཀྱང་ཅི་དགོས། དེ་ནས་ལྷ་མོ་དེ་སྐྱེངས་ནས་ཕྱོགས་གཅིག་ཏུ་སོང་ངོ་། །</p>
<p>དེ་ནས་བཅོམ་ལྡན་འདས་ཀྱིས་ལམ་ལས་བཟུར་ཏེ་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་བཅོམ་བརླག་ན་ནི་ཉེས་དམིགས་ལྔ་པོ་འདི་དག་ཡོད་དེ། ལྔ་གང་ཞེ་ན་མཐོན་དམན་དང་སྡོང་དུམ་དང་ཚེར་མས་གང་བ་དང་། རྡོ་བ་དང་གསེག་མ་དང་གྱོ་མོ་མང་བ་དང་། དགོངས་ཀ་ཟ་བ་དང་བུད་མེད་མང་བ་ཡིན་ནོ། །</p>
<p>དེ་ནས་བཅོམ་ལྡན་འདས་མ་གཤེགས་པར་བཅོམ་བརླག་གི་གནོད་སྦྱིན་བོང་བུའི་གནས་གང་ན་བ་དེ་ལོགས་སུ་གཤེགས་ཏེ་བྱོན་ནས། གནོད་སྦྱིན་བོང་བུའི་གནས་བྱུལ་ཏེ་ཤིང་དྲུང་ཞིག་ཏུ་རྟེན་ཅིང་ཉིན་མོའི་གནས་པའི་ཕྱིར་བཞུགས་སོ། །</p>
<p>དེའི་ཚེ་གནོད་སྦྱིན་བོང་བུ་བོང་བུའི་གཟུགས་སུ་བྱས་ནས་འཕྱན་པ་དང་དེ་ལ་ཁྱེའུ་དང་བུ་མོ་དག་ཞོན་པ་དང་། དེས་དེ་དག་རྩེར་བཅུག །དགའ་བར་བྱེད་དུ་བཅུག་ནས་ནགས་ཐིབས་པོར་སོང་ནས་ཟ་བར་བྱེད་པས། དེའི་མིང་གནོད་སྦྱིན་བོང་བུ་གནོད་སྦྱིན་བོང་བུ་ཞེས་བྱ་བར་གྲགས་སོ། །</p>
<p>བཅོམ་བརླག་གི་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་བཅོམ་ལྡན་འདས་བསོད་སྙོམས་ལ་གཤེགས་པ་ལས་ལྷ་མོ་ཞིག་གིས་ཐོ་བཙམས་པས། བཅོམ་བརླག་ཏུ་མ་གཤེགས་པར་གནོད་སྦྱིན་བོང་བུའི་གནས་སུ་གཤེགས་སོ་ཞེས་ཐོས་སོ། །</p>
<p>ཐོས་ནས་ཀྱང་གཙང་ཞིང་བསོད་པའི་བཟའ་བ་དང་བཅའ་བ་དག་སོ་སོ་ནས་སྣོད་དུ་བཙོས་ཤིང་བསྡོགས་ཏེ་ཤིང་རྟར་བཅུག་ནས་བཅོམ་ལྡན་འདས་གང་ན་བ་དེར་དོང་སྟེ་ལྷགས་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་བཅོམ་བརླག་གི་བྲམ་ཟེ་དང་ཁྱིམ་བདག་དད་པ་ཅན་རྣམས་ལ་ཆོས་དང་ལྡན་པའི་གཏམ་གྱིས་ཞེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བྲམ་ཟེ་དང་ཁྱིམ་བདག་དད་པ་ཅན་རྣམས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ཅག་གིས་བཅོམ་ལྡན་འདས་ཀྱི་སླད་དུ་འདིར་གཙང་ཞིང་བསོད་པའི་བཟའ་བ་དང་བཅའ་བ་དག་གིས་ཤིང་རྟ་བཀང་སྟེ་འཚལ་ཏེ་མཆིས་ན། བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་དེ་བཞེས་སུ་གསོལ། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་གནོད་སྦྱིན་བོང་བུའི་གནས་ན་དགེ་སློང་ཇི་སྙེད་ཉེ་བར་རྟེན་ཅིང་གནས་པ་དེ་དག་ཐམས་ཅད་རིམ་གྲོའི་གནས་སུ་སྡུས་ཤིག ། བསོད་སྙོམས་ཡོངས་སུ་ལོངས་སྤྱོད་དུ་གཞུག་གོ། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། གནོད་སྦྱིན་བོང་བུའི་གནས་ན། དགེ་སློང་ཇི་སྙེད་ཉེ་བར་རྟེན་ཅིང་གནས་པ་དེ་དག་ཐམས་ཅད། རིམ་གྲོའི་གནས་སུ་བསོགས་ནས། བཅོམ་ལྡན་འདས་གང་ན་བ་དེ་ལོགས་སུ་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །</p>
<p>བཙུན་པ་གནོད་སྦྱིན་བོང་བུའི་གནས་ན་དགེ་སློང་ཇི་སྙེད་ཉེ་བར་རྟེན་ཅིང་མཆིས་པ་དེ་དག་ཐམས་ཅད་རིམ་གྲོའི་གནས་སུ་བསོགས་ལགས་ཏེ། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེ་ནས་བཅོམ་ལྡན་འདས་རིམ་གྲོའི་གནས་ག་ལ་བ་དེར་གཤེགས་ཏེ་བྱོན་ནས། དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>དེ་ནས་བཅོམ་བརླག་གི་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས་ཞེས་བྱ་བ་ནས། ཕྱག་གཉིས་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུའོ། །</p>
<p>བཅོམ་ལྡན་འདས་ཀྱི་སྤྱན་སྔར་གསོལ་བ་གདབ་པའི་ཕྱིར་འཁོད་ནས་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་ཀྱིས་ཀླུ་གདུག་པ་དང་། གནོད་སྦྱིན་གདུག་པ་དེ་དང་དེ་རྣམས་ནི་བཏུལ་ལགས་ན། བཙུན་པ་གནོད་སྦྱིན་བོང་བུ་འདི་བདག་ཅག་ལ་ཡུན་རིང་པོ་ཞིག་ནས་ཤ་ཁོན་མ་མཆིས་པར་ནི་ཤ་ཁོན་བགྱིད། འགྲན་ཟླ་མ་ལགས་པར་ནི་འགྲན་ཟླ་བགྱིད། གླགས་མ་བཙལ་བར་ནི་གླགས་ཚོལ་བར་བགྱིད་དེ། བུས་པ་བཙས་ཤིང་བཙས་པ་རྣམས་འཕྲོག་པར་བགྱིད་ལགས་ན། ཀྱེ་མའོ་བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་གནོད་སྦྱིན་བོང་བུ་གདུལ་བར་གསོལ། དེའི་ཚེ་གནོད་སྦྱིན་བོང་བུ་འཁོར་དེ་ཉིད་དུ་འདུས་ཤིང་འདུག་པར་གྱུར་ཏོ། །</p>
<p>དེ་ནས་བཅོམ་ལྡན་འདས་ཀྱིས་གནོད་སྦྱིན་བོང་བུ་ལ་བཀའ་སྩལ་པ། བོང་བུ་ཁྱོད་ཀྱིས་ཐོས་སམ། བཅོམ་ལྡན་འདས་བདག་གིས་ཐོས་ལགས་སོ། །</p>
<p>བོང་བུ་ཁྱོད་ཀྱིས་ཐོས་སམ། བདེ་བར་གཤེགས་པ་བདག་གིས་ཐོས་ལགས་སོ། །</p>
<p>དམ་པ་མ་ཡིན་པའི་ཆོས་སྡིག་པ་ལས་ལོག་ཤིག །བཅོམ་ལྡན་འདས་གལ་ཏེ་བདག་གི་སླད་དུ་ཕྱོགས་བཞིའི་དགེ་སློང་གི་དགེ་འདུན་གྱི་གཙུག་ལག་ཁང་རྩིག་པར་དམ་འཆའ་བར་བགྱིད་ན་བདག་ལྡོག་གོ། །</p>
<p>དེ་ནས་བཅོམ་ལྡན་འདས་ཀྱིས་བཅོམ་བརླག་གི་བྲམ་ཟེ་དང་ཁྱིམ་བདག་དད་པ་ཅན་རྣམས་ལ་བཀའ་སྩལ་པ། བྲམ་ཟེ་དང་ཁྱིམ་བདག་ཁྱེད་ཅག་གིས་ཐོས་སམ། བཅོམ་ལྡན་འདས་ཐོས་ལགས་ཏེ་བརྩིག་གོ། །</p>
<p>དེ་ནས་བཅོམ་ལྡན་འདས་ཀྱིས་གནོད་སྦྱིན་བོང་བུ་འཁོར་ལྔ་བརྒྱ་དང་བཏུལ་ཏོ། །</p>
<p>བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་དེའི་ཆེད་དུ་གཙུག་ལག་ཁང་ལྔ་བརྒྱ་བརྩིགས་སོ། །</p>
<p>དེ་བཞིན་དུ་གནོད་སྦྱིན་མདའ་ཅན་དང་གནོད་སྦྱིན་ནགས་ལྡན་དང་གནོད་སྦྱིན་མོ་བསླང་རྙེད་མ་དང་མཆུ་རྣམས་བཏུལ་ཏོ། །</p>
<p>དེ་ནས་བཅོམ་ལྡན་འདས་རྫུ་འཕྲུལ་གྱིས་བཅོམ་བརླག་ཏུ་ཞུགས་སོ། །</p>
<p>ཞུགས་ནས་གནོད་སྦྱིན་མོ་འགྲན་ཟླ་མ་འཁོར་ལྔ་བརྒྱ་དང་བཏུལ་ནས་དེའི་དོན་དུ་གཙུག་ལག་ཁང་ལྔ་བརྒྱ་བརྩིགས་སོ། །</p>
<p>དེ་ནས་བཅོམ་ལྡན་འདས་ཀྱིས་བཅོམ་བརླག་གི་ནང་དང་ཕྱི་རོལ་དུ་གནོད་སྦྱིན་ཉིས་སྟོང་ལྔ་བརྒྱ་བཏུལ་ནས་དེའི་ཆེད་དུ་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་གཙུག་ལག་ཁང་ཉིས་སྟོང་ལྔ་བརྒྱ་བརྩིགས་སོ། །</p>
<p>དེ་ནས་བཅོམ་ལྡན་འདས་ཨོ་ཏ་ལར་གཤེགས་ཏེ། ཨོ་ཏ་ལར་ཨོ་ཏ་ལའི་ནགས་ཁྲོད་ན་བཞུགས་སོ། །</p>
<p>དེ་ན་བྲམ་ཟེ་ཤིང་སཱ་ལ་ཆེན་པོ་ལྟ་བུ་ཨོ་ཏ་ལའི་བུ་ཞེས་བྱ་བ་ཕྱུག་པ་ནོར་མང་བ་ལོངས་སྤྱོད་ཆེ་བ་ཞིག་གནས་སོ་ཞེས་བྱ་བ་རྒྱས་པར་སྦྱར་རོ། །</p>
<p>དེ་ནས་བཅོམ་ལྡན་འདས་སྔ་དྲོ་ན་བཟའ་ཤམ་ཐབས་མནབས་ལྷུང་བཟེད་དང་ཆོས་གོས་བསྣམས་ཏེ་ཨོ་ཏ་ལར་བསོད་སྙོམས་ལ་ཞུགས་པ་དང་། ཕྱོགས་གཞན་ཞིག་ན་ཞིང་པ་ལྔ་བརྒྱ་ཙམ་མགོ་བོ་རྡུལ་གྱིས་ཡོག་ཅིང་ཤ་ནའི་རས་ཀྱིས་སྨད་གཡོགས་བགོས་ནས་ཞིང་རྨེད་པ་ལས་ཞིང་པ་དེ་རྣམས་ཀྱི་སངས་རྒྱས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། གཟི་བརྗིད་ཀྱིས་མཛེས་པར་མཐོང་ངོ་ཞེས་བྱ་བ་རྒྱས་པར་སྦྱར་ཏེ། བཅོམ་ལྡན་འདས་ཀྱིས་དེ་རྣམས་ལ་ཆོས་བཤད་པས་ཞེས་བྱ་བ་ནས་མཆོད་པར་བྱ་བ་དང་རྗེད་པར་བྱ་བ་དང་། མངོན་དུ་སྨྲ་བར་བྱ་བར་གྱུར་ཏོ་ཞེས་བྱ་བའི་བར་དུའོ། །</p>
<p>དེ་ནས་རྨོན་པ་སྟོང་པོ་དེ་དག་གཉའ་ཤིང་དང་རུ་ཐག་བཅད་ནས་བཅོམ་ལྡན་འདས་གང་ན་བ་དེ་ལོགས་སུ་དོང་སྟེ་ལྷགས་ནས་བཅོམ་ལྡན་འདས་ཡོངས་སུ་བསྐོར་ཏེ་འདུག་གོ། །</p>
<p>བཅོམ་ལྡན་འདས་ཀྱིས་དེ་རྣམས་ལ་ཚིག་གསུམ་གྱི་ཆོས་བཤད་པ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་ནས་ཞེས་བྱ་བ་ནས་བདེན་པ་མཐོང་ནས་རང་གི་གནས་སུ་དོང་ངོ་ཞེས་བྱ་བའི་བར་དུའོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཞིང་པ་ལྔ་བརྒྱ་པོ་འདི་རྣམས་ཀྱིས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས་ཞིང་པ་རྣམས་སུ་གྱུར་ནས་དབུལ་པོའི་ཁྱིམ་རྣམས་སུ་སྐྱེས་ཤིང་འདི་རྣམས་ནི་རྨོན་པར་གྱུར་ལགས། དགེ་སློང་དག་འདི་རྣམས་ཀྱིས་ལས་བྱས་ཤིང་བསགས་པ་ཞེས་བྱ་བ་རྒྱས་པར་སྦྱར་ཏེ། འདི་རྣམས་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་བ་ཡིན་ཏེ། འདི་རྣམས་ཀྱིས་དེ་ན་ལེ་ལོས་དུས་འདས་པར་བྱས་པས་ལས་དེའི་རྣམ་པར་སྨིན་པས་ཞིང་པ་རྣམས་སུ་གྱུར་ཏོ། །</p>
<p>རྨོན་པ་འདི་རྣམས་ཀྱིས་ཀྱང་དེ་ཉིད་ལ་རབ་ཏུ་བྱུང་ནས་བསླབ་པའི་གཞི་ཕྲ་མོ་ཕྲ་མོ་རྣམས་ལ་གུས་པར་མ་བྱས་པས་ལས་དེའི་རྣམ་པར་སྨིན་པས་དུད་འགྲོ་རྣམས་སུ་སྐྱེས་སོ། །</p>
<p>འདི་རྣམས་ཀྱིས་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་བ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལས་བདེན་པ་མཐོང་བར་བྱས་སོ། །</p>
<p>དགེ་སློང་དག་དེ་ལྟ་བས་ན་གཅིག་ཏུ་གནག་པ་རྣམས་ཀྱི་ཞེས་བྱ་བ་རྒྱས་པར་སྦྱར་རོ། །</p>
<p>བྲམ་ཟེ་ཤིང་སཱ་ལ་ཆེན་པོ་ལྟ་བུ་ཨོ་ཏ་ལའི་བུས་དགེ་སྦྱོང་ཤཱཀྱའི་སྲས་ཤཱཀྱའི་རིགས་ལས་སྐྲ་དང་ཁ་སྤུ་བྲེགས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་བ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་དཔའ་སྡེ་ནས་ལྗོངས་རྒྱུ་ཞིང་གཤེགས་པ་དང་ཨོ་ཏ་ལར་བྱོན་ནས། ཨོ་ཏ་ལ་ན་ཨོ་ཏ་ལའི་ནགས་ཁྲོད་ན་བཞུགས་ཏེ། ཤེས་ལྡན་དག་དགེ་སྦྱོང་གཽ་ཏ་མ་དེའི་དགེ་བ་དང་། གྲགས་པ་དང་། སྒྲ་དང་། ཚིགས་སུ་བཅད་པ་རྒྱ་ཆེན་པོ་འདི་ལྟ་བུ་འདི་དག་ཕྱོགས་དང་ཕྱོགས་མཚམས་སུ་གྲགས་པར་གྱུར་ཏེ། འདི་ལྟར་བཅོམ་ལྡན་འདས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་དེ་འཇིག་རྟེན་ལྷ་དང་བཅས་བདུད་དང་བཅས། ཚངས་པ་དང་བཅས་པ་སྐྱེ་དགུ་དགེ་སྦྱོང་དང་བྲམ་ཟེར་བཅས་ལྷ་དང་མི་དང་ལྷ་མ་ཡིན་དུ་བཅས་པ་རྣམས་ལ་རང་གི་མངོན་པར་ཤེས་པས་མངོན་སུམ་དུ་བྱས་ཏེ་རྫོགས་པར་བྱས་ནས་བདག་གི་ཟག་པ་ཟད་དོ། །</p>
<p>ཚངས་པར་སྤྱོད་པ་བསྟེན་ཏོ། །</p>
<p>བྱ་བ་བྱས་སོ། །</p>
<p>འདི་ལས་སྲིད་པ་གཞན་མི་ཤེས་སོ་ཞེས་གོ་བར་བྱེད་ཅིང་། དེས་ཆོས་བཤད་པ་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ་མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ་རྣམ་པར་བྱང་བ་འབའ་ཞིག་སྟོན་ཏོ་ཞེས་ཐོས་ནས། དགེ་སྦྱོང་དང་བྲམ་ཟེ་དེ་ལྟ་བུ་ལྟ་བ་ནི་ལེགས་པ་ཡིན། ཉེ་བར་འགྲོ་བ་ནི་ལེགས་པ་ཡིན། བསྙེན་བཀུར་བྱེད་པ་ནི་ལེགས་པ་ཡིན་ནོ་སྙམ་དུ་བསམས་ནས་ཤིང་རྟ་རྟ་རྒོད་མ་དང་ལྡན་པ་ཐམས་ཅད་ནས་དཀར་བའི་ནང་དུ་ཞུགས་ཏེ་བྲམ་ཟེའི་ཁྱེའུའི་ཚོགས་ཀྱིས་ཡོངས་སུ་བསྐོར་ཅིང་བྲམ་ཟེའི་ཁྱེའུའི་ཚོགས་ཀྱིས་མདུན་གྱིས་བལྟས་ནས་གསེར་གྱི་ཁར་བ་དང་རིལ་བ་སྤྱི་བླུགས་ཐོགས་ཏེ་ཨོ་ཏ་ལ་ནས་བྱུང་ནས། བཅོམ་ལྡན་འདས་ལ་བལྟ་བ་དང་བསྙེན་བཀུར་བྱ་བའི་ཕྱིར་བཅོམ་ལྡན་འདས་ཀྱི་སྤྱན་སྔར་སོང་སྟེ། དེ་ཇི་ཙམ་བཞོན་པའི་སའི་བར་དུ་བཞོན་པས་སོང་ནས། བཞོན་པ་ལས་བབས་ཏེ་རྐང་པ་ཁོ་ནས་ཀུན་དགའ་ར་བའི་ནང་དུ་ཞུགས་ནས་བྲམ་ཟེ་ཤིང་སཱ་ལ་ཆེན་པོ་ལྟ་བུ་ཨོ་ཏ་ལའི་བུ་བཅོམ་ལྡན་འདས་གང་ན་བ་དེ་ལོགས་སུ་སོང་སྟེ་ཕྱིན་ནས། བཅོམ་ལྡན་འདས་དང་ལྷན་ཅིག་ཡང་དག་པར་དགའ་བར་འགྱུར་བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་བྲམ་ཟེ་ཤིང་སཱ་ལ་ཆེན་པོ་ལྟ་བུ་ཨོ་ཏ་ལའི་བུས་འདི་སྐད་ཅེས་གསོལ་ཏོ། །</p>
<p>ཀྱེ་གཽ་ཏ་མ་དབང་པོ་ལྔ་པོ་སྤྱོད་ཡུལ་ཐ་དད་པ་དང་ཡུལ་ཐ་དད་པ་ཅན་རང་རང་གི་སྤྱོད་ཡུལ་དང་ཡུལ་ཉམས་སུ་མྱོང་བར་འགྱུར་གྱི། གཞན་གྱིས་སྤྱོད་ཡུལ་དང་ཡུལ་གཞན་ཉམས་སུ་མྱོང་བར་མི་འགྱུར་བ་འདི་ལྟ་སྟེ། མིག་གི་དབང་པོ་དང་། རྣ་བའི་དབང་པོ་དང་། སྣའི་དབང་པོ་དང་། ལྕེའི་དབང་པོ་དང་། ལུས་ཀྱི་དབང་པོ་གང་དག་ལགས་པ་དེ་རྣམས་ཀྱི་སྤྱོད་ཡུལ་དང་ཡུལ་ཉམས་སུ་མྱོང་བར་བགྱིད་པ་ནི་གང་ལགས། དེ་རྣམས་ཀྱི་སྟོན་པ་ཡང་གང་ལགས། བྲམ་ཟེ་དབང་པོ་ལྔ་པོ་སྤྱོད་ཡུལ་ཐ་དད་པ་དང་། ཡུལ་ཐ་དད་པ་ཅན་འདི་ལྟ་སྟེ། མིག་གི་དབང་པོ་དང་། རྣ་བའི་དབང་པོ་དང་། སྣའི་དབང་པོ་དང་། ལྕེའི་དབང་པོ་དང་། ལུས་ཀྱི་དབང་པོ་གང་དག་ཡིན་པ་དེ་རྣམས་ཀྱི་སྤྱོད་ཡུལ་དང་ཡུལ་ཉམས་སུ་མྱོང་བ་ནི་ཡིད་ཡིན་ནོ། །</p>
<p>དེ་རྣམས་ཀྱི་རྟོན་པ་ཡང་ཡིད་ཡིན་ནོ། །</p>
<p>ཀྱེ་གཽ་ཏ་མ་ཡིད་ཀྱི་རྟོན་པ་གང་ལགས། བྲམ་ཟེ་ཡིད་ཀྱི་རྟོན་པ་ནི་དྲན་པ་ཡིན་ནོ། །</p>
<p>ཀྱེ་གཽ་ཏ་མ་དྲན་པའི་རྟོན་པ་གང་ལགས། བྲམ་ཟེ་དྲན་པའི་རྟོན་པ་ནི་དྲན་པ་ཉེ་བར་གཞག་པ་བཞི་ཡིན་ནོ། །</p>
<p>ཀྱེ་གཽ་ཏ་མ་དྲན་པ་ཉེ་བར་གཞག་པ་བཞིའི་རྟོན་པ་གང་ལགས། བྲམ་ཟེ་དྲན་པ་ཉེ་བར་གཞག་པ་བཞིའི་རྟོན་པ་ནི་བྱང་ཆུབ་ཀྱི་ཡན་ལག་བདུན་ཡིན་ནོ། །</p>
<p>ཀྱེ་གཽ་ཏ་མ་བྱང་ཆུབ་ཀྱི་ཡན་ལག་བདུན་གྱི་རྟོན་པ་གང་ལགས། བྲམ་ཟེ་བྱང་ཆུབ་ཀྱི་ཡན་ལག་བདུན་གྱི་རྟོན་པ་ནི་རིག་པ་དང་རྣམ་པར་གྲོལ་བ་ཡིན་ནོ། །</p>
<p>ཀྱེ་གཽ་ཏ་མ་རིག་པ་དང་རྣམ་པར་གྲོལ་བའི་རྟོན་པ་གང་ལགས། བྲམ་ཟེ་རིག་པ་དང་རྣམ་པར་གྲོལ་བའི་རྟོན་པ་ནི་མྱ་ངན་ལས་འདས་པ་ཡིན་ནོ། །</p>
<p>ཀྱེ་གཽ་ཏ་མ་མྱ་ངན་ལས་འདས་པའི་རྟོན་པ་གང་ལགས། བྲམ་ཟེ་ཧ་ཅང་ཐལ་ཆེས་སོ་ཧ་ཅང་ཐལ་ཆེས་སོ་དྲི་བ་རྣམས་ཀྱི་མཐའ་གཟུང་བར་མི་ནུས་ཏེ། ངའི་དྲུང་དུ་ནི་ཡང་དག་པར་སྡུག་བསྔལ་ཟད་པར་བྱ་བ་དང་། སྡུག་བསྔལ་གྱི་མཐར་བྱ་བའི་ཕྱིར་ཚངས་པར་སྤྱོད་པ་མྱ་ངན་ལས་འདས་པར་ཉེ་བར་འགྲོ་བ་དང་། མྱ་ངན་ལས་འདས་པའི་མཐར་ཐུག་པ་ཅན་སྤྱོད་པར་བྱེད་དོ། །</p>
<p>དེ་ནས་བྲམ་ཟེ་ཨོ་ཏ་ལའི་བུ་འདི་སྙམ་དུ་སེམས་ཏེ། འདི་ལ་གནོད་པ་ཅི་ཞིག་བྱ་སྙམ་མོ། །</p>
<p>དེས་ཀྱང་སྔོན་དགེ་སྦྱོང་གཽ་ཏ་མ་ཉན་ཐོས་ཀྱི་དགེ་འདུན་དང་བཅས་པ་གདུགས་ཚོད་གསོལ་ནས་སྨོན་ལམ་བཏབ་ན་དེས་ཅི་བསམ་པ་དང་ཅི་གསོལ་པ་དེ་ཐམས་ཅད་སོ་སོར་འཐོབ་པར་འགྱུར་རོ་ཞེས་ཐོས་སོ། །</p>
<p>དེ་ནས་བྲམ་ཟེ་ཨོ་ཏ་ལའི་བུ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ཏེ་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ་ཞེས་བྱ་བ་ནས། གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུའོ། །</p>
<p>སྟན་ཆེས་དམའ་བ་ཞིག་བླངས་ཏེ་བཅོམ་ལྡན་འདས་ཀྱི་སྤྱན་སྔར་འདུག་ནས་སྨོན་ལམ་ལོག་པ་གདབ་པར་བརྩམས་པ་བདག་གིས་ཤཱཀྱའི་སྲས་ཀྱི་དགེ་སྦྱོང་ཇི་སྙེད་ཅིག་བཤོས་གསོལ་བ་འདི་ཐམས་ཅད་བདག་གི་གླང་དུ་གྱུར་ཅིག་སྙམ་པ་དང་། དེ་ནས་བཅོམ་ལྡན་འདས་ཀྱི་ཐུགས་ཀྱིས་བྲམ་ཟེ་ཨོ་ཏ་ལའི་བུའི་བསམ་པ་མཁྱེན་ནས་བྲམ་ཟེ་ཨོ་ཏ་ལའི་བུ་ལ་འདི་སྐད་ཅེས་བཀའ་སྩལ་ཏོ། །</p>
<p>བྲམ་ཟེ་ཁྱོད་ཀྱིས་མི་རུང་བའི་སེམས་བསྐྱེད་པ་དེ་ནི་འགྲུབ་པར་མི་འགྱུར་ཏེ། འདི་ལྟར་དགེ་སློང་འདི་ཐམས་ཅད་ནི་ཡང་སྲིད་པ་ཟད་པ་ཡིན་གྱིས། སེམས་གཞན་སྐྱེད་ཅིག་ཅེས་བཀའ་སྩལ་ནས། བཅོམ་ལྡན་འདས་ཀྱིས་ཡོན་བསྔོ་བ་མཛད་དེ་གཤེགས་སོ། །</p>
<p>དེ་ནས་བཅོམ་ལྡན་འདས་གཙུག་ལག་ཁང་དུ་གཤེགས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་བྲམ་ཟེ་ཨོ་ཏ་ལའི་བུས་སྨོན་ལམ་ལོག་པས་བསླང་བའི་སེམས་སྡིག་པ་ཅན་བསྐྱེད་ཀྱིས། ཁྱོད་ཅག་གིས་ཟན་ཟོས་ནས་གཙུག་ལག་ཁང་གི་ཚིགས་སུ་བཅད་པ་བརྗོད་ཅིག་དང་ལོག་པའི་སྨོན་ལམ་འགྲུབ་པར་མི་འགྱུར་རོ། །</p>
<p>དེ་ནས་བཅོམ་ལྡན་འདས་དེ་ཉིད་ཀྱི་མཚན་མོ་འདས་ནས་ཕྱི་བཞིན་འབྲང་བའི་དགེ་སྦྱོང་ཚེ་དང་ལྡན་པ་ཀུན་དགའ་བོ་དང་ཡུལ་ཨོ་ཏ་ལར་བསོད་སྙོམས་ལ་ཞུགས་པ་དང་། ཨོ་ཏ་ལ་ན་བྲན་མོ་རྒན་མོ་ཀ་ཙང་ག་ལ་ཞེས་བྱ་བ་ཞིག་གནས་ཏེ། དེ་བུམ་པ་ཐོགས་ནས་ཆུ་ཆུར་ཁྲོན་པའི་དྲུང་དུ་སོང་བ་དང་བཅོམ་ལྡན་འདས་ཀྱང་ཕྱོགས་དེར་གཤེགས་ཏེ། བཅོམ་ལྡན་འདས་ཀྱིས་དེའི་གདུལ་བའི་དུས་མཁྱེན་ནས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་རྒན་མོ་ཕ་བི་ལ་བཅོམ་ལྡན་འདས་སྐྱེམས་ཀྱིས་ཆུ་ཕུལ་ཅིག་ཅེས་སྒོ་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། རྒན་མོ་ཀ་ཙང་ག་ལ་གང་ན་བ་དེར་སོང་སྟེ་ཕྱིན་པ་དང་རྒན་མོ་ཀ་ཙང་ག་ལ་ལ་འདི་སྐད་ཅེས་སྨྲས་སོ། །</p>
<p>ཀ་ཙང་ག་ལ་བཅོམ་ལྡན་འདས་སྐྱེམས་ཀྱིས་ཆུ་ཕུལ་ཅིག་དེས་སྨྲས་པ་འཕགས་པ་བདག་ཉིད་འཚལ་ཏེ་མཆིའོ། །</p>
<p>དེ་ནས་ཀ་ཙང་ག་ལས་ཆུས་བུམ་པ་བཀང་ནས་རིངས་པ་རིངས་པར་བཅོམ་ལྡན་འདས་གང་ན་བ་དེར་སོང་བ་དང་། ཀ་ཙང་ག་ལས་སངས་རྒྱས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་བརྒྱན་པ། འོད་ཟེར་ཉི་མ་སྟོང་བས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་མཐོང་ངོ་། །</p>
<p>མཐོང་མ་ཐག་ཏུ་ཡང་དེ་ལ་བུའི་སྡུག་པ་སྐྱེས་ནས་དེས་ལག་པ་བསྒྲེང་སྟེ་བུ་བུ་ཞེས་བཅོམ་ལྡན་འདས་ལ་འཁྱུད་པར་བརྩམས་པ་དང་། དགེ་སློང་རྣམས་ཀྱིས་དེ་བཟློག་གོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཀྱིས་རྒན་མོ་འདི་མ་ཟློག་ཤིག །དེ་ཅིའི་ཕྱིར་ཞེ་ན། འདི་ནི་ཚེ་རབས་ལྔ་བརྒྱར་ཡང་། །</p>
<p>རྟག་ཏུ་ང་ཡི་ཡུམ་གྱུར་པས། །</p>
<p>ང་ཡི་སྐུ་ལ་རེག་པ་ལས། །</p>
<p>གལ་ཏེ་འདི་ནི་བཟློག་བྱས་ན། །</p>
<p>དེའུ་རེ་མོད་ལ་ཁྲག་དྲོན་དག །འདི་ཡི་ཁ་ནས་སྐྱུག་པར་འགྱུར། །</p>
<p>བུ་ལ་གདུང་བ་འདི་མཐོང་ནས། །</p>
<p>བྱས་པ་གཟོ་བ་རྗེས་དགོངས་ཏེ། །</p>
<p>ཐུགས་རྗེ་དང་ནི་ཐུགས་བརྩེ་བས། །</p>
<p>སྐུ་ལ་རེག་ཏུ་གནང་བར་བྱ། །</p>
<p>བཅོམ་ལྡན་འདས་ཀྱིས་དེ་ལ་མགུར་ནས་འཁྱུད་དུ་གནང་བས་དེ་བུ་ལ་ཆགས་པ་དང་བྲལ་ནས། བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་བ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ། དེ་ཐོས་ནས་ཀ་ཙང་ག་ལས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། དེས་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་པ། བཙུན་པ་འདི་ལྟ་བུ་ནི་བདག་ལ་ཕས་མ་བགྱིས་ཏེ་མས་མ་ལགས་ཞེས་བྱ་བ་ནས་ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>ཚིགས་སུ་བཅད་པ་དག་གིས་ཀྱང་གསོལ་པ། མ་ལ་ལན་དུ་ཕན་འདོགས་པའི། །</p>
<p>བུ་མཆོག་གིས་ནི་བགྱི་བ་གང་། །</p>
<p>ཐར་ལ་སེམས་གཞོལ་འགྱུར་བ་དེ། །</p>
<p>ཁྱོད་ཀྱིས་དེ་རིང་བདག་ལ་མཛོད། །</p>
<p>ཁྱོད་ཀྱིས་བདག་ནི་ངན་འགྲོ་ལས། །</p>
<p>དྲངས་ཏེ་མཐོ་རིས་ཐར་ལ་བཞག །ཁྱོད་ནི་བརྩལ་བ་ཆེན་པོ་ཡིས། །</p>
<p>དཀའ་བ་ལེགས་པར་མཛད་པ་ལགས། །</p>
<p>ཞེས་གསོལ་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་དུས་གཞན་ཞིག་ན་ཀ་ཙང་ག་ལས་ཇོ་བོ་ལ་གསོལ་བ་བཏབ་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བདག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །</p>
<p>བཅོམ་ལྡན་འདས་ཀྱིས་དེ་སྐྱེ་དགུའི་བདག་མོ་ཆེན་མོ་ལ་གཏད་དོ། །</p>
<p>དེ་ནས་དེས་རབ་ཏུ་ཕྱུང་བསྙེན་པར་རྫོགས་པར་བྱས་ཏེ་གདམས་ངག་བྱིན་ནོ། །</p>
<p>དེས་བརྩོན་འགྲུས་དང་འབད་པ་དང་། བརྩལ་བ་བྱས་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་ནས་དགྲ་བཅོམ་མར་གྱུར་ཏེ། ཁམས་གསུམ་གྱི་འདོད་ཆགས་དང་བྲལ་བ་ཞེས་བྱ་བ་ནས་རྗེད་པར་བྱ་བར་གྱུར་ཏོ་ཞེས་བྱ་བའི་བར་གོང་མ་བཞིན་དུའོ།། །</p>
<p>།འདུལ་བ་གཞི། བམ་པོ་སུམ་བཅུ་རྩ་བདུན་པ། གང་གི་ཚེ་བཅོམ་ལྡན་འདས་ཀྱིས་དགེ་སློང་མ་རྣམས་ལ་བསྡུས་ཏེ་མདོར་བཀའ་སྩལ་ནས། གཙུག་ལག་ཁང་དུ་ནང་དུ་ཡང་དག་འཇོག་པའི་ཕྱིར་འཇུག་པར་མཛད་པ་དེའི་ཚེ་ཀ་ཙང་ག་ལས་དེ་རྒྱས་པར་ལུང་སྟོན་ཏོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ངའི་ཉན་ཐོས་དགེ་སློང་མ་མདོ་སྡེ་རྣམ་པར་འབྱེད་པར་བྱེད་པ་རྣམས་ཀྱི་ནང་ན་འདི་ལྟ་སྟེ། དགེ་སློང་མ་ཀ་ཙང་ག་ལ་འདི་མཆོག་ཡིན་ནོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཀ་ཙང་ག་ལས་ལས་ཅི་ཞིག་བགྱིས་ན་དེས་ན་རྒས་ནས་རབ་ཏུ་བྱུང་བར་གྱུར། ལས་ཅི་ཞིག་བགྱིས་ན་དེས་ན་དབུལ་བ་དང་བྲན་མོར་གྱུར། བཅོམ་ལྡན་འདས་ཀྱིས་སྲིད་པ་ཐ་མ་དེའི་མངལ་དུ་མ་བཟུང་བར་གྱུར། རབ་ཏུ་བྱུང་ནས་ཀྱང་དགྲ་བཅོམ་པ་མངོན་སུམ་དུ་བགྱིས་ཤིང་བཅོམ་ལྡན་འདས་ཀྱིས་ཀྱང་མདོ་སྡེ་རྣམ་པར་འབྱེད་པར་བགྱིད་པ་རྣམས་ཀྱི་མཆོག་ཏུ་བསྟན་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དགེ་སློང་མ་ཀ་ཙང་ག་ལ་ཉིད་ཀྱིས་ལས་བྱས་ཤིང་ཚོགས་རྙེད་པ་དག་ཅེས་བྱ་བ་ནས། །</p>
<p>ལུས་ཅན་དག་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་ང་བྱང་ཆུབ་སེམས་དཔའི་སྤྱོད་པ་ལ་གནས་པ་ན་འདི་ངའི་ཡུམ་དུ་གྱུར་ཏེ། གང་གི་ཚེ་ང་རབ་ཏུ་འབྱུང་བར་འདོད་པ་དེའི་ཚེ་འདིས་ང་བཟློག་པས་ལས་དེའི་རྣམ་པར་སྨིན་པས་རྒས་ནས་རབ་ཏུ་བྱུང་ངོ་། །</p>
<p>ང་སྦྱིན་པ་གཏོང་བ་ན་འདིས་བར་ཆད་བྱས་པས་དེས་ན་དབུལ་བར་གྱུར་ཏོ། །</p>
<p>ཇི་ལྟར་སྒྱུ་འཕྲུལ་ཆེན་མོ་ལྟར་འདིས་བསོད་ནམས་དང་དབང་ཆེ་བར་གྲགས་པར་འགྱུར་བའི་ལས་མ་བྱས་ཏེ། དེས་ན་ངའི་སྲིད་པ་ཐ་མ་འདིས་མངལ་དུ་མ་བཟུང་ངོ་། །</p>
<p>ཡང་དག་པར་རྫོགས་པའི་སངས་རྒྱས་འོད་སྲུང་ལས་རབ་ཏུ་བྱུང་ནས་དགེ་སློང་མ་སློབ་པ་དང་མི་སློབ་པ་རྣམས་ལ་བྲན་མོ་ཞེས་ཚིག་ཏུ་བརྗོད་པས་དེས་ན་བྲན་མོར་གྱུར་ཏོ། །</p>
<p>དེས་ན་འདིས་གང་དག་བཀླགས་ཤིང་བཏོན་པས་ཕུང་པོ་ལ་མཁས་པ་དང་། ཁམས་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་བར་འབྱུང་པ་ལ་མཁས་པ་དང་། གནས་དང་གནས་མ་ཡིན་པ་ལ་མཁས་པར་བྱས་པས། དེས་ན་ངའི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་སོ། །</p>
<p>རབ་ཏུ་འབྱིན་པའི་མཁན་མོ་གང་ཡིན་པ་དེ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འོད་སྲུང་གིས་མདོ་སྡེ་རྣམ་པར་འབྱེད་པར་བྱེད་པ་རྣམས་ཀྱི་མཆོག་ཏུ་བསྟན་པ་དང་། དེས་ན་འདིས་ཀྱང་འཆི་བའི་དུས་ཀྱི་ཚེ་སྨོན་ལམ་བཏབ་པ། བདག་གིས་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འོད་སྲུང་ཡོན་གནས་བླ་ན་མེད་པ་ལ་ཚེ་ཇི་སྲིད་ཅིག་ཏུ་ཚངས་པར་སྤྱོད་པ་ལ་སྤྱད་ན་ཡོན་ཏན་གྱི་ཚོགས་འགའ་ཡང་མ་ཐོབ་ཀྱིས། དགེ་བའི་རྩ་བ་འདིས་བདག་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འོད་སྲུང་གིས་བྲམ་ཟེའི་ཁྱེའུ་བླ་མ་ཞེས་བྱ་བ་གང་ཡིན་པ་དེ་ལ་བྲམ་ཟེའི་ཁྱེའུ་ཁྱོད་སྐྱེ་དགུའི་ཚེ་ལོ་བརྒྱ་ཐུབ་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་པ་དེའི་བསྟན་པ་ལ་བདག་རབ་ཏུ་བྱུང་ནས། ཇི་ལྟར་བདག་གི་མཁན་མོ་འདི་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འོད་སྲུང་གིས་མདོ་སྡེ་རྣམ་པར་འབྱེད་པར་བྱེད་པ་རྣམས་ཀྱི་མཆོག་ཏུ་བསྟན་པ་དེ་བཞིན་དུ། བདག་ཀྱང་བཅོམ་ལྡན་འདས་ཤཱཀྱ་ཐུབ་པ་དེས་མདོ་སྡེ་རྣམ་པར་འབྱེད་པར་བྱེད་པ་རྣམས་ཀྱི་མཆོག་ཏུ་བསྟན་པར་གྱུར་ཅིག་ཅེས་བྱས་ཏེ། དེའི་སྨོན་ལམ་གྱི་དབང་གིས་ངས་ད་ལྟར་མདོ་སྡེ་རྣམ་པར་འབྱེད་པར་བྱེད་པ་རྣམས་ཀྱི་མཆོག་ཏུ་བསྟན་ཏོ། །</p>
<p>དགེ་སློང་དག་དེ་ལྟ་བས་ན་གཅིག་ཏུ་གནག་པའི་ལས་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས་བརྩོན་པར་བྱའོ་ཞེས་བྱ་བའི་བར་གོང་མ་བཞིན་དུ་སྟེ། །</p>
<p>དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ་ཞེས་དེ་སྐད་ཅེས་བཀའ་སྩལ་ཏོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཡུལ་དགྲ་མཐའ་གང་ན་བར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>དེ་ནས་བཅོམ་ལྡན་འདས་གཤེགས་པ་དང་། ཇི་ཙམ་ན་ཀུན་དགའ་ར་བ་ཞིག་ན་བྲམ་ཟེ་ཞིག་ཁྲོན་པ་ནས་ཆུ་བཅུས་ཤིང་ཀུན་དགའ་ར་བ་བཅུ་བར་བརྩམས་སོ། །</p>
<p>བྲམ་ཟེ་དེས་རྒྱང་རིང་པོ་ཁོ་ན་ནས་བཅོམ་ལྡན་འདས་མཐོང་ངོ་། །</p>
<p>མཐོང་ནས་ཀྱང་བསམས་པ། གལ་ཏེ་དགེ་སྦྱོང་གཽ་ཏ་མ་ཀུན་དགའ་ར་བར་ཞུགས་ན་ཀུན་དགའ་ར་བ་དང་ཆུ་མ་རུང་བར་འགྱུར་རོ་སྙམ་དུ་བསམས་ནས་སྒོ་བཅད་དེ་དཔྱང་ཐག་དང་ཆུ་སྣོད་སྦས་ནས་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་རྫུ་འཕྲུལ་གྱིས་ཀུན་དགའ་ར་བར་ཞུགས་པ་དང་། གནོད་སྦྱིན་གྱི་སྡེ་དཔོན་ཆེན་པོ་ལྔ་ལེན་གྱིས་ཁྲོན་པ་དེ་བཟུང་ནས་ཀུན་དགའ་ར་བ་དེ་ཐམས་ཅད་ཆུས་ཡོག་པར་བྱས་སོ། །</p>
<p>དེ་ནས་བྲམ་ཟེ་དེ་དག་དགེ་སྦྱོང་གཽ་ཏ་མ་འདི་ནི་རྫུ་འཕྲུལ་ཆེ་ཞིང་མཐུ་ཆེ་བ་ཡིན་ནོ། །</p>
<p>སྙམ་དུ་རིག་ནས་མངོན་པར་དད་པར་གྱུར་ཏེ་གསོལ་པ། ཤེས་ལྡན་གཽ་ཏ་མ་ཚུར་སྤྱོན། དཔྱང་ཐག་ནི་འདི་ལགས། ཆབ་སྣོད་ནི་འདི་ལགས་ཀྱིས་ཆབ་ཅི་བདེར་བཞེས་སུ་གསོལ། དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་དེ་བཀའ་སྩལ་པ། གལ་ཏེ་ཀུན་ན་ཆུ་ཡོད་ན། །</p>
<p>ཁྲོན་པའི་ཆུས་ཀོ་ཅི་ཞིག་བྱ། །</p>
<p>འདིར་ནི་སྲེད་པའི་རྩ་བཅད་ནས། །</p>
<p>གང་ཞིག་ཡོངས་སུ་བརྩལ་བར་སྤྱོད། །</p>
<p>དེ་ནས་བཅོམ་ལྡན་འདས་ལ་བྲམ་ཟེ་དེས་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན་ཞེས་བྱ་བ་ནས། དགེ་སློང་ཚུར་ཤོག་ཅེས་བྱ་བས་རབ་ཏུ་བྱུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་བཞིན་གཤེགས་པས་ཚུར་ཤོག་བཀའ་སྩལ་པས། །</p>
<p>སྐྲ་བྱི་སྣམ་སྦྱར་གྱོན་པའི་ལུས་ལྡན་ཞིང་། །</p>
<p>མདོ་ལ་དབང་པོ་རབ་ཞིར་གནས་གྱུར་ཏེ། །</p>
<p>སངས་རྒྱས་དགོངས་པས་ལུས་གཟུགས་བཀབ་པར་གྱུར། །</p>
<p>དེས་བརྩོན་འགྲུས་དང་། འབད་པ་དང་། བརྩལ་བར་བྱས་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་ནས་དགྲ་བཅོམ་པར་གྱུར་ཏེ། ཁམས་གསུམ་གྱི་འདོད་ཆགས་དང་བྲལ་བ་ཞེས་བྱ་བ་ནས་མངོན་དུ་སྨྲ་བར་བྱ་བར་གྱུར་ཏོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་དཔའ་སྡེ་ནས་ལྗོངས་རྒྱུ་ཞིང་གཤེགས་པ་དང་ཡུལ་དགྲ་མཐར་གཤེགས་ཏེ། དགྲ་མཐའ་ན་སྦུ་བུ་ཅན་གྱི་ཤིང་ནིམ་པའི་དྲུང་ན་བཞུགས་སོ། །</p>
<p>དེའི་ཚེ་དགྲ་མཐའ་ན་རྒྱལ་པོ་བྲམ་ཟེ་མེས་སྦྱིན་ཞེས་བྱ་བ་འབྱོར་བ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་རབ་ཏུ་གང་བ་ན་རྒྱལ་སྲིད་བྱེད་དུ་འཇུག་གོ། །</p>
<p>རྒྱལ་པོ་བྲམ་ཟེ་མེས་སྦྱིན་གྱིས་དགེ་སྦྱོང་གཽ་ཏ་མ་དཔའ་སྡེ་ནས་ལྗོངས་རྒྱུ་ཞིང་གཤེགས་པ་དང་དགྲ་མཐར་བྱོན་ནས། དགྲ་མཐའ་ན་སྦུ་བུ་ཅན་གྱི་ཤིང་ནིམ་པའི་དྲུང་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མ་ནི་མཐའི་རྒྱལ་པོ་ཐམས་ཅད་ཀྱིས་བཀུར་སྟི་བྱས། བླ་མར་བྱས། རྗེད་པར་བྱས། མཆོད་པར་བྱས་ཏེ་དགྲ་བཅོམ་པར་བཀུར་ལ། གལ་ཏེ་བདག་གིས་དགེ་སྦྱོང་གཽ་ཏ་མ་ལ་བཀུར་སྟི་མ་བྱས་ན་མཐའི་རྒྱལ་ཕྲན་རྣམས་ཤེས་ལྡན་དག་ཀྱེ་མ་རྒྱལ་པོ་བྲམ་ཟེ་མེས་སྦྱིན་ནི་བྱིས་པ་ཡིན་ཏེ། དེའི་གྲོང་དང་ཞིང་ན་དགེ་སྦྱོང་གཽ་ཏ་མ་ཉེ་བར་རྟེན་ཅིང་བཞུགས་ན་བསྙེན་བཀུར་མ་བྱས་སོ་ཞེས་སྨོད་པར་འགྱུར་གྱིས། མ་ལ་བདག་གིས་དགེ་སྦྱོང་གཽ་ཏ་མ་ཉན་ཐོས་ཀྱི་དགེ་འདུན་དང་བཅས་པ་ལ་ཡོ་བྱད་ཐམས་ཅད་ཀྱིས་བསྟབས་སོ་སྙམ་དུ་བསམས་ནས། རྒྱལ་པོ་ཆེན་པོའི་འབྱོར་པ་དང་། རྒྱལ་པོ་ཆེན་པོའི་མཐུས་དགྲ་མཐའ་ནས་བྱུང་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་རྒྱལ་པོ་བྲམ་ཟེ་མེས་སྦྱིན་ལ་ཆོས་དང་ལྡན་པའི་གཏམ་གྱིས་ཞེས་བྱ་བ་ནས་ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་རྒྱལ་པོ་བྲམ་ཟེ་མེས་སྦྱིན་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཤེས་ལྡན་གཽ་ཏ་མ་ཉན་ཐོས་ཀྱི་དགེ་འདུན་དང་ཐབས་ཅིག་ལ་དགུང་ཟླ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་གྱི་ཡོ་བྱད་རྣམས་འབུལ་ཞིང་མཆིས་ན་བདག་ལ་གནང་བར་མཛད་དུ་གསོལ། བཅོམ་ལྡན་འདས་ཀྱིས་རྒྱལ་པོ་བྲམ་ཟེ་མེས་སྦྱིན་ལ་ཅང་མི་གསུང་བས་གནང་ངོ་། །</p>
<p>དེ་ནས་རྒྱལ་པོ་བྲམ་ཟེ་མེས་སྦྱིན་གྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ། རྗེས་སུ་ཡི་རངས་ནས་སྟན་ལས་ལངས་ཏེ་སོང་ངོ་། །</p>
<p>དེ་རང་གི་ཁྱིམ་དུ་སོང་ནས་བློན་པོ་རྣམས་ལ་བསྒོ་བ། ཉི་མ་རེ་རེ་ཞིང་ལྔ་བརྒྱའི་བཟའ་བ་དང་བཅའ་བ་སྣ་བཅྭ་བརྒྱད་དང་། སྲན་ཚོད་སྣ་ཚོགས་དང་། ཚོད་མ་རོ་དང་ལྡན་པ་དང་། འབྲས་ཆན་རབ་ཏུ་མང་པོར་ཚོས་ཤིག །དགྲ་མཐར་དྲིལ་སྒྲོགས་སུ་བཅུག་པ། དགེ་སྦྱོང་གཽ་ཏ་མ་ཟླ་བ་གསུམ་དུ་གཞན་གྱིས་གདུགས་ཚོད་མ་གསོལ་ཅིག །གང་ཞིག་གིས་གདུགས་ཚོད་གསོལ་ན་དེ་ནི་ཆད་པར་གསད་དོ་ཞེས་དེས་དེ་སྐད་དུ་དྲིལ་བསྒྲགས་ནས་ནུབ་མོ་ཉལ་བ་དང་རྨི་ལམ་ན་བདག་གི་རྒྱུ་མས་དགྲ་མཐའི་གྲོང་ཁྱེར་ཐམས་ཅད་བསྐོར་བ་རྨིས་སོ། །</p>
<p>རྨིས་ནས་ཀྱང་སྔངས་སྐྲག་བྲེད་ཅིང་སྤུ་ཟིང་ཞེས་བྱེད་ནས་མྱུར་བ་མྱུར་བར་མལ་ཆེན་པོ་ནས་ལངས་ཏེ། ལག་པ་ལ་འགྲམ་པ་གཏད་ནས་གཞི་འདི་ལས་བདག་རྒྱལ་སྲིད་ལས་ཉམས་པའམ། སྲོག་གི་བར་ཆད་དུ་མི་འགྱུར་གྲང་སྙམ་དུ་སེམས་ཁོང་དུ་ཆུད་ཅིང་འདུག་པ་ལས་དེ་ནམ་ནངས་ནས་བྲམ་ཟེ་མདུན་ན་འདོན་ལ་སྨྲས་པ། མཁན་པོ་བདག་གིས་འདི་འདྲ་བའི་རྨི་ལམ་ཞིག་མཐོང་ན་དེ་ལ་ཇི་ལྟར་བསྒྲུབ་པར་བྱ། བྲམ་ཟེ་མདུན་ན་འདོན་གྱིས་བསམས་པ། འདི་ལྟར་ལྷས་རྨང་ལམ་བཟང་པོ་ཞིག་རྨིས་ཏེ་གལ་ཏེ་བདག་གིས་དེ་དང་མཐུན་པར་བསྙད་ན་འདི་ལྷག་པར་ཡང་དགེ་སྦྱོང་གཽ་ཏ་མ་ལ་དད་པ་སྐྱེད་པར་འགྱུར་གྱི་མ་ལ་བདག་གིས་འདི་ངན་པར་བསྙད་དོ་སྙམ་དུ་བསམས་ནས་སྨྲས་པ། ལྷ་རྨང་ལམ་མི་བཟང་ལགས་སོ། །</p>
<p>མཁན་པོ་འདིའི་འབྲས་བུ་ཅིར་འགྱུར། ལྷ་གདོན་མ་འཚལ་བར་རྒྱལ་སྲིད་ལས་ཉམས་པའམ་སྲོག་གི་བར་ཆད་དུ་འགྱུར་ལགས་སོ། །</p>
<p>རྒྱལ་པོས་བསམས་པ། ཨེ་མའོ་ཀྱི་ཧུད་བདག་རྒྱལ་སྲིད་ལས་ཉམས་པའམ། སྲོག་གི་བར་ཆད་དུ་མི་འགྱུར་གྲང་སྙམ་དུ་བསམས་ནས་བྲམ་ཟེ་མདུན་ན་འདོན་ལ་འདི་སྐད་ཅེས་སྨྲས་སོ། །</p>
<p>གང་གིས་ན་ཁོ་བོ་རྒྱལ་སྲིད་ལས་ཉམས་པར་མི་འགྱུར་བ་དང་། སྲོག་གི་བར་ཆད་དུ་མི་འགྱུར་བའི་ཐབས་བཟང་པོ་ཅི་ཡོད། དེས་སྨྲས་པ། ལྷ་གལ་ཏེ་མི་གདའ་བའི་ཕྱོགས་སུ་ཟླ་བ་གསུམ་བཞུགས་ན། དེས་ན་ལྷ་རྒྱལ་སྲིད་ལས་མི་ཉམས་ཤིང་སྲོག་གི་བར་ཆད་དུ་མི་འགྱུར་ལགས་སོ། །</p>
<p>དེ་ནས་རྒྱལ་པོ་བྲམ་ཟེ་མེས་སྦྱིན་གྱིས་བསམས་པ། གལ་ཏེ་དེ་ལྟ་ན་དེ་བྱ་སླ་བས་དྲིལ་སྒྲོགས་སུ་གཞུག་གོ་སྙམ་ནས། དེས་ཡུལ་ཐམས་ཅད་དུ་དྲིལ་སྒྲོགས་སུ་བཅུག་པ། ང་ལ་ཟླ་བ་གསུམ་དུ་ལྟ་ཞིང་ཉེ་བར་སུ་ཡང་མ་འོང་ཤིག །གང་ཞིག་འོངས་ན་དེ་ནི་ཆད་པར་གསད་དོ་ཞེས་དྲིལ་སྒྲོགས་སུ་བཅུག་ནས་ཟླ་བ་གསུམ་དུ་མི་སྣང་བའི་ཕྱོགས་ཤིག་ན་འདུག་གོ། །</p>
<p>ཚེ་དང་ལྡན་པ་ཀུན་དགའ་བོ་ནང་པར་སྔར་ལངས་ཏེ། རྒྱལ་པོ་བྲམ་ཟེ་མེས་སྦྱིན་གྱི་ཁྱིམ་གང་ན་བ་དེར་སོང་བ་ལས། ཇི་ཙམ་ན་རྒྱལ་པོ་བྲམ་ཟེ་མེས་སྦྱིན་གྱི་ཞོ་ཤས་འཚོ་བ་རྣམས་སེམས་ལས་ཆུང་ངུས་འཁོད་པ་དག་མཐོང་ངོ་། །</p>
<p>མཐོང་ནས་ཀྱང་སྨྲས་པ། ཤེས་ལྡན་དག་ཅི་སེམས་ལས་ཆུང་ངུས་འཁོད་དམ། དེ་རྣམས་ཀྱིས་སྨྲས་པ། འཕགས་པ་ཅི་ཞིག་བགྱིར་མཆིས། རྒྱལ་པོ་བྲམ་ཟེ་མེས་སྦྱིན་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་ཟླ་བ་གསུམ་དུ་ཡོ་བྱད་ཐམས་ཅད་ཀྱིས་མ་བསྟབས་སམ། ཁྱེད་ཅག་སེམས་ལས་ཆུང་ངུས་འཁོད་ནས་གདུགས་ཚོད་ཀྱང་སྟ་གོན་མི་བྱེད། གདན་ཡང་མི་ཤོམ་ན་ཅི་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་གཅོད་དམ། དེ་དག་གིས་སྨྲས་པ། འཕགས་པ་ཀུན་དགའ་བོ་ལྷས་ལྔ་བརྒྱ་རྣམས་ཀྱི་ཆེད་དུ་ཞལ་ཟས་བསོད་པ་མང་དུ་སྟ་གོན་བྱོས་ཤིག་ཅེས་ནི་བཀའ་སྩལ་གྱི། ཆེ་གེ་མོ་ཞིག་གི་དོན་དུའོ་ཞེས་བཀའ་མ་སྩལ་ལགས་སོ། །</p>
<p>ཤེས་ལྡན་དག་དེང་ལྷ་ལ་ཞུས་ཤིག །འཕགས་པ་ལྷས་དྲིལ་སྒྲོགས་སུ་སྩལ་བ། ང་ལ་ཟླ་བ་གསུམ་དུ་ལྟ་ཞིང་ཉེ་བར་སུ་ཡང་མ་འོང་ཤིག །གང་ཞིག་འོངས་ན་དེ་ཆད་པར་གསད་དོ་ཞེས་བསྒྲགས་ན་ཅི་བདག་ཅག་ལ་མགོ་བོ་གཉིས་མཆིས་སམ། བདག་ཅག་ནི་མི་ཞུ་ལགས་སོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ལ་སྐབས་དེ་རྒྱས་པར་གསོལ་ཏོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་སྣམ་སྦྱར་ཐོགས་ཏེ་ཕྱི་བཞིན་འབྲང་བའི་དགེ་སྦྱོང་གཞན་ཞིག་དང་དགྲ་མཐའི་ལམ་པོ་ཆེ་དང་། ཚོང་དུས་དང་། བཞི་མདོ་དང་། སུམ་མདོ་རྣམས་སུ་ཤེས་ལྡན་དག་ཁྱེད་ཅག་ལས་གང་དག་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་ཟླ་བ་གསུམ་དུ་ཞལ་ཟས་གསོལ་བར་སྤྲོ་བ་དེས་ཞལ་ཟས་གསོལ་ཅིག་ཅེས་སྦྲོན་ཅིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས་སྣམ་སྦྱར་ཐོགས་ཏེ་ཕྱི་བཞིན་འབྲང་བའི་དགེ་སྦྱོང་གཞན་ཞིག་དང་དགྲ་མཐའི་ལམ་པོ་ཆེ་དང་། ཚོང་དུས་དང་། བཞི་མདོ་དང་། སུམ་མདོ་རྣམས་སུ་བསྒོ་བ། ཤེས་ལྡན་དག་ཁྱེད་ཅག་ལས་གང་དག་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་ཟླ་བ་གསུམ་དུ་ཞལ་ཟས་གསོལ་བར་སྤྲོ་བ་དེས་ཞལ་ཟས་གསོལ་ཅིག །དགྲ་མཐའི་བྲམ་ཟེ་དང་ཁྱིམ་བདག་རྣམས་ཀྱིས་སྨྲས་པ། འཕགས་པ་ཀུན་དགའ་བོ་བདག་ཅག་ལྟ་ཞིག་རེ་རེས་ཀྱང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ལ་ཟླ་བ་གསུམ་དུ་ཞལ་ཟས་གསོལ་བར་སྤྲོ་ལགས་མོད་ཀྱི། རྒྱལ་པོ་སྡིག་ཅན་འདིས་དྲིལ་སྒྲོགས་སུ་སྩལ་བ། གཞན་སུས་ཀྱང་སངས་རྒྱས་ལ་སོགས་པ་དགེ་སློང་གི་དགེ་འདུན་སྤྱན་དྲངས་ཏེ་ཟླ་བ་གསུམ་དུ་ཞལ་ཟས་མ་གསོལ་ཅིག །གང་ཞིག་གིས་ཞལ་ཟས་གསོལ་ན་དེ་ནི་ཆད་པར་གསད་དོ་ཞེས་བསྒྲགས་ལགས་སོ། །</p>
<p>ཇི་ཙམ་ན་བྱང་ཕྱོགས་ནས་དེད་དཔོན་ཞིག་རྟ་ལྔ་བརྒྱ་ལ་ཁལ་བཀལ་ཏེ་དགྲ་མཐར་ཕྱིན་ནས་དེས་བསམས་པ། གལ་ཏེ་མོད་ལ་ཆས་ན་རྟ་རྣམས་ཀྱི་རྨིད་པ་དུབ་པས་འཐེང་བར་འགྱུར་ཞིང་ལོམ་པར་ཡང་མི་འགྱུར་བས་འདི་ཉིད་དུ་གནས་པར་བྱའོ་སྙམ་ནས། དེ་དེ་ཉིད་དུ་འདུག་ནས་དེས་རྟ་ཅང་ཤེས་ལ་ནི་ཆས་ནས་བྲེའུ་ཆུང་དོ། རྟ་ལྷག་མ་རྣམས་ལ་ནི་བྲེའུ་ཆུང་རེ་རེར་ཐང་བཅད་དོ། །</p>
<p>དེས་རྒྱལ་པོས་རྩིས་མགོ་འདི་དང་འདི་དག་བྱས་སོ་ཞེས་ཐོས་ལ་ཚེ་དང་ལྡན་པ་ཀུན་དགའ་བོས་དེ་སྐད་དུ་སྨྲས་པ་ཡང་ཐོས་ནས་དེས་བསམས་པ། བདག་ནི་རྒྱལ་པོ་འདིའི་ཡུལ་ན་གནས་པ་མ་ཡིན་པས་བདག་ལ་རྒྱལ་པོས་ཅི་བྱར་ཡོད་སྙམ་དུ་རིག་ནས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །</p>
<p>འཕགས་པ་ཀུན་དགའ་བོ་བདག་གིས་རྟ་ཅང་ཤེས་ལ་ནི་ཆས་ནས་བྲེའུ་ཆུང་དོ། རྟ་ལྷག་མ་རྣམས་ལ་ནི་བྲེའུ་ཆུང་རེ་རེའི་ཐང་ལགས་ན། གལ་ཏེ་བཅོམ་ལྡན་འདས་ནས་གསོལ་བར་སྤྲོ་ན། བཅོམ་ལྡན་འདས་ལ་ནི་བདག་གིས་ནས་བྲེའུ་ཆུང་དོ་དོ། དགེ་སློང་ལྷག་མ་རྣམས་ལ་ནི་བྲེའུ་ཆུང་རེ་རེ་དབུལ་བར་བགྱིའོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ལ་སྐབས་དེ་རྒྱས་པར་གསོལ་པ་དང་། དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ང་ཉིད་ཀྱིས་ལས་ཚོགས་རྙེད་པ། རྐྱེན་ཡོངས་སུ་བསྒྱུར་བ། འོད་པ་བཞིན་དུ་ཉེ་བར་གནས་པ། གདོན་མི་ཟ་བར་འབྱུང་བར་འགྱུར་བའི་ལས་ང་ཉིད་ཀྱིས་བྱས་ཤིང་བསགས་པས་ང་ཉིད་ཀྱིས་ལས་བྱས་ཤིང་བསགས་པ་དག་གཞན་སུ་ཞིག་གིས་སོ་སོར་མྱོང་བར་འགྱུར་ཏེ། ལས་བྱས་ཤིང་བསགས་པ་དག་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར་ཞེས་བྱ་བ་ནས། ལུས་ཅན་དག་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །</p>
<p>ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་དགེ་སློང་རྣམས་ལ་ཚུལ་ཤིང་བྲིམས་ཏེ། ཁྱེད་ཅག་ལས་གང་དེ་བཞིན་གཤེགས་པ་དང་ཐབས་ཅིག་དགྲ་མཐར་ཟླ་བ་གསུམ་དུ་ལོངས་སྤྱད་པར་སྤྲོ་བ་དེས་ཚུལ་ཤིང་ལོང་ཤིག་ཅེས་སྒོ་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས་ཚུལ་ཤིང་བྲིམ་པར་བརྩམས་པ་ན། གང་ཡང་བཅོམ་ལྡན་འདས་དགེ་སློང་ལྔ་བརྒྱར་དགེ་སློང་གཉིས་ཀྱིས་མ་ཚང་བས་ཚུལ་ཤིང་བླངས་སོ། །</p>
<p>ཚེ་དང་ལྡན་པ་ཤཱ་རིའི་བུས་གསོལ་པ། བཅོམ་ལྡན་འདས་བདག་ནི་བསེར་མའི་བྲོ་ནད་མཆིས་པས་དགུང་ཟླ་གསུམ་དུ་སྩང་ནས་ཀྱིས་ལོངས་སྤྱད་པར་མི་སྤྲོ་ལགས་སོ། །</p>
<p>ཚེ་དང་ལྡན་པ་མཽད་གལ་གྱི་བུ་ཆེན་པོས་གསོལ་པ། བདག་ནི་འདིའི་བྲོ་གཡོག་ལགས་སོ། །</p>
<p>དེ་ནས་བཅོམ་ལྡན་འདས་དགེ་སློང་ལྔ་བརྒྱར་དགེ་སློང་གཉིས་ཀྱིས་མ་ཚང་བ་དང་ཐབས་ཅིག་ཏུ་དགྲ་མཐར་དབྱར་བཞུགས་པར་ཞལ་གྱིས་བཞེས་སོ། །</p>
<p>ཚེ་དང་ལྡན་པ་ཤཱ་རིའི་བུ་དང་། མཽད་གལ་གྱི་བུ་ནི་རི་བོ་རྩེ་གསུམ་གྱི་ཁར་སོང་སྟེ་དབྱར་གནས་པར་ཁས་བླངས་སོ། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་ལྷའི་བདུད་རྩིས་བསྟབས་སོ། །</p>
<p>དེ་ནས་དེད་དཔོན་གྱིས་བཅོམ་ལྡན་འདས་ལ་ནི་ནས་བྲེའུ་ཆུང་དོ་དོ་འབུལ་ལོ། །</p>
<p>དགེ་སློང་གཞན་རྣམས་ལ་བྲེའུ་ཆུང་རེ་རེའོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་དེ་བཞིན་གཤེགས་པའི་ཆེད་དུ་ནས་ལ་ཅི་ལེགས་སུ་བྱོས་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། བཅོམ་ལྡན་འདས་ཀྱི་སྐུ་སྐལ་བླངས་ཏེ་བུད་མེད་རྒན་མོ་གཞན་ཞིག་གང་ན་ཡོད་པ་དེར་སོང་ནས་ཕྱིན་པ་དང་། བུད་མེད་དེ་ལ་འདི་སྐད་ཅེས་སྨྲས་སོ། །</p>
<p>སྲིང་མོ་དེ་བཞིན་གཤེགས་པའི་ཆེད་དུ་ནས་ལ་ཅི་ལེགས་སུ་བྱ་ན་ཁྱོད་ནུས་སམ། དེས་སྨྲས་པ། འཕགས་པ་བདག་རྒན་མོས་རྔོ་མི་ཐོག་སྟེ་འོན་ཀྱང་བུ་མོ་འདི་གཞོན་ལགས་ཀྱིས་འདི་ལ་སྩོལ་ཅིག་དང་། འདིས་ནི་ཅི་ལེགས་སུ་བགྱིད་པར་འགྱུར་རོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོ་དེའི་དྲུང་དུ་སོང་སྟེ་ཕྱིན་ནས་སྨྲས་པ། སྲིང་མོ་ཁྱོད་ཀྱིས་དེ་བཞིན་གཤེགས་པའི་ཆེད་དུ་ནས་ལ་ཅི་ལེགས་སུ་བྱེད་ནུས་སམ། དེས་སྨྲས་པ། འཕགས་པ་བདག་དང་དམ་ཞིག་བཅའ་སྟེ། གལ་ཏེ་བདག་ལ་ཚིག་འགའ་གསུང་བ་ལྟ་ན་ཅི་ལེགས་སུ་བགྱིའོ། །</p>
<p>དེས་སྨྲས་པ། བྱི་དོར་གྱིས་ཤིག་དང་སྨྲའོ། །</p>
<p>དེ་ནས་འདྲུ་ཞིང་དྲིས་པ། འཕགས་པ་སངས་རྒྱས་ཞེས་བགྱི་བ་འདི་ཅི་ལགས། ཚེ་དང་ལྡན་པ་ཀུན་དགའ་བོས་བསམས་པ། གལ་ཏེ་འདི་ལ་བདག་གིས་སངས་རྒྱས་ཀྱི་བསྔགས་པ་བརྗོད་ན། སངས་རྒྱས་ཀྱི་ཆོས་རྣམས་ནི་ཟབ་པ་ཡིན་པས་འདིས་ཤེས་པར་མི་འགྱུར་བའི་གནས་གང་ཡིན་པ་དེ་ཡོད་ཀྱིས། མ་ལ་བདག་གིས་འདི་ལ་འཁོར་ལོས་སྒྱུར་བའི་བསྔགས་པ་བརྗོད་པར་བྱའོ་སྙམ་དུ་བསམས་ནས་སྨྲས་པ། སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་རིན་པོ་ཆེ་སྣ་བདུན་ཡང་འཇིག་རྟེན་དུ་འབྱུང་བར་འགྱུར་ཏེ། བདུན་པོ་དེ་དག་གང་ཞེ་ན། འདི་ལྟ་སྟེ། འཁོར་ལོ་རིན་པོ་ཆེ་དང་། གླང་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་ནི་བློན་པོ་རིན་པོ་ཆེ་ཡིན་ནོ། །</p>
<p>སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་འཁོར་ལོ་རིན་པོ་ཆེ་ཇི་ལྟ་བུ་ཞིག་འཇིག་རྟེན་དུ་འབྱུང་བར་འགྱུར་ཞེ་ན། སྲིང་མོ་འདི་ལ་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་གསོ་སྦྱོང་བཅྭ་ལྔ་པ་དེ་ཉིད་ལ་མགོ་ཁྲུས་བྱས་ཏེ་སྨྱུང་བ་བྱས་ནས། དེ་སྟེང་གི་ཁང་བཟངས་ཀྱི་གཞི་ལ་བློན་པོའི་ཚོགས་ཀྱིས་བསྐོར་ནས་འདུག་པ་ན། ཤར་ཕྱོགས་ནས་འཁོར་ལོ་རིན་པོ་ཆེ་ལྟེ་བ་དང་བཅས་པ། རྩིབས་སྟོང་དང་ལྡན་པ། མྱུ་ཁྱུད་དང་བཅས་པ། རྣམ་པ་ཐམས་ཅད་ཡོངས་སུ་རྫོགས་པ། མཛེས་པ། མཁན་བཟོས་མ་བྱས་པ། བཟང་པོ་ཐམས་ཅད་གསེར་ལས་བྱས་པ་ཞིག་འབྱུང་བར་འགྱུར་ཏེ། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་གང་ཡིན་པ་འདིས་གསོ་སྦྱོང་བཅྭ་ལྔ་པ་དེ་ཉིད་ཀྱི་ཚེ་ཞེས་བྱ་བ་ནས་ཐམས་ཅད་གསེར་ལས་བྱས་ཞེས་བྱ་བ་ནས་དེ་ནི་འཁོར་ལོས་སྒྱུར་བའི་རྒྱལ་པོར་འགྱུར་རོ་ཞེས་ཐོས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>བདག་ནི་གདོན་མི་ཟ་བར་འཁོར་ལོས་སྒྱུར་བའི་རྒྱལ་པོར་གྱུར་ཏོ་སྙམ་ནས། དེ་ནས་འཁོར་ལོས་སྒྱུར་བའི་རྒྱལ་པོས་འཁོར་ལོ་རིན་པོ་ཆེ་དེ་བརྟག་པར་འདོད་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། འཁོར་ལོ་རིན་པོ་ཆེ་དེ་ལག་པ་གཉིས་ཀྱིས་བླངས་ནས་ལག་པ་གཡོན་པར་བཞག་སྟེ་ལག་པ་གཡས་པས་སྤོར་ཅིང་། ཀྱེ་འཁོར་ལོ་རིན་པོ་ཆེ་སྔོན་གྱི་འཁོར་ལོས་སྒྱུར་བ་འཕགས་པའི་ལམ་སྲོལ་གང་ཡིན་པར་རྣམ་པར་རྒྱལ་བར་གྱུར་ཅིག །རྣམ་པར་རྒྱལ་བར་གྱུར་ཅིག་ཅེས་སྨྲའོ། །</p>
<p>དེ་ནས་འཁོར་ལོ་རིན་པོ་ཆེ་དེ་འཁོར་ལོས་སྒྱུར་བའི་རྒྱལ་པོས་སྤར་བ་དང་། སྟེང་གི་ནམ་མཁའ་ལ་འཕགས་ནས་ཤར་ཕྱོགས་སུ་སྔོན་གྱི་འཁོར་ལོས་སྒྱུར་བ་འཕགས་པའི་ལམ་སྲོལ་གང་ཡིན་པ་ནས་འགྲོ་བར་འགྱུར་རོ། །</p>
<p>འཁོར་ལོ་རིན་པོ་ཆེ་དེའི་རྗེས་བཞིན་དུ་འཁོར་ལོས་སྒྱུར་བའི་རྒྱལ་པོ་དཔུང་གི་ཚོགས་ཡན་ལག་བཞི་དང་ལྷན་ཅིག་ཏུ་འགྲོ་བར་འགྱུར་རོ། །</p>
<p>ཕྱོགས་གང་དུ་འཁོར་ལོ་རིན་པོ་ཆེ་དེ་སྡོད་པ་དེར་འཁོར་ལོས་སྒྱུར་བའི་རྒྱལ་པོ་དཔུང་གི་ཚོགས་ཡན་ལག་བཞི་དང་ལྷན་ཅིག་གནས་འདེབས་པར་འགྱུར་ཞིང་། ཤར་ཕྱོགས་ཀྱི་ཁམས་ཀྱི་རྒྱལ་ཕྲན་གང་དག་ཡིན་པ་དེ་དག་འཁོར་ལོས་སྒྱུར་བའི་རྒྱལ་པོ་གང་ན་བ་དེར་དོང་སྟེ་ལྷགས་པ་དང་། འཁོར་ལོས་སྒྱུར་བའི་རྒྱལ་པོ་ལ་འདི་སྐད་ཅེས་ལྷ་ཚུར་གཤེགས། ལྷ་བྱོན་པ་ལེགས་སོ། །</p>
<p>ཡུལ་འཁོར་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་གང་བ་གང་ལགས་པ་འདི་ནི་ལྷའི་ལགས་ཀྱིས། ལྷས་རྗེས་སུ་བསྐྱང་དུ་གསོལ། བདག་ཅག་ནི་ལྷའི་བཀའ་བཞིན་བགྱིད་པ་ལགས་སོ་ཞེས་སྨྲས་པ་དང་། དེའི་ཕྱིར་སྣ་བོ་དག་ཁྱེད་ཅག་རང་རང་གི་ཡུལ་འཁོར་ཆོས་ཀྱིས་རྗེས་སུ་བསྐྱང་བར་བྱའི་ཆོས་མ་ཡིན་པས་ནི་མ་ཡིན་ནོ། །</p>
<p>འགའ་ཞིག་ཆོས་མ་ཡིན་པ་སྤྱོད་དམ་འདྲེན་མར་སྤྱོད་པ་ཞིག་ཡོད་ན། ཁྱེད་ཀྱིས་དེ་ཡུལ་འཁོར་དུ་མ་བཞག་ཅིག །དེ་ལྟ་ན་ཁྱེད་ཅག་ཁོ་བོའི་བཀའ་བཞིན་བྱེད་པ་ཡིན་ནོ། །</p>
<p>དེ་ནས་འཁོར་ལོ་རིན་པོ་ཆེ་དེ་ཤར་ཕྱོགས་མངོན་པར་ཕབ་ནས་ཤར་ཕྱོགས་ཀྱི་རྒྱ་མཚོ་ཆེན་པོ་ནས་སླར་ལོག་སྟེ། ལྷོ་དང་། ནུབ་དང་། བྱང་ཕྱོགས་སུ་ཡང་སྔོན་གྱི་འཁོར་ལོས་སྒྱུར་བ་འཕགས་པའི་ལམ་སྲོལ་གང་ཡིན་པར་འགྲོ་བར་འགྱུར་བས། དེ་ནས་འཁོར་ལོ་རིན་པོ་ཆེ་དེ་འཁོར་ལོས་སྒྱུར་བའི་རྒྱལ་པོས་སྤར་བ་དང་། སྟེང་གི་ནམ་མཁའ་ལ་འཕགས་ནས་བྱང་ཕྱོགས་སུ་སྔོན་གྱི་འཁོར་ལོས་སྒྱུར་བ་འཕགས་པའི་ལམ་སྲོལ་གང་ཡིན་པར་འགྲོ་བར་འགྱུར་རོ། །</p>
<p>འཁོར་ལོ་རིན་པོ་ཆེ་དེའི་རྗེས་བཞིན་དུ་འཁོར་ལོས་སྒྱུར་བའི་རྒྱལ་པོ་དཔུང་གི་ཚོགས་ཡན་ལག་བཞི་དང་ལྷན་ཅིག་འགྲོ་བར་འགྱུར་རོ། །</p>
<p>ཕྱོགས་གང་དུ་འཁོར་ལོ་རིན་པོ་ཆེ་དེ་སྡོད་པ་དེར་འཁོར་ལོས་སྒྱུར་བའི་རྒྱལ་པོ་ཡང་དཔུང་གི་ཚོགས་ཡན་ལག་བཞི་དང་ལྷན་ཅིག་གནས་འདེབས་པར་འགྱུར་ཞིང་། བྱང་ཕྱོགས་ཀྱི་ཁམས་ཀྱི་རྒྱལ་ཕྲན་གང་དག་ཡིན་པ་དེ་དག་འཁོར་ལོས་སྒྱུར་བའི་རྒྱལ་པོ་གང་ན་བ་དེར་དོང་སྟེ་ལྷགས་པ་དང་། འཁོར་ལོས་སྒྱུར་བའི་རྒྱལ་པོ་ལ་འདི་སྐད་ཅེས་ལྷ་ཚུར་གཤེགས། ལྷ་བྱོན་པ་ལེགས་སོ། །</p>
<p>ཡུལ་འཁོར་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་གང་བ་གང་ལགས་པ་འདི་ནི་ལྷའི་ལགས་ཀྱིས། ལྷས་རྗེས་སུ་བསྐྱང་དུ་གསོལ། བདག་ཅག་ནི་ལྷའི་བཀའ་བཞིན་བགྱིད་པ་ལགས་སོ་ཞེས་སྨྲས་པ་དང་། དེའི་ཕྱིར་སྣ་བོ་དག་ཁྱེད་ཅག་རང་རང་གི་ཡུལ་རྣམས་ཆོས་ཀྱིས་རྗེས་སུ་བསྐྱང་བར་བྱའི་ཆོས་མ་ཡིན་པས་ནི་མ་ཡིན་ནོ། །</p>
<p>འགའ་ཞིག་ཆོས་མ་ཡིན་པ་སྤྱོད་དམ། འདྲེན་མར་སྤྱོད་ན་ཁྱེད་ཀྱིས་ཡུལ་འཁོར་དུ་མ་བཞག་ཅིག །དེ་ལྟ་ན་ཁྱེད་ཅག་ཁོ་བོའི་བཀའ་བཞིན་བྱེད་པ་ཡིན་ནོ། །</p>
<p>དེ་ནས་འཁོར་ལོ་རིན་པོ་ཆེ་དེས་བྱང་ཕྱོགས་མངོན་པར་ཕབ་ནས་བྱང་ཕྱོགས་ཀྱི་རྒྱ་མཚོ་ཆེན་པོ་ནས་སླར་ལོག་སྟེ། རྒྱལ་པོའི་ཕོ་བྲང་དེ་ཉིད་དུ་ཕྱིན་ནས་དཀོར་ཁང་གི་སྟེང་དུ་སྲོག་ཤིང་བཙུགས་པ་བཞིན་དུ་གནས་སོ། །</p>
<p>སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་འཁོར་ལོ་རིན་པོ་ཆེ་དེ་ལྟ་བུ་འཇིག་རྟེན་དུ་འབྱུང་བར་འགྱུར་རོ། །</p>
<p>སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་གླང་པོ་རིན་པོ་ཆེ་ཇི་ལྟ་བུ་ཞིག་འཇིག་རྟེན་དུ་འབྱུང་བར་འགྱུར་ཞེ་ན། སྲིང་མོ་འདི་ལ་འཁོར་ལོས་སྒྱུར་བའི་གླང་པོ་ནི་ཐལ་ཀར་མེ་ཏོག་ཀུ་མུ་དའི་མདོག་ལྟ་བུ་ཡན་ལག་བདུན་ལེགས་པར་གནས་པ། གཟུགས་བཟང་བ། མཛེས་པ། བལྟ་ན་སྡུག་པ་ཡིན་ནོ། །</p>
<p>འཁོར་ལོས་སྒྱུར་བའི་རྒྱལ་པོས་འདི་མཐོང་ན་སེམས་མངོན་པར་དད་པར་གྱུར་ནས། ཀྱེ་མའོ་གླང་པོ་རིན་པོ་ཆེ་བཟང་པོ་ཞིག་ཡིན་གྱིས་མྱུར་དུ་དུལ་བར་འགྱུར་བར་བྱའོ་སྙམ་ནས། དེ་ནས་འཁོར་ལོས་སྒྱུར་བའི་རྒྱལ་པོས་གླང་པོ་འདུལ་སྦྱོང་མཁན་མཁས་པ་ཕོ་ཉས་བཀུག་ནས་འདི་སྐད་ཅེས་སྨྲས་སོ། །</p>
<p>དེས་པ་ཁྱོད་ཀྱིས་གླང་པོ་རིན་པོ་ཆེ་འདི་མྱུར་བ་ཁོ་ནར་ལེགས་པར་དུལ་བར་བྱོས་ལ་ང་ལ་ཕུལ་ཅིག །ལྷ་བཀའ་བཞིན་འཚལ་ཞེས་གླང་པོ་འདུལ་སྦྱོང་མཁན་མཁས་པས་འཁོར་ལོས་སྒྱུར་བའི་རྒྱལ་པོའི་ལྟར་མཉན་ནས། གླང་པོ་རིན་པོ་ཆེ་དེ་ལ་བསླབ་པ་ཐམས་ཅད་ཉིན་ཞག་གཅིག་ལ་སློབ་པར་བྱེད་དེ། དེ་ལ་ཉིན་ཞག་གཅིག་ལ་བསླབ་པ་ཐམས་ཅད་སློབ་པ་ན་ཉིན་ཞག་གཅིག་གིས་བསླབ་པ་ཐམས་ཅད་ལོབས་པ་ནི་དཔེར་ན་གླང་པོ་ཆེ་གཞན་རྣམས་ལོ་དུ་མ་དང་། ལོ་ཁྱུད་སྐོར་དུ་མར་བསླབ་པ་ཐམས་ཅད་བསླབས་ནས་བསླབ་པ་ཐམས་ཅད་ལོབས་པ་དེ་བཞིན་དུ། གླང་པོ་རིན་པོ་ཆེ་དེ་ལ་ཉིན་ཞག་གཅིག་ལ་བསླབ་པ་ཐམས་ཅད་བསླབས་པ་ན་ཉིན་ཞག་གཅིག་གིས་བསླབ་པ་ཐམས་ཅད་ལོབས་སོ། །</p>
<p>དེ་དུལ་བར་རིག་ནས་འཁོར་ལོས་སྒྱུར་བའི་རྒྱལ་པོ་ལ་འབུལ་བར་བྱེད་དེ། ལྷ་གླང་པོ་རིན་པོ་ཆེ་བཟང་པོ་ནི་དུལ་ལགས་ཏེ། ལྷ་ད་དེའི་དུས་ལ་བབ་པར་མཁྱེན་པར་མཛད་དུ་གསོལ། དེ་ནས་འཁོར་ལོས་སྒྱུར་བའི་རྒྱལ་པོས་གླང་པོ་རིན་པོ་ཆེ་དེ་བརྟག་པར་འདོད་ནས། ཉི་མ་འཆར་ཀའི་དུས་ཀྱི་ཚེ་གླང་པོ་རིན་པོ་ཆེ་དེ་ལ་ཞོན་ནས་རྒྱ་མཚོའི་མཐས་ཀླས་པའི་ས་ཆེན་པོ་བསྐོར་ཏེ། རྒྱལ་པོའི་ཕོ་བྲང་དེ་ཉིད་དུ་ཕྱིན་པ་ན་ཞལ་ཚུས་ལ་འབབ་སྟེ། སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་གླང་པོ་རིན་པོ་ཆེ་དེ་ལྟ་བུ་འཇིག་རྟེན་དུ་འབྱུང་བར་འགྱུར་རོ། །</p>
<p>སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་རྟ་རིན་པོ་ཆེ་ཇི་ལྟ་བུ་ཞིག་འཇིག་རྟེན་དུ་འབྱུང་བར་འགྱུར་ཞེ་ན། སྲིང་མོ་འདི་ལ་འཁོར་ལོས་སྒྱུར་བའི་རྒྱལ་པོའི་རྟ་ནི་ཐམས་ཅད་སྔོ་བ་མགོ་གནག་ཅིང་རྔོག་མཇུག་སྡུག་པ། གཟུགས་བཟང་བ། མཛེས་པ། བལྟ་ན་སྡུག་པ་ཡིན་ཏེ། འཁོར་ལོས་སྒྱུར་བའི་རྒྱལ་པོས་དེ་མཐོང་ནས་སེམས་མངོན་པར་དད་པར་གྱུར་ནས། ཀྱེ་མ་རྟ་རིན་པོ་ཆེ་བཟང་པོ་ཞིག་ཡིན་གྱིས་མྱུར་དུ་དུལ་བར་འགྱུར་བར་བྱའོ་སྙམ་ནས། དེ་ནས་འཁོར་ལོས་སྒྱུར་བའི་རྒྱལ་པོས་རྟ་མཁན་མཁས་པ་ཕོ་ཉས་བཀུག་སྟེ་འདི་སྐད་ཅེས་སྨྲས་སོ། །</p>
<p>དེས་པ་ཁྱོད་ཀྱིས་རྟ་རིན་པོ་ཆེ་འདི་མྱུར་བ་ཁོ་ནས་ལེགས་པར་དུལ་བར་བྱོས་ལ་ང་ལ་ཕུལ་ཅིག །ལྷ་བཀའ་བཞིན་འཚལ་ཞེས་རྟ་མཁན་མཁས་པས་འཁོར་ལོས་སྒྱུར་བའི་རྒྱལ་པོ་ལས་མཉན་ནས། རྟ་རིན་པོ་ཆེ་དེ་ལ་བསླབ་པ་ཐམས་ཅད་ཉིན་ཞག་གཅིག་ལ་སློབ་པར་བྱེད་དེ། དེ་ལ་བསླབ་པ་ཐམས་ཅད་ཉིན་ཞག་གཅིག་ལ་སློབ་པ་ན། ཉིན་ཞག་གཅིག་གིས་བསླབ་པ་ཐམས་ཅད་ལོབས་པ་ནི་དཔེར་ན་རྟ་གཞན་རྣམས་ལོ་དུ་མ་དང་། ལོ་ཁྱུད་སྐོར་དུ་མར་བསླབ་པ་ཐམས་ཅད་བསླབས་ནས་བསླབ་པ་ཐམས་ཅད་ལོབས་པ་དེ་བཞིན་དུ། རྟ་རིན་པོ་ཆེ་དེ་ལ་ཉིན་ཞག་གཅིག་ལ་བསླབ་པ་ཐམས་ཅད་སློབ་པ་ན་ཉིན་ཞག་གཅིག་གིས་བསླབ་པ་ཐམས་ཅད་ལོབས་སོ། །</p>
<p>དེ་དུལ་བར་རིག་ནས་འཁོར་ལོས་སྒྱུར་བའི་རྒྱལ་པོ་ལ་འབུལ་བར་བྱེད་དེ། ལྷ་རྟ་རིན་པོ་ཆེ་བཟང་པོ་ནི་དུལ་ལགས་ཏེ། ལྷ་ད་དེའི་དུས་ལ་བབ་པར་མཁྱེན་པར་མཛད་དུ་གསོལ། དེ་ནས་འཁོར་ལོས་སྒྱུར་བའི་རྒྱལ་པོས་རྟ་རིན་པོ་ཆེ་བརྟག་པར་འདོད་ནས་ཉི་མ་འཆར་ཀའི་དུས་ཀྱི་ཚེ་རྟ་རིན་པོ་ཆེ་ལ་ཞོན་ནས་རྒྱ་མཚོའི་མཐས་ཀླས་པའི་ས་ཆེན་པོ་བསྐོར་ཏེ་རྒྱལ་པོའི་ཕོ་བྲང་དེ་ཉིད་དུ་ཕྱིན་པ་ན་ཞལ་ཚུས་ལ་འབབ་སྟེ། སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་རྟ་རིན་པོ་ཆེ་དེ་ལྟ་བུ་འཇིག་རྟེན་དུ་འབྱུང་བར་འགྱུར་རོ། །</p>
<p>སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་ནོར་བུ་རིན་པོ་ཆེ་ཇི་ལྟ་བུ་ཞིག་འཇིག་རྟེན་དུ་འབྱུང་བར་འགྱུར་ཞེ་ན། སྲིང་མོ་འདི་ལ་འཁོར་ལོས་སྒྱུར་བའི་རྒྱལ་པོའི་ནོར་བུ་ནི་ཟུར་བརྒྱད་ཡོད་པ། བཻ་ཌཱུརྱ་བཟང་པོའི་རིགས་ཅན། དང་བ། གསལ་བ། རྣམ་པར་དང་བ་ཡིན་ཏེ། འཁོར་ལོས་སྒྱུར་བའི་རྒྱལ་པོའི་ཕོ་བྲང་ན་མེ་མར་གྱི་བྱ་བ་ཐམས་ཅད་ནོར་བུ་དེའི་འོད་ཀྱིས་བྱེད་དོ། །</p>
<p>དེ་ནས་འཁོར་ལོས་སྒྱུར་བའི་རྒྱལ་པོས་ནོར་བུ་རིན་པོ་ཆེ་བརྟག་པར་འདོད་ནས་མུན་གནག་སྨག་ཏུ་གྱུར་ལ། ལྷས་མཚན་མོ་ཆར་གྱི་རྒྱུན་དལ་བུ་དལ་བུས་འབེབས་ཤིང་། གློག་འགྱུ་བའི་དུས་སུ་ནོར་བུ་རིན་པོ་ཆེ་དེ་རྒྱལ་མཚན་གྱི་རྩེ་མོ་ལ་བཞག་ནས་སྐྱེད་མོས་ཚལ་གྱི་ནང་དུ་དཔུང་གི་ཚོགས་ཡན་ལག་བཞི་དང་ལྷན་ཅིག་དོང་བ་ན། འཁོར་ལོས་སྒྱུར་བའི་རྒྱལ་པོའི་དཔུང་གི་ཚོགས་ཡན་ལག་བཞི་པོ་ཇི་སྙེད་པ་ཐམས་ཅད་དང་། རྒྱང་གྲགས་ཕྱེད་ཁོ་ར་ཁོར་ཡུག་ཏུ་ནོར་བུའི་འོད་ཀྱིས་གསལ་བར་འགྱུར་ཏེ། སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་ནོར་བུ་རིན་པོ་ཆེ་དེ་ལྟ་བུ་འཇིག་རྟེན་དུ་འབྱུང་བར་འགྱུར་རོ། །</p>
<p>སྲིང་མོ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་ན་བཙུན་མོ་རིན་པོ་ཆེ་ཇི་ལྟ་བུ་ཞིག་འཇིག་རྟེན་དུ་འབྱུང་བར་འགྱུར་ཞེ་ན། སྲིང་མོ་འདི་ལ་འཁོར་ལོས་སྒྱུར་བའི་རྒྱལ་པོའི་བཙུན་མོ་ནི་གཟུགས་བཟང་བ། མཛེས་པ། བལྟ་ན་སྡུག་པ། ཧ་ཅང་མི་དཀར་བ། ཧ་ཅང་མི་སྔོ་བ། ཉ་ཁར་བ་ལྟར་པགས་པ་འཇམ་པ། ཧ་ཅང་མི་རིང་བ། ཧ་ཅང་མི་ཐུང་བ། བོང་རན་པ། ཧ་ཅང་མི་སྦོམ་པ། ཧ་ཅང་མི་སྐེམ་པ། ཧ་ཅང་མི་ཚོ་བ། ཤ་བྲེ་རན་པ་གང་ཡིན་པ་སྟེ། སྲིང་མོ་དེ་ནི་གྲང་བའི་ཚེ་ལུས་ལ་རེག་ན་དྲོ་བ། ཚ་བའི་ཚེ་ལུས་ལ་རེག་ན་བསིལ་བ། ཡུལ་ཀ་ལིང་ཀའི་གོས་ལྟར་རེག་ན་འཇམ་པའོ། །</p>
<p>སྲིང་མོ་དེའི་བ་སྤུའི་བུ་ག་ཐམས་ཅད་ནས་ནི་ཙན་དན་གྱི་དྲི་འབྱུང་ངོ་། །</p>
<p>ཁ་ནས་ནི་ཨུཏྤ་ལ་སྔོན་པོའི་དྲི་འབྱུང་ངོ་། །</p>
<p>ཇི་སྲིད་ཀྱིས་ཚེ་དང་ལྡན་པ་ཀུན་དགའ་བོས་བཙུན་མོ་རིན་པོ་ཆེའི་བར་དུ་བཤད་པ་དེ་སྲིད་ཀྱིས་བུ་མོ་དེས་ཀྱང་ནས་ཀྱི་བྱ་བ་ཟིན་ནས། དེས་རྐང་པ་གཉིས་ལ་གཏུགས་ཏེ་སྨོན་ལམ་གདབ་པར་བརྩམས་པ། འཕགས་པ་དགེ་བའི་རྩ་བ་འདིས་བདག་འཁོར་ལོས་སྒྱུར་བའི་བཙུན་མོ་རིན་པོ་ཆེར་གྱུར་ཅིག །དེ་ནས་ཚེ་དང་ལྡན་པ་ཀུན་དགའ་བོས་ནས་བྱི་དོར་བྱས་པ་ཁྱེར་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ལ་ཕུལ་ལོ། །</p>
<p>སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་དུ་རྨེད་པ་ཡིན་པས། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ནས་འདི་སུ་ཞིག་གིས་བྱི་དོར་བྱས། བཙུན་པ་བྲམ་ཟེའི་བུ་མོ་ཆེ་གེ་མོ་ཞིག་གིས་བགྱིས་ལགས་སོ། །</p>
<p>ཀུན་དགའ་བོ་ཁྱོད་བྲམ་ཟེའི་བུ་མོ་དེ་དང་ལྷན་ཅིག་སྐབས་ཀྱི་གཏམ་དག་བྱས་སམ། བཅོམ་ལྡན་འདས་བགྱིས་ལགས་སོ། །</p>
<p>ཀུན་དགའ་བོ་དེས་ན་ཁྱོད་བྲམ་ཟེའི་བུ་མོ་དེ་དང་ལྷན་ཅིག་སྐབས་ཀྱི་གཏམ་ཇི་སྙེད་བྱས་པ་དེ་དག་ཐམས་ཅད་ང་ལ་རྒྱས་པར་གསོལ་ཅིག །དེ་ནས་ཚེ་དང་ལྡན་པ་ཀུན་དགའ་བོས་བྲམ་ཟེའི་བུ་མོ་དང་ལྷན་ཅིག་སྐབས་ཀྱི་གཏམ་ཇི་སྙེད་བྱས་པ་དེ་དག་ཐམས་ཅད་བཅོམ་ལྡན་འདས་ལ་རྒྱས་པར་གསོལ་ཏོ། །</p>
<p>དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །</p>
<p>ཀུན་དགའ་བོ་ཁྱོད་ཀྱིས་ཅིའི་ཕྱིར་བུ་མོ་དེ་ལ་སངས་རྒྱས་ཀྱི་བསྔགས་པ་མ་བརྗོད། བཙུན་པ་བདག་གིས་འདི་སྙམ་དུ་སངས་རྒྱས་ཀྱི་ཆོས་ནི་ཟབ་པ་ལགས་པས་བུ་མོ་འདིས་རྟོགས་པར་མི་འགྱུར་བ་གང་ལགས་པའི་གནས་དེ་མཆིས་སོ་སྙམ་དུ་བསམས་ནས། དེའི་སླད་དུ་བདག་གིས་དེ་ལ་འཁོར་ལོས་སྒྱུར་བའི་བསྔགས་པ་བརྗོད་ལགས་སོ། །</p>
<p>ཀུན་དགའ་བོ་ཁྱོད་ཀྱིས་མ་ལེགས་པ་ཞིག་བྱས་ཏེ། ཁྱོད་ཀྱིས་གལ་ཏེ་དེ་ལ་སངས་རྒྱས་ཀྱི་བསྔགས་པ་བརྗོད་པ་བྱས་ན། དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་སེམས་བསྐྱེད་པར་འགྱུར་བ་གང་ཡིན་པའི་གནས་དེ་ཡོད་པ་ཞིག །ཀུན་དགའ་བོ་འོན་ཀྱང་བུ་མོ་དེ་འཁོར་ལོས་སྒྱུར་བའི་རྒྱལ་པོའི་བཙུན་མོ་རིན་པོ་ཆེར་འགྱུར་རོ། །</p>
<p>ཀུན་དུ་བྲམ་ཟེའི་བུ་མོ་ཆེ་གེ་མོ་ཞིག་བཅོམ་ལྡན་འདས་ཀྱི་དོན་དུ་ནས་བྱི་དོར་བྱས་པས་བཅོམ་ལྡན་འདས་ཀྱིས་དེ་འཁོར་ལོས་སྒྱུར་བའི་རྒྱལ་པོའི་བཙུན་མོ་རིན་པོ་ཆེར་ལུང་བསྟན་ཏོ་ཞེས་སྒྲ་གྲགས་པ་དག་བུ་མོ་ལྔ་བརྒྱར་གཉིས་ཀྱིས་མ་ཚང་བ་ཞིག་གིས་ཐོས་ནས། དགེ་སློང་ལྔ་བརྒྱར་དགེ་སློང་གཉིས་ཀྱིས་མ་ཚང་བ་རྣམས་ཀྱི་ནས་བྱི་དོར་བྱས་ཏེ། དེ་རྣམས་ཀྱིས་ཀྱང་སྨོན་ལམ་བཏབ་པ། བདག་ཅག་དེའི་འཁོར་དུ་གྱུར་ཅིག །ཇི་ཙམ་ན་བཅོམ་ལྡན་འདས་ཀྱིས་ནས་ཀྱི་བཤོས་གསོལ་བར་བརྩམས་པ་དང་། ཚེ་དང་ལྡན་པ་ཀུན་དགའ་བོ་ཡི་མུག་ནས། བཅོམ་ལྡན་འདས་ཀྱི་སྐུ་ཚེ་བརྒྱུད་པ་དེ་དང་དེ་རྣམས་སུ་ཕྱག་དང་། ཞབས་དང་། དབུ་ལ་སོགས་པ་བཅད་ཅིང་སྦྱིན་པ་བཏང་ནས་བསྐལ་པ་གྲངས་མེད་པ་གསུམ་གྱིས་ཐམས་ཅད་མཁྱེན་པ་ཉིད་བརྙེས་པ་དེ་ད་ནི་ནས་རུལ་པའི་བཤོས་གསོལ་བ་ལྟ་ཞེས་མཆི་མ་དབྱུང་བར་བརྩམས་སོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་ཅིའི་ཕྱིར་མི་དགའ་ཞིང་མཆི་མ་གློག །བཙུན་པ་བཅོམ་ལྡན་འདས་འཁོར་ལོས་སྒྱུར་བའི་རིགས་སུ་འཁྲུངས་ན་རྒྱལ་སྲིད་སྤངས་ནས་རབ་ཏུ་བྱུང་སྟེ། ཕྱག་དང་། ཞབས་དང་། དབུ་ལ་སོགས་པ་བཀུམ་ཞིང་སྦྱིན་པ་བཏང་ནས་བསྐལ་པ་གྲངས་མེད་པ་གསུམ་གྱིས་ཐམས་ཅད་མཁྱེན་པ་བརྙེས་པ་དེ་ད་ནི་སྩང་ནས་རུལ་པའི་བཤོས་གསོལ་བ་ལྟ་སྙམ་བགྱིད་ལགས་མོད། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཁྱོད་དེ་བཞིན་གཤེགས་པའི་མཆེ་བའི་བར་ནས་ཕྱུང་བའི་ནས་ཀྱི་ཟན་ཟ་བར་འདོད་དམ། བཅོམ་ལྡན་འདས་འཚལ་ལགས་སོ། །</p>
<p>དེ་ནས་བཅོམ་ལྡན་འདས་ཀྱིས་མཆེ་བའི་བར་ནས་ནས་ཀྱི་ཟན་ཕྱུང་སྟེ། ཚེ་དང་ལྡན་པ་ཀུན་དགའ་བོ་ལ་བྱིན་ནས་ཚེ་དང་ལྡན་པ་ཀུན་དགའ་བོས་བཟའ་བར་བརྩམས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཁྱོད་ཀྱིས་སྔོན་འདི་ལྟ་བུའི་རོ་མྱོང་བར་དྲན་ནམ། བཙུན་པ་བདག་འཁོར་ལོས་སྒྱུར་བའི་རིགས་སུ་སྐྱེས་ཤིང་འཁོར་ལོས་སྒྱུར་བའི་རིགས་ལས་ཆེན་པོར་གྱུར་ལགས་ན། ད་ལྟར་བཅོམ་ལྡན་འདས་ཀྱི་མཆེ་བའི་བར་ནས་ཕྱུང་བའི་ནས་ཀྱི་བཤོས་འདི་ལྟ་བུའི་རོ་ནི་སྔོན་མྱོང་བར་མི་དྲན་ལགས་སོ། །</p>
<p>ཀུན་དགའ་བོ་དེ་ལྟ་བས་ན་དེ་བཞིན་གཤེགས་པ་ལ་ནི་རོ་བྲོ་བའི་མཆོག་ཅེས་བྱ་བ་རོ་རྣམས་འཕྲོག་པ་ཡོངས་སུ་དག་པ་ཡོད་དེ། གལ་ཏེ་དེ་བཞིན་གཤེགས་པས་ཁ་ཟས་ཕལ་པ་ལ་ལོངས་སྤྱད་ན་དེ་ཡང་དེ་བཞིན་གཤེགས་པ་ལ་རོ་བརྒྱ་པར་འགྱུར་རོ། །</p>
<p>ཀུན་དགའ་བོ་རྒྱལ་པོ་བྲམ་ཟེ་མེས་སྦྱིན་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་ཟླ་བ་གསུམ་དུ་སྤྱན་དྲངས་ཏེ་མི་སྣང་བའི་ཕྱོགས་སུ་འདུག་ནས་བཅོམ་ལྡན་འདས་ནི་དགྲ་མཐའ་ན་ནས་གསོལ་ལོ་ཞེས་སྒྲ་བསྒྲགས་སོ། །</p>
<p>མཐའི་རྒྱལ་པོ་རྣམས་ཀྱིས་ཀྱང་རྒྱལ་པོ་བྲམ་ཟེ་མེས་སྦྱིན་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་ཟླ་བ་གསུམ་དུ་སྤྱན་དྲངས་ཏེ། མི་སྣང་བའི་ཕྱོགས་སུ་འདུག་གོ། །</p>
<p>བཅོམ་ལྡན་འདས་ནི་དགྲ་མཐའ་ན་ནས་གསོལ་ལོ་ཞེས་ཐོས་ནས། དེ་རྣམས་ཀྱིས་རྒྱལ་པོ་བྲམ་ཟེ་མེས་སྦྱིན་ལ་ཕོ་ཉ་བཏང་བ་ལས་དེ་རྣམས་ནང་དུ་མ་ཆུད་དེ་སྒོ་ན་སྡོད་དོ། །</p>
<p>ཁྱིམ་བདག་མགོན་མེད་ཟས་སྦྱིན་གྱིས་ཐོས་ནས་འབྲས་སཱ་ལུ་སོག་མའི་སྦུ་བུར་སྨིན་པ་ཤིང་རྟ་ལྔ་བརྒྱ་ཙམ་བཀང་སྟེ་བསྐུར་རོ། །</p>
<p>དེ་ནས་བདུད་སྡིག་ཅན་དེ་འདི་སྙམ་དུ་སེམས་ཏེ། དགེ་སྦྱོང་གཽ་ཏ་མ་ལ་བདག་གིས་ལན་མང་པོ་ཞིག་ཐོབ་ཙམ་པར་བྱས་ན་ལན་འགའ་ཡང་སྐབས་མ་རྙེད་ཀྱིས། འདིར་ཡང་རེ་ཞིག་འདི་ལ་བརྒལ་བར་བྱའོ་སྙམ་དུ་བསམས་ནས། ཚེ་དང་ལྡན་པ་ཀུན་དགའ་བོར་བདག་ཉིད་མངོན་པར་སྤྲུལ་ཏེ། ཤིང་རྟ་ལྔ་བརྒྱ་པོ་དེ་རྣམས་ཀྱི་མདུན་དུ་འདུག་ནས་སྨྲས་པ། ཤེས་ལྡན་དག་གར་འདོང་། དེ་རྣམས་ཀྱིས་སྨྲས་པ། འཕགས་པ་ཀུན་དགའ་བོ་རྒྱལ་པོ་བྲམ་ཟེ་མེས་སྦྱིན་གྱིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ཟླ་བ་གསུམ་དུ་སྤྱན་དྲངས་ཏེ་མི་སྣང་བའི་ཕྱོགས་སུ་འདུག་ནས་བཅོམ་ལྡན་འདས་ནི་དགྲ་མཐའ་ན་ནས་གསོལ་ལོ། །</p>
<p>དེ་ནས་ཁྱིམ་བདག་མགོན་མེད་ཟས་སྦྱིན་གྱིས་ཐོས་ནས། བཅོམ་ལྡན་འདས་ཀྱི་དོན་དུ་འབྲས་སཱ་ལུ་སོག་མའི་སྦུ་བུར་སྨིན་པ་ཤིང་རྟ་ལྔ་བརྒྱ་པོ་འདི་བསྐུར་བ་ལགས་སོ། །</p>
<p>དེས་སྨྲས་པ་ཤེས་ལྡན་དག །བཅོམ་ལྡན་འདས་ལ་ནི་ལྷ་དང་། ཀླུ་དང་། གནོད་སྦྱིན་རྣམས་མངོན་པར་དད་དེ། གལ་ཏེ་ནམ་མཁའ་ལ་བཅོམ་ལྡན་འདས་ཀྱིས་ལྷུང་བཟེད་བཟེད་ན་དེར་ཡང་སུམ་བཅུ་རྩ་གསུམ་པའི་ལྷ་རྣམས་ཀྱིས་ལྷའི་བདུད་རྩིས་འགེངས་པར་བྱེད་ན། བཅོམ་ལྡན་འདས་ཅིའི་ཕྱིར་ནས་གསོལ། སླར་ལོག་ཤིག །དེ་རྣམས་ཀྱིས་སྨྲས་པ། འཕགས་པ་ཀུན་དགའ་བོ་བདག་ཅག་ཆས་ལགས་ན་ད་ཅི་སྟེ་ལྡོག་མཆིའོ། །</p>
<p>བདུད་ཀྱིས་བསམས་པ། བདག་གིས་འདི་དག་བཟློག་པར་མ་ནུས་ཀྱིས་ཐབས་ཤིག་བཤམ་པར་བྱའོ་ཞེས་དེ་སྟེང་གི་ནམ་མཁའ་ལ་འཕགས་ནས་ཆར་པ་ཤིང་རྟའི་སྲོག་ཤིང་ཙམ་གྱི་རྒྱུན་དབབ་པར་བརྩམས་ཏེ། དེས་རེ་ཞིག་ཤིང་རྟ་དེ་དག་གི་ལྟེ་བ་མན་ཆད་ནུབ་པ་དེ་ཙམ་གྱི་བར་དུ་ཆར་ཕབ་བོ། །</p>
<p>དེ་ནས་ཤིང་རྟ་དེ་དག་གི་གླང་རྣམས་བཀྲོལ་ཏེ་དོང་ངོ་། །</p>
<p>དེ་ན་བཅོམ་ལྡན་འདས་དགེ་སློང་ལྔ་བརྒྱར་གཉིས་ཀྱིས་མ་ཚང་བ་དང་ཐབས་ཅིག་ཏུ་དགྲ་མཐའ་ན་ནས་གསོལ་ལོ། །</p>
<p>ཚེ་དང་ལྡན་པ་ཤཱ་རིའི་བུ་དང་། མཽད་གལ་གྱི་བུ་གཉིས་ནི་རི་རྩེ་གསུམ་པ་ལ་དབྱར་གནས་པར་ཁས་བླངས་ནས་ལྷའི་བདུད་རྩི་ལ་ལོངས་སྤྱོད་དོ། །</p>
<p>དེ་ནས་དེད་དཔོན་དེས་ཟླ་བ་གསུམ་འདས་ནས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་སྐྱེད་མོས་ཚལ་དུ་གདུགས་ཚོད་ལ་སྤྱན་དྲངས་པ་དང་། བཅོམ་ལྡན་འདས་ཀྱིས་ཅང་མི་གསུང་བས་གནང་ངོ་། །</p>
<p>ཚེ་དང་ལྡན་པ་ཤཱ་རིའི་བུ་དང་། མཽད་གལ་གྱི་བུ་གཉིས་རི་བོ་རྩེ་གསུམ་པ་ལ་དབྱར་གནས་པ་ཡང་འོངས་སོ། །</p>
<p>དེ་ནས་དེད་དཔོན་གྱིས་དེ་ཉིད་ཀྱི་མཚན་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ཏེ་ཞེས་བྱ་བ་ནས། བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུའོ། །</p>
<p>བཅོམ་ལྡན་འདས་ཀྱི་ཞབས་གཉིས་ལ་གཏུགས་ཏེ་སྨོན་ལམ་གདབ་པར་བརྩམས་པ། དགེ་བའི་རྩ་བ་འདིས་བདག་འཁོར་ལོས་སྒྱུར་བའི་རྒྱལ་པོར་གྱུར་ཅིག །རྟ་ཅང་ཤེས་ནི་བུ་རྒྱལ་ཚབ་ཏུ་གྱུར་ཅིག །རྟ་ལྔ་བརྒྱ་པོ་འདི་དག་ཀྱང་བུ་ལྔ་བརྒྱར་གྱུར་ཅིག །བཅོམ་ལྡན་འདས་ཀྱིས་བུ་མོ་བཙུན་མོ་རིན་པོ་ཆེར་ལུང་བསྟན་པ་གང་ལགས་པ་དེ་ནི་བདག་གི་བཙུན་མོ་རིན་པོ་ཆེར་གྱུར་ཅིག །བུད་མེད་ལྔ་བརྒྱར་གཉིས་ཀྱིས་མ་ཚང་བ་གང་ལགས་པ་དེ་ནི་དེའི་འཁོར་དུ་གྱུར་ཅིག །དེ་ནས་བཅོམ་ལྡན་འདས་ཀྱིས་དེད་དཔོན་དེའི་བསམ་པ་ཐུགས་སུ་ཆུད་ནས་དེད་དཔོན་ལ་འདི་སྐད་ཅེས་བཀའ་སྩལ་ཏོ། །</p>
<p>དེད་དཔོན་ཁྱོད་ནི་འཁོར་ལོས་སྒྱུར་བའི་རྒྱལ་པོར་འགྱུར་རོ། །</p>
<p>རྟ་ཅང་ཤེས་ནི་ཁྱོད་ཀྱི་བུ་རྒྱལ་ཚབ་ཏུ་འགྱུར་རོ། །</p>
<p>རྟ་ལྔ་བརྒྱ་པོ་དེ་དག་ཀྱང་བུ་ལྔ་བརྒྱར་འགྱུར་རོ། །</p>
<p>བུ་མོ་དེ་ནི་བཙུན་མོ་རིན་པོ་ཆེར་འགྱུར་རོ། །</p>
<p>བུད་མེད་ལྔ་བརྒྱར་གཉིས་ཀྱིས་མ་ཚང་བ་དེ་དག་ཀྱང་དེའི་འཁོར་དུ་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་ཟླ་བ་གསུམ་པོ་དག་འདས་ནས་ཆོས་གོས་བྱས་པ་དང་ལྡན། ཆོས་གོས་ཟིན་པ་དང་ལྡན་ནས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་རྒྱལ་པོ་བྲམ་ཟེ་མེས་སྦྱིན་གྱི་དྲུང་དུ་སོང་ལ་ནད་མེད་པར་གྱུར་ཅིག་ཅེས་བྱོས་ལ་འདི་སྐད་ཅེས་རྒྱལ་པོ་ཆེན་པོ་ཁྱེད་ཀྱི་ཡུལ་དུ་ཁོ་བོས་ཟླ་བ་གསུམ་གནས་ཟིན་ཏེ་འགྲོས་ཤེས་པར་གྱིས་ཤིག་ཅེས་ཀྱང་སྨྲོས་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། རྒྱལ་པོ་བྲམ་ཟེ་མེས་སྦྱིན་གྱི་ཁྱིམ་གང་ན་བ་དེར་སོང་བ་དང་། དེའི་ཚེ་རྒྱལ་པོ་བྲམ་ཟེ་མེས་སྦྱིན་བཀྲ་ཤིས་འོང་བ་ལ་སྡོད་ཅིང་འདུག་གོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོས་སྒོ་བའི་སྐྱེས་པ་ལ་སྨྲས་པ། ཀྱེ་ནང་རྗེ་ཚུར་ཁྱོད་རྒྱལ་པོ་བྲམ་ཟེ་མེས་སྦྱིན་གང་ན་བ་དེར་སོང་ལ་ཕྱིན་ནས་རྒྱལ་པོ་བྲམ་ཟེ་མེས་སྦྱིན་ལ་འདི་སྐད་ཅེས་དགེ་སློང་ཀུན་དགའ་བོ་ལྷ་མཐོང་བར་འཚལ་ནས་སྒོ་ན་སྡོད་ཅིང་མཆིས་སོ་ཞེས་སྨྲོས་ཤིག །འཕགས་པ་བཀའ་བཞིན་འཚལ་ཞེས་སྒོ་བའི་སྐྱེས་པས་ཚེ་དང་ལྡན་པ་ཀུན་དགའ་བོའི་ལྟར་མཉན་ནས་རྒྱལ་པོ་བྲམ་ཟེ་མེས་སྦྱིན་གང་ན་བ་དེར་སོང་སྟེ་ཕྱིན་ནས། རྒྱལ་པོ་བྲམ་ཟེ་མེས་སྦྱིན་ལ་འདི་སྐད་ཅེས་སྨྲས་སོ། །</p>
<p>ལྷ་དགེ་སློང་འཕགས་པ་ཀུན་དགའ་བོ་ལྷའི་ཞལ་མཐོང་བར་འཚལ་ནས་སྒོ་ན་སྡོད་ཅིང་མཆིས་སོ། །</p>
<p>དེས་སྨྲས་པ། ཀྱེ་སྐྱེས་བུ་ང་བཀྲ་ཤིས་འོང་བ་སྡོད་ཅིང་འདུག་གིས་དགེ་སློང་ཀུན་དགའ་བོ་ནི་བསོད་ནམས་ཀྱི་མཐུ་ཆེན་པོ་དང་ལྡན་པ་ཡིན་ཏེ། དེ་ཉིད་ངའི་བཀྲ་ཤིས་སུ་གྱུར་ཅིག ། དེ་ལ་ནི་བཟང་པོ་ལྔ་ཡོད་དེ། མིང་བཟང་བ་དང་། གཟུགས་བཟང་བ་དང་། ཁ་དོག་བཟང་བ་དང་། སྤོབས་པ་བཟང་བ་དང་། སྒྲུབ་པ་བཟང་བ་ཡིན་གྱིས་ནང་དུ་སྤྱོན་ཅིག །ཤེས་ལྡན་ཀུན་དགའ་བོ་ལ་སུ་ཞིག་འགོག །སྒོ་བས་ཚེ་དང་ལྡན་པ་ཀུན་དགའ་བོ་ལ་དེ་བཞིན་དུ་སྨྲས་ནས་ཚེ་དང་ལྡན་པ་ཀུན་དགའ་བོ་ནང་དུ་ཞུགས་སོ། །</p>
<p>མཐའི་རྒྱལ་ཕྲན་གྱི་ཕོ་ཉ་དེ་རྣམས་ཀྱང་དེ་ཉིད་དང་ལྷན་ཅིག་ནང་དུ་ཞུགས་སོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོས་རྒྱལ་པོ་བྲམ་ཟེ་མེས་སྦྱིན་ལ་ནད་མེད་པར་གྱུར་ཅིག་ཅེས་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་བོས་རྒྱལ་པོ་བྲམ་ཟེ་མེས་སྦྱིན་ལ་འདི་སྐད་ཅེས་སྨྲས་སོ། །</p>
<p>རྒྱལ་པོ་ཆེན་པོ་བཅོམ་ལྡན་འདས་ཀྱི་ཞལ་ནས་ཁྱོད་ནད་མེད་པར་གྱུར་ཅིག །རྒྱལ་པོ་ཆེན་པོ་ཁྱོད་ཀྱི་ཡུལ་དུ་ངས་ཟླ་བ་གསུམ་དུ་གནས་ཟིན་ཏེ་འགྲོས་ཤེས་པར་གྱིས་ཤིག་ཅེས་ཀྱང་བཀའ་སྩལ་ཏོ། །</p>
<p>འཕགས་པ་ཀུན་དགའ་བོ་སངས་རྒྱས་བཅོམ་ལྡན་འདས་ལ་ཕྱག་འཚལ་ལོ། །</p>
<p>འཕགས་པ་ཀུན་དགའ་བོ་བཅོམ་ལྡན་འདས་དང་ཇི་ག་ཡུལ་དགྲ་མཐར་དབྱར་བདེ་བར་བཞུགས་སམ། བསོད་སྙོམས་ཀྱིས་འོ་བརྒྱལ་བར་མ་གྱུར་གྲང་། མཐའི་རྒྱལ་ཕྲན་གྱི་ཕོ་ཉ་དེ་དག་གིས་སྨྲས་པ། ལྷ་ཁྱོད་ནི་རྒྱལ་སྲིད་ལ་མི་རྟོག་པ་ལགས་ཏེ། འདི་ལྟར་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ཟླ་བ་གསུམ་དུ་སྤྱན་དྲངས་ཏེ་མི་སྣང་བའི་ཕྱོགས་སུ་བཞུགས་ནས། བཅོམ་ལྡན་འདས་ནི་ཟླ་བ་གསུམ་དུ་ནས་རུལ་པའི་བཤོས་གསོལ་ལགས་སོ། །</p>
<p>དེས་སྨྲས་པ། འཕགས་པ་ཀུན་དགའ་བོ་བཅོམ་ལྡན་འདས་ཀྱིས་ཟླ་བ་གསུམ་དུ་ནས་རུལ་པའི་བཤོས་གསོལ་བ་མད་དམ། རྒྱལ་པོ་ཆེན་པོ་མད་ལགས་སོ། །</p>
<p>དེ་བརྒྱལ་ནས་ས་ལ་འགྱེལ་བ་དང་། ཆུ་མང་པོ་ཞིག་གཏོར་ནས་དབུགས་སླར་བྱུང་བ་དང་། བློན་པོ་རྣམས་བཀུག་སྟེ་སྨྲས་པ། ཤེས་ལྡན་དག་ངས་ཁྱེད་ཅག་རྣམས་ལ་ཉིན་རེ་ཞིང་ལྔ་བརྒྱའི་བཟའ་བ་དང་བཅའ་བ་བསོད་པ་རབ་ཏུ་མང་པོ་སྟ་གོན་གྱིས་ཤིག་པར་མ་བསྒོ་འམ། དེ་རྣམས་ཀྱིས་སྨྲས་པ། ལྷ་དེ་ཁོ་ན་སྐད་བཀའ་སྩལ་པ་མཆིས་ཀྱིས་ཆེ་གེ་མོ་ཞིག་ལ་སྩོལ་ཅིག་ཅེས་ནི་ཁྱེད་ཀྱིས་བཀའ་མ་སྩལ་ཏེ། འོན་ཀྱང་ད་དུང་དུ་ཞལ་ཟས་སྟ་གོན་ཁོ་ན་བགྱིད་དོ། །</p>
<p>དེ་ནས་རྒྱལ་པོ་བྲམ་ཟེ་མེས་སྦྱིན་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་རྒྱལ་པོ་བྲམ་ཟེ་མེས་སྦྱིན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད་ཅེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་རྒྱལ་པོ་བྲམ་ཟེ་མེས་སྦྱིན་གྱིས་བཅོམ་ལྡན་འདས་ཀྱི་ཞབས་གཉིས་ལ་གཏུགས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་ནོངས་ལགས་སོ། །</p>
<p>བདེ་བར་གཤེགས་པ་ནོངས་ལགས་ཏེ། ཇི་ལྟར་ཡང་བུས་པ་ལགས། ཇི་ལྟར་ཡང་རྨོངས་པ་ལགས། ཇི་ལྟར་ཡང་མི་གསལ་བ་ལགས། ཇི་ལྟར་ཡང་མི་མཁས་པ་ལགས་ཏེ། འདི་ལྟར་བདག་གིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་དགུང་ཟླ་གསུམ་དུ་སྤྱན་དྲངས་ནས་མི་གདའ་བའི་ཕྱོགས་སུ་མཆིས་ལགས་སོ།། །</p>
<p>།འདུལ་བ་གཞི། བམ་པོ་སུམ་བཅུ་རྩ་བརྒྱད་པ། བཅོམ་ལྡན་འདས་བདག་གི་ནོངས་པ་དེ་གློ་བར་ཆུད་ཅིང་ནོངས་པར་མཐོང་ལགས་ན་ཐུགས་བརྩེ་བ་ཉེ་བར་བཟུང་སྟེ་ནོངས་པ་ལ་ནོངས་པར་གཟུང་དུ་གསོལ། །</p>
<p>རྒྱལ་པོ་ཆེན་པོ་ཁྱོད་ཀྱིས་ཉེས་པ་ལ་ཉེས་པར་ཁས་བླངས་ན་བདེན་ཏེ། ཇི་ལྟར་ན་ཡང་བུས་པ་ཡིན། ཇི་ལྟར་ན་ཡང་རྨོངས་པ་ཡིན། ཇི་ལྟར་ན་ཡང་མི་གསལ་བ་ཡིན། ཇི་ལྟར་ན་ཡང་མི་མཁས་པ་ཡིན་ཏེ། གང་ཡང་ཁྱོད་ཀྱིས་དེ་བཞིན་གཤེགས་པ་ཟླ་བ་གསུམ་དུ་སྤྱན་དྲངས་ནས་མི་སྣང་བའི་ཕྱོགས་ན་འདུག་གམ། རྒྱལ་པོ་ཆེན་པོ་གང་གི་ཕྱིར་ཁྱོད་ཀྱིས་ཉེས་པ་ཤེས་ཤིང་མཐོང་ལ་དེ་མཐོང་ནས་འཆགས་པར་བྱེད་ན། ཁྱོད་ཀྱི་དགེ་བའི་ཆོས་རྣམས་ཉམས་པར་མི་འགྱུར་གྱི་འཕེལ་བ་ཁོ་ནར་ཤེས་པར་བྱའོ། །</p>
<p>རྒྱལ་པོ་ཆེན་པོ་དེ་ཅིའི་ཕྱིར་ཞེ་ན། གང་ཡང་འགའ་ཞིག་ཉེས་པ་ཤེས་ཤིང་མཐོང་ལ་དེ་མཐོང་ནས་འཆགས་ཤིང་ཕྱིར་སྡོམ་པར་བྱེད་ན། དགེ་བའི་ཆོས་རྣམས་ཉམས་པར་མི་འགྱུར་གྱི་འཕེལ་བ་ཁོ་ནར་ཤེས་པར་བྱའོ། །</p>
<p>དེ་ནས་བཅོམ་ལྡན་འདས་ལ་རྒྱལ་པོ་བྲམ་ཟེ་མེས་སྦྱིན་གྱིས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་། ཐབས་ཅིག་ལ་བདག་གིས་ཇི་སྲིད་འཚོའི་བར་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་གྱི་ཡོ་བྱད་རྣམས་སྦྱོར་ཞིང་མཆིས་ན་གནང་བར་མཛད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་དེ་བཞིན་གཤེགས་པ་ནི་ཚེ་ཐུང་ངུའི་དུས་སུ་བྱུང་ཞིང་གདུལ་བའི་དོན་བྱ་བ་ནི་རབ་ཏུ་མང་ལ་མྱ་ངན་ལས་འདའ་བའི་དུས་ལ་ཡང་འབབ་པས་མི་གནང་ངོ་། །</p>
<p>གལ་ཏེ་དེ་ལྟ་ལགས་ན་བཅོམ་ལྡན་འདས་ལོ་བདུན་ནམ། ཟླ་བ་བདུན་ནམ། དགུང་བདུན་ཞིག་གནང་བར་མཛད་དུ་གསོལ། བཅོམ་ལྡན་འདས་ཀྱིས་དེར་ཡང་མ་གནང་བ་དང་། བཅོམ་ལྡན་འདས་ལ་རྒྱལ་པོ་བྲམ་ཟེ་མེས་སྦྱིན་གྱིས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། དེ་ནས་བཅོམ་ལྡན་འདས་ཀྱིས་དགོངས་པ། ངས་གལ་ཏེ་འདིའི་ཟས་གཅིག་ཀྱང་གསོལ་བར་མ་གནང་ན་རྒྱལ་པོ་བྲམ་ཟེ་མེས་སྦྱིན་ཁྲག་དྲོན་དུ་སྐྱུགས་ནས་དུས་ལས་འདའ་བར་འགྱུར་བ་གང་ཡིན་པ་དེའི་གནས་ཡོད་དོ་སྙམ་དུ་དགོངས་ནས། བཅོམ་ལྡན་འདས་ཀྱིས་ཅང་མི་གསུང་བས་གནང་ངོ་། །</p>
<p>དེ་ནས་རྒྱལ་པོ་བྲམ་ཟེ་མེས་སྦྱིན་གྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་ཞབས་གཉིས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ཀྱི་སྤྱན་སྔ་ནས་ཆས་ཏེ་རང་གི་གནས་གང་ན་བ་དེར་སོང་ནས་ཕྱིན་པ་དང་། བློན་པོ་རྣམས་ལ་སྨྲས་པ། ཤེས་ལྡན་དག་གང་གིས་ན་ཞལ་ཟས་འདི་ཐམས་ཅད་སངས་རྒྱས་ལ་སོགས་པ་དགེ་སློང་གི་དགེ་འདུན་གྱིས་ལོངས་སྤྱོད་པར་འགྱུར་བའི་ཐབས་བཟང་པོ་ཅི་ཡོད། དེ་རྣམས་ཀྱིས་སྨྲས་པ། ལྷ་ཞལ་ཟས་འདི་ཐམས་ཅད་དོགས་ལ་བཀྲམ་ལ་དགེ་སློང་རྣམས་ཀྱི་ཞབས་ཀྱིས་བཅགས་ན་དེ་དེ་ལྟར་ན་ཡོངས་སུ་ལོངས་སྤྱད་པར་འགྱུར་ལགས་སོ། །</p>
<p>དེས་ཞོ་ཤས་འཚོ་བ་རྣམས་ལ་བསྒོ་བ། ཤེས་ལྡན་དག་ཁ་ཟས་ཇི་སྙེད་ཡོད་པ་འདི་ཐམས་ཅད་ས་ལ་ཀུན་དུ་ཁྲོམ་ཤིག །དེ་རྣམས་ཀྱིས་ཐམས་ཅད་ཀུན་དུ་བཀྲམ་མོ། །</p>
<p>དེ་ནས་རྒྱལ་པོ་བྲམ་ཟེ་མེས་སྦྱིན་གྱིས་དེ་ཉིད་ཀྱི་མཚན་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས་ཞེས་བྱ་བ་ནས། བཅོམ་ལྡན་འདས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>ཇི་ཙམ་ན་རྒན་ཞུགས་ཞིག་མི་བཟོད་པ་སྐྱེས་ཏེ་བདག་ཅག་ཟླ་བ་གསུམ་དུ་ནས་རུལ་པ་ཟོས་ནས་ད་ནི་རྒྱལ་པོ་སྡིག་ཅན་འདིའི་འབྱོར་པ་སྟོན་ཏོ་སྙམ་དུ་བསམས་ནས་བཟའ་བ་དང་བཅའ་བ་ས་ལ་བཀྲམ་པའི་སྟེང་དུ་རྡོག་པས་བསྣུན་པ་དང་། བྲམ་ཟེ་དང་ཁྱིམ་བདག་རྣམས་འཕགས་པ་རྣམས་ནི་བཟའ་བ་དང་བཅའ་བ་ཁར་གཞུག་པའི་ཟས་ལ་རྐང་པས་རྫི་བར་བྱེད་དོ་ཞེས་སྨོད་པར་བྱེད། ཕྱར་ཁ་གཏོང་བར་བྱེད། ཁ་ཟེར་བར་བྱེད་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་དགོངས་པ། ཉེས་དམིགས་གང་ཅི་བྱུང་བ་དེ་ནི་དགེ་སློང་དག་བཟའ་བ་དང་བཅའ་བ་ཁར་གཞུག་པའི་ཟས་ལ་རྐང་པས་རེག་པར་བྱེད་པ་ཡིན་ནོ་སྙམ་ནས། དགེ་སློང་རྣམས་ལ་བཀའ་སྩལ་པ། དགེ་སློང་དག་དགེ་སློང་རྒན་ཞུགས་ཆེ་གེ་མོ་ཞིག་མི་བཟོད་པ་སྐྱེས་ནས་བཟའ་བ་དང་བཅའ་བ་ཁར་གཞུག་པའི་ཟས་ས་ལ་བཀྲམ་པའི་སྟེང་དུ་རྡོག་པས་བསྣུན་པས་བྲམ་ཟེ་དང་ཁྱིམ་བདག་རྣམས་སྨོད་པར་བྱེད། ཕྱར་ཁ་གཏོང་བར་བྱེད། ཁ་ཟེར་བར་བྱེད་དོ། །</p>
<p>དེ་ལྟ་བས་ན་དགེ་སློང་གིས་བཟའ་བ་དང་བཅའ་བ་ཁར་གཞུག་པའི་ཟས་ལ་རྐང་པས་བཅག་པར་མི་བྱའོ། །</p>
<p>བཅགས་ན་འགལ་ཚབས་ཅན་དུ་འགྱུར་རོ། །</p>
<p>དེ་ནས་རྒྱལ་པོ་བྲམ་ཟེ་མེས་སྦྱིན་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་སྟོབས་ཤིང་ཚིམ་པར་བྱེད་དེ་ཞེས་བྱ་བ་ནས། ཕྱག་བཅབས་ཏེ་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་རྒྱལ་པོ་བྲམ་ཟེ་མེས་སྦྱིན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་འཇུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །</p>
<p>དེ་ནས་དགེ་སློང་རབ་ཏུ་མང་པོ་དབྱར་ཟླ་བ་གསུམ་པོ་དག་འདས་ནས་ཆོས་གོས་བྱས་པ་དང་ལྡན། ཆོས་གོས་ཟིན་པ་དང་ལྡན་ནས་བཅོམ་ལྡན་འདས་གང་ན་བ་དེར་དོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་དགེ་སློང་རབ་ཏུ་མང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ཅག་གིས་ཡུལ་དགྲ་མཐའ་རྣམས་སུ་དགུང་ཟླ་གསུམ་མཆིས་ལགས་ཀྱིས། བཙུན་པ་སྤྱིལ་བུ་གཞིག་ལགས་སོ། །</p>
<p>དགེ་སློང་དག་ཁྱེད་ཀྱིས་སྤྱིལ་བུ་མ་གཞིག་ཤིག །སྤྱིལ་བུ་རྣམས་ཇི་སྲིད་དུ་ཡུན་རིང་དུ་གནས་པར་གྱུར་པ་དེ་སྲིད་དུ་སྦྱིན་བདག་གི་བསོད་ནམས་འཕེལ་བར་འགྱུར་བ་ཉིད་དང་། བསོད་ནམས་སྐྱེད་པར་འགྱུར་བ་ཉིད་དོ། །</p>
<p>བཞི་པོ་འདི་དག་ནི་སྦྱིན་པ་པོ་དང་སྦྱིན་བདག་གི་བསོད་ནམས་ཀྱི་རྒྱུ་མཐུན་པ་དང་། དགེ་བའི་རྒྱུ་མཐུན་པ་དང་། བདེ་བའི་གཞི་ཡིན་པར་རིག་པར་བྱ་སྟེ། བཞི་གང་ཞེ་ན། དགེ་སློང་ཚུལ་ཁྲིམས་དང་ལྡན་ཞིང་དགེ་བའི་ཆོས་ལ་གནས་པ་ཞིག་གང་གིས་གཙུག་ལག་ཁང་ན་གནས་ཤིང་སེམས་ཀྱི་ཏིང་ངེ་འཛིན་ཚད་མེད་པ་ལུས་ཀྱིས་མངོན་སུམ་དུ་བྱས་ནས་རྫོགས་པར་བྱས་ཏེ་གནས་ན་གཞི་དེ་ལས་སྦྱིན་པ་པོ་དང་སྦྱིན་བདག་གི་བསོད་ནམས་ཀྱི་རྒྱུ་མཐུན་པ་དང་། དགེ་བའི་རྒྱུ་མཐུན་པ་དང་། བདེ་བའི་གཞི་དཔག་ཏུ་མེད་པར་རིག་པར་བྱའོ། །</p>
<p>གཙུག་ལག་ཁང་ཇི་ལྟ་བར་ཆོས་གོས་དང་། བསོད་སྙོམས་དང་། གནས་མལ་ཡང་དེ་དང་འདྲ་སྟེ། བསོད་ནམས་ཀྱི་རྒྱུ་མཐུན་པ་དང་། དགེ་བའི་རྒྱུ་མཐུན་པ་དང་། བདེ་བའི་གཞི་བཞི་པོ་འདི་དང་ལྡན་པའི་སྦྱིན་པ་པོ་དང་སྦྱིན་བདག་གི་བསོད་ནམས་ཀྱི་ཚད་རེ་ཞིག་བསོད་ནམས་སམ། བསོད་ནམས་ཀྱི་འབྲས་བུའམ། བསོད་ནམས་ཀྱི་འབྲས་བུའི་རྣམ་པར་སྨིན་པ་འདི་ཙམ་མོ་ཞེས་གཟུང་བར་མི་ནུས་ཏེ། འོན་ཀྱང་བསོད་ནམས་ཆེ་བའི་ཕྱིར་བསོད་ནམས་ཀྱི་ཕུང་པོ་ཆེན་པོ་ཞེས་བྱ་བའི་གྲངས་སུ་འགྲོའོ། །</p>
<p>དཔེར་ན་ཆུ་བོ་ཆེན་པོ་ལྔ་པོ་འདི་ལྟ་སྟེ། གང་གཱ་དང་། ཡ་མུ་ན་དང་། སར་ཡུ་དང་། གནས་ལྡན་དང་། ཆེན་པོ་ཞེས་བྱ་བ་དེ་དག་འབབ་ཅིང་འདྲེ་བར་འགྱུར་བ་དེ་ལ་ནི་ཆུའི་ཚད་ཆུའམ། ཆུ་བུམ་པའམ། ཆུ་བུམ་པ་བརྒྱའམ། ཆུ་བུམ་པ་སྟོང་ངམ། ཆུ་བུམ་པ་བརྒྱ་སྟོང་འདི་སྙེད་ཅེས་གཟུང་བར་མི་ནུས་ཏེ། འོན་ཀྱང་ཆུ་མང་བའི་ཕྱིར་ཆུའི་ཚོགས་ཆེན་པོ་ཞེས་བྱ་བའི་གྲངས་སུ་འགྲོ་བ་དེ་བཞིན་དུ་བསོད་ནམས་ཀྱི་རྒྱུ་མཐུན་པ་དང་། དགེ་བའི་རྒྱུ་མཐུན་པ་དང་། བདེ་བའི་གཞི་བཞི་པོ་འདི་དག་དང་ལྡན་པའི་སྦྱིན་པ་པོ་དང་། སྦྱིན་བདག་གི་བསོད་ནམས་ཀྱི་ཚད་བསོད་ནམས་སམ། བསོད་ནམས་ཀྱི་འབྲས་བུའམ། བསོད་ནམས་ཀྱི་འབྲས་བུ་རྣམ་པར་སྨིན་པ་འདི་ཙམ་མོ་ཞེས་གཟུང་བར་མི་ནུས་ཏེ། འོན་ཀྱང་བསོད་ནམས་ཆེ་བའི་ཕྱིར་བསོད་ནམས་ཀྱི་ཕུང་པོ་ཆེན་པོ་ཞེས་བྱ་བའི་གྲངས་སུ་འགྲོའོ། །</p>
<p>ཇི་ལྟར་རྒྱ་མཚོ་བཀྲ་ཤིས་གཙང་ལ་དག །ངོགས་བདེ་རིན་ཆེན་འབྱུང་གནས་མཚོ་མཆོག་དེར། །</p>
<p>མི་དང་རི་དགས་ཚོགས་ཀྱིས་བསྟེན་པ་ཡི། །</p>
<p>ཆུ་བོ་སོ་སོ་ནས་འབབ་འདུ་བ་ལྟར། །</p>
<p>དེ་བཞིན་གོས་དང་ཟས་སྐོམ་སྟེར་བའི་མི། །</p>
<p>མལ་ཆ་སྟན་དང་གདིང་བ་སྦྱིན་བྱེད་ལ། །</p>
<p>བསོད་ནམས་རྒྱུན་ནི་ཀུན་ནས་འདུ་འགྱུར་ཏེ། །</p>
<p>དཔེར་ན་རྒྱ་མཚོར་ཆུ་ཀླུང་འབབ་པ་བཞིན། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། གང་གིས་ན་ཕྱག་དང་། ཞབས་དང་། དབུ་ལ་སོགས་པ་བཀུམ་པ་ལ་སོགས་པའི་བསོད་ནམས་ཀྱི་ཚོགས་ཀྱིས་སློང་མོ་པའི་སྐྱེ་བོ་ཚིམ་པར་མཛད་དེ། བསྐལ་པ་གྲངས་མ་མཆིས་པ་གསུམ་དུ་སེམས་ཅན་གྱི་དོན་གྱི་སླད་དུ་བདག་ཉིད་འོ་བརྒྱལ་ནས་མཛད་པ་ཐམས་ཅད་མཛད་ལགས་པ། ཡུལ་དགྲ་མཐའ་ན་དགེ་སློང་ལྔ་བརྒྱར་གཉིས་ཀྱིས་མ་ཚང་བ་དང་ཐབས་ཅིག་ཏུ་ནས་རུལ་པ་གསོལ་ལ། ཚེ་དང་ལྡན་པ་ཤཱ་རིའི་བུ་དང་། མཽད་གལ་གྱི་བུ་གཉིས་ནི་བདུད་རྩི་འཚལ་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་བྱས་ཤིང་བསགས་པ་ཞེས་བྱ་བ་ནས། ལུས་ཅན་དག་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་སྐྱེ་དགུའི་ཚེ་ལོ་བརྒྱད་ཁྲི་ཐུབ་པ་ན་འཇིག་རྟེན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་རྣམ་པར་གཟིགས་ཞེས་བྱ་བ་འཇིག་རྟེན་དུ་བྱུང་སྟེ། དེ་འཁོར་དགེ་སློང་བརྒྱད་ཁྲི་དང་རྒྱལ་པོའི་ཕོ་བྲང་གཉེན་ལྡན་ཞེས་བྱ་བ་ན་ཉེ་བར་རྟེན་ཅིང་བཞུགས་སོ། །</p>
<p>དེའི་ཚེ་རྒྱལ་པོའི་ཕོ་བྲང་གཉེན་ལྡན་ན་ཚོགས་རྣམས་སློབ་པར་བྱེད་པའི་བྲམ་ཟེ་ཞིག་ལྔ་བརྒྱའི་ཚོགས་ལ་བྲམ་ཟེའི་གསང་ཚིག་འདོན་དུ་འཇུག་སྟེ། འཇིག་རྟེན་ཐམས་ཅད་ཀྱིས་ཀྱང་ལྷག་པར་བཀུར་སྟི་བྱས། རིམ་གྲོར་བྱས། རྗེད་པར་བྱས། མཆོད་པར་བྱས་ཏེ་དགྲ་བཅོམ་པར་བཀུར་རོ། །</p>
<p>གང་ཁོ་ན་ནས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་རྒྱལ་པོའི་ཕོ་བྲང་གཉེན་ལྡན་དུ་གཤེགས་པ་དེ་ཁོ་ན་ནས་བཟུང་སྟེ། དེ་ལ་སུ་ཡང་བཀུར་སྟི་བྱ་བ་དང་། རིམ་གྲོར་བྱ་བ་དང་། རྗེད་པར་བྱ་བ་དང་། མཆོད་པར་བྱ་བ་མི་བྱེད་པ་དང་། དེ་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཉན་ཐོས་ཀྱི་དགེ་འདུན་དང་བཅས་པ་ལ་ཤིན་ཏུ་ཕྲག་དོག་སྐྱེས་པར་གྱུར་ཏོ། །</p>
<p>ཇི་ཙམ་ན་དགེ་སློང་སློབ་པ་དང་མི་སློབ་པ་རབ་ཏུ་མང་པོ་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ། རྒྱལ་པོའི་ཕོ་བྲང་གཉེན་ལྡན་དུ་བསོད་སྙོམས་ལ་ཞུགས་པ་དང་། དེ་ནས་ཚོད་མ་རོ་སྣ་ཚོགས་དང་ལྡན་པ་དང་འབྲས་ཆན་གྱིས་ལྷུང་བཟེད་བཀང་ནས་སླར་ལོག་པ་བྲམ་ཟེ་དེས་མཐོང་ནས་དྲིས་པ། ཀྱེ་དགེ་སློང་དག་ཇི་འདྲ་བའི་བསོད་སྙོམས་ཞིག་རྙེད་བལྟའོ། །</p>
<p>དེ་དག་དྲང་པོའི་རང་བཞིན་ཅན་ཡིན་པས་བསྟན་པ་དང་། དེ་ཕྲག་དོག་གི་རང་བཞིན་ཅན་ཞིག་མི་བཟོད་པ་སྐྱེས་ནས་བྲམ་ཟེའི་ཁྱེའུ་རྣམས་ལ་བོས་ཏེ་སྨྲས་པ། དགེ་སྦྱོང་མགོ་རེག་འདི་དག་ནི་ཚོད་མ་རོ་སྣ་ཚོགས་དང་ལྡན་པ་དང་འབྲས་ཆན་ཟ་བར་འོས་པ་མ་ཡིན་གྱི་ནས་རུལ་པ་ཟ་བར་འོས་པ་ཡིན་ནོ། །</p>
<p>དེ་རྣམས་ཀྱིས་ཀྱང་རྗེས་སུ་ཡི་རངས་ནས་མཁན་པོ་དེ་དེ་ལྟ་ལགས་ཏེ། དགེ་སྦྱོང་མགོ་རེག་འདི་དག་ནི་ཚོད་མ་རོ་སྣ་ཚོགས་དང་ལྡན་པ་དང་འབྲས་ཆན་འཚལ་བར་འོས་པ་མ་ལགས་ཀྱི་ནས་རུལ་པ་འཚལ་བར་འོས་པ་ལགས་སོ། །</p>
<p>དེ་ན་ཡང་བྲམ་ཟེའི་ཁྱེའུ་བཟང་པོ་དད་པ་ཅན་དགེ་བའི་བསམ་པ་ཅན་གཉིས་ཤིག་འདུག་པ་དེ་དག་གིས་མཁན་པོ་དེ་སྐད་མ་གསུང་ཤིག །འདི་དག་ནི་བདག་ཉིད་ཆེན་པོ་སྟེ། ལྷའི་བདུད་རྩི་འཚལ་བར་འོས་པ་ལགས་ཀྱི། ནས་རུལ་པ་ནི་འོས་པ་མ་ལགས་སོ་ཞེས་སྨྲས་སོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ན་དེ་བཞིན་གཤེགས་པ་རྣམ་པར་གཟིགས་ཀྱི་ཚོགས་རྣམས་ལ་སྨོད་པར་བྱེད་པ་གང་ཡིན་པ་དེ་ང་ཉིད་ཡིན་ནོ། །</p>
<p>བྲམ་ཟེའི་ཁྱེའུ་ལྔ་བརྒྱར་གཉིས་ཀྱིས་མ་ཚང་བ་གང་ཡིན་པ་དེ་དག་ནི་དགེ་སློང་ལྔ་བརྒྱར་གཉིས་ཀྱིས་མ་ཚང་བ་འདི་དག་ཡིན་ནོ། །</p>
<p>བྲམ་ཟེའི་ཁྱེའུ་བཟང་པོ་དད་པ་ཅན་དགེ་བའི་བསམ་པ་ཅན་གཉིས་པོ་གང་ཡིན་པ་དེ་ནི་དགེ་སློང་ཤཱ་རིའི་བུ་དང་། མཽད་གལ་གྱི་བུ་འདི་གཉིས་ཡིན་ཏེ། ངས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཀྱི་ཉན་ཐོས་སློབ་པ་དང་མི་སློབ་པ་རྣམས་ལ་སེམས་གདུག་པས་ངག་གི་ལས་རྩུབ་མོ་ཕྱུང་བ་དང་། བྲམ་ཟེའི་ཁྱེའུ་ལྔ་བརྒྱར་གཉིས་ཀྱིས་མ་ཚང་བས་རྗེས་སུ་ཡི་རང་བ་དང་། གཉིས་ཀྱིས་རྗེས་སུ་ཡི་མ་རང་བ་གང་ཡིན་པའི་ལས་དེའི་རྣམ་པར་སྨིན་པས་དེའི་བར་ཡུལ་དགྲ་མཐར་དེ་བཞིན་གཤེགས་པ་དགེ་སློང་ལྔ་བརྒྱར་གཉིས་ཀྱིས་མ་ཚང་བ་དང་ཐབས་ཅིག་ཏུ་ནས་རུལ་གསོལ་ཏོ། །</p>
<p>ཤཱ་རིའི་བུ་དང་མཽད་གལ་གྱི་བུ་གཉིས་ནི་ལྷའི་བདུད་རྩི་ལ་ལོངས་སྤྱོད་དོ། །</p>
<p>དགེ་སློང་དག་དེ་ལྟ་བས་ན་གཅིག་ཏུ་གནག་པ་རྣམས་ཀྱི་ལས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས། གཅིག་ཏུ་དཀར་བའི་ལས་རྣམས་ལ་བརྩལ་བར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཚུགས་དཀའ་གང་ན་བ་དེར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་ལྷོ་ཕྱོགས་ལྔ་ལེན་ནས་ལྗོངས་རྒྱུ་ཞིང་གཤེགས་པ་དང་ཚུགས་དཀར་གཤེགས་ནས། ཚུགས་དཀའི་ཆུ་བོ་གང་གཱའི་འགྲམ་ན་བཞུགས་སོ། །</p>
<p>དེ་ནས་དགེ་སློང་ཞིག་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་དགེ་སློང་དེས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་ཇི་ལྟར་བཅོམ་ལྡན་འདས་ལས་བདག་གིས་མདོར་བསྡུས་པའི་ཆོས་ཐོས་ནས་གཅིག་ཏུ་དབེན་པ་བག་ཡོད་པ། རྟུན་པ་དང་ལྡན་པ་བདག་ཉིད་གཏོང་བར་གནས་སོ། །</p>
<p>གཅིག་ཏུ་དབེན་པ་བག་ཡོད་པ། རྟུན་པ་དང་ལྡན་པ། བདག་ཉིད་གཏོང་བར་གནས་པ་ན། གང་གི་ཕྱིར་རིགས་ཀྱི་བུ་རྣམས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་བགྱིད་པ་ཚངས་པར་སྤྱོད་པའི་མཐའ་བླ་ན་མེད་པ་དེ་ཚེ་དེ་ཉིད་ལ་རང་གི་མངོན་པར་ཤེས་པས་མངོན་སུམ་དུ་བགྱིས་ཏེ་བསྒྲུབས་ནས་བདག་གི་སྐྱེ་བ་ཟད་དོ། །</p>
<p>ཚངས་པར་སྤྱོད་པ་ལ་བསྟེན་ཏོ། །</p>
<p>བྱ་བ་བྱས་སོ་འདི་ལས་སྲིད་པ་གཞན་མི་ཤེས་སོ་ཞེས་གོ་བར་བགྱིད་པའི་ཆོས་དེ་ལྟ་བུ་མདོར་བསྡུས་ཏེ་ལེགས་པར་བཤད་དུ་གསོལ་ཞེས་དེ་སྐད་ཅེས་གསོལ་པ་དང་། བཅོམ་ལྡན་འདས་ཆུ་བོ་གང་གཱ་གང་ན་བ་དེ་ལོགས་སུ་གཟིགས་པ་ལས་བཅོམ་ལྡན་འདས་ཀྱིས་ཆུ་བོ་གང་གཱའི་རྒྱུན་གྱིས་ཤིང་སྡོང་ཆེན་པོ་ཞིག་ཁྱེར་བ་གཟིགས་སོ། །</p>
<p>གཟིགས་ནས་ཀྱང་དགེ་སློང་དེ་ལ་བཀའ་སྩལ་པ། དགེ་སློང་ཁྱེད་ཀྱིས་ཆུ་བོ་གང་གཱའི་རྒྱུན་གྱིས་ཤིང་སྡོང་པོ་ཆེན་པོ་ཁྱེར་བ་མཐོང་ངམ། བཙུན་པ་མཐོང་ལགས་སོ། །</p>
<p>གལ་ཏེ་འདི་ཚུ་རོལ་གྱི་འགྲམ་དུ་མ་ཆགས། ཕ་རོལ་གྱི་འགྲམ་དང་དབུས་སུ་མ་ཆགས། སྐམ་ལ་མ་ཕྱུང་། མི་དང་མི་མ་ཡིན་པས་མ་བཟུང་། ཀློང་དུ་མ་ནུབ། ཁོང་རུལ་བར་མ་གྱུར་ན་དགེ་སློང་ཤིང་སྡོང་པོ་ཆེན་པོ་དེ་ནི་རིམ་གྱིས་རྒྱ་མཚོར་གཞོལ་བར་འགྱུར། རྒྱ་མཚོར་འབབ་པར་འགྱུར། །</p>
<p>རྒྱ་མཚོར་བབ་པར་འགྱུར་བ་དེ་བཞིན་དུ། གལ་ཏེ་དགེ་སློང་ཁྱོད་ཀྱིས་ཚུ་རོལ་ལ་མ་ཆགས་ཞེས་བྱ་བ་ནས་ཁོང་རུལ་བར་མ་གྱུར་ན། དེ་ལྟ་ན་དགེ་སློང་ཁྱོད་རིམ་གྱིས་མྱ་ངན་ལས་འདས་པ་ལ་གཞོལ་བར་འགྱུར། མྱ་ངན་ལས་འདས་པ་ལ་འབབ་པར་འགྱུར། མྱ་ངན་ལས་འདས་པ་ལ་བབ་པར་འགྱུར་རོ། །</p>
<p>བཙུན་པ་བདག་གིས་མ་འཚལ་ན་ཚུ་རོལ་གྱི་འགྲམ་ནི་ཅི་ལགས། ཕ་རོལ་གྱི་འགྲམ་ནི་ཅི་ལགས། དབུས་སུ་ཐོགས་པ་ནི་ཅི་ལགས། སྐམ་ལ་ཕྱུང་བ་ནི་ཅི་ལགས། མིས་བཟུང་བ་ནི་ཅི་ལགས། མི་མ་ལགས་པས་བཟུང་བ་ནི་ཅི་ལགས། ཀློང་དུ་ནུབ་པ་ནི་ཅི་ལགས། ཁོང་རུལ་བ་ནི་ཅི་ལགས། བཅོམ་ལྡན་འདས་ཇི་ལྟར་བཅོམ་ལྡན་འདས་ལས་བདག་གིས་མདོར་བསྡུས་པའི་ཆོས་ཐོས་ནས་ཞེས་བྱ་བ་ནས། འདི་ལས་སྲིད་པ་གཞན་མི་ཤེས་སོ་ཞེས་བགྱི་བའི་ཆོས་དེ་ལྟ་བུ་མདོར་བསྡུས་ཏེ། ལེགས་པར་བདག་ལ་བཤད་དུ་གསོལ་ཞེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་ཚུ་རོལ་གྱི་འགྲམ་ཞེས་བྱ་བ་དེ་ནི་ནང་གི་སྐྱེ་མཆེད་དྲུག་གི་ཚིག་བླ་དགས་ཡིན་ནོ། །</p>
<p>ཕ་རོལ་གྱི་འགྲམ་ཞེས་བྱ་བ་དེ་ནི་ཕྱིའི་སྐྱེ་མཆེད་དྲུག་གི་ཚིག་བླ་དགས་ཡིན་ནོ། །</p>
<p>དབུས་སུ་ཐོགས་པ་ཞེས་བྱ་བ་དེ་ནི་དགའ་བའི་འདོད་ཆགས་ཀྱི་ཚིག་བླ་དགས་ཡིན་ནོ། །</p>
<p>སྐམ་ལ་ཕྱུང་བ་ཞེས་བྱ་བ་དེ་ནི་ངའོ་སྙམ་པའི་ང་རྒྱལ་གྱི་ཚིག་བླ་དགས་ཡིན་ནོ། །</p>
<p>མིས་བཟུང་བ་ཞེས་བྱ་བ་ནི་འདི་ལྟར་འདི་ན་ལ་ལ་རབ་ཏུ་བྱུང་བ་དང་ཁྱིམ་པ་འདྲེས་པར་གནས་ཏེ། དགའ་བར་མཚུངས་པ་དང་བདེ་བར་མཚུངས་པ་དག །བདེ་ན་བདེ་བ་དང་། སྡུག་བསྔལ་ན་སྡུག་བསྔལ་ཞིང་འཕྲལ་གྱི་བྱ་བ་བྱུང་ཞིང་བྱུང་བ་རྣམས་ཡང་དག་པར་བླངས་ཏེ་མཐར་འབྱིན་པར་བྱེད་པ་ལྟ་བུ་ཡིན་ནོ། །</p>
<p>མི་མ་ཡིན་པས་ཟིན་པ་ཞེས་བྱ་བ་ནི་འདི་ལྟར་འདི་ན་ལ་ལ་ཚུལ་ཁྲིམས་སམ། བརྟུལ་ཞུགས་སམ། དཀའ་ཐུབ་བམ། ཚངས་པར་སྤྱོད་པ་བསྟེན་པ་འདིས་བདག་ལྷའམ། ལྷ་གང་ཡང་རུང་བ་ཞིག་ཏུ་གྱུར་ཅིག་ཅེས་སྨོན་ལམ་བཏབ་ནས་ཚངས་པར་སྤྱད་པ་སྤྱོད་པ་ལྟ་བུའོ། །</p>
<p>ཀློང་དུ་ནུབ་པ་ཞེས་བྱ་བ་ནི་ཇི་ལྟར་འདི་ནི་ལ་ལ་བསླབ་པ་ཕུལ་ནས་བབས་པ་ལྟ་བུ་ཡིན་ནོ། །</p>
<p>ཁོང་རུལ་བ་ཞེས་བྱ་བ་ནི་ཇི་ལྟར་འདི་ན་ལ་ལ་ཚུལ་ཁྲིམས་འཆལ་པ། སྡིག་པའི་ཆོས་ཅན། ཁོང་མྱགས་ཤིང་ཕྱིར་འཛག་པ། ཤིང་རུལ་ལྟ་བུར་གྱུར་པ། ལུང་བོང་ལྟར་སྤྱོད་པ། དགེ་སྦྱོང་མ་ཡིན་པར་དགེ་སྦྱོང་དུ་ཁས་འཆེ་བ། ཚངས་པར་སྤྱོད་པ་མ་ཡིན་པར་ཚངས་པར་སྤྱོད་པར་ཁས་འཆེ་བ་ཡོད་པ་ལྟ་བུ་ཡིན་ཏེ། དགེ་སློང་ཁྱོད་ཀྱིས་གལ་ཏེ་དེ་བཞིན་དུ་ཚུ་རོལ་གྱི་འགྲམ་དུ་མ་ཐོགས་ཞེས་བྱ་བ་ནས། མྱ་ངན་ལས་འདས་པ་ལ་བབ་པར་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་དགེ་སློང་དེས་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རངས་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་དགེ་སློང་དེ་བཅོམ་ལྡན་འདས་ཀྱིས་ཤིང་སྡོང་པོ་ཆེན་པོའི་དཔེ་འདིའི་གདམས་ངག་གིས་གཏམས་ཏེ་གཅིག་པུ་དབེན་པ་བག་ཡོད་པ། རྟུན་པ་དང་ལྡན་པ། བདག་ཉིད་གཏོང་བར་གནས་པ་ན། གང་གི་ཕྱིར་རིགས་ཀྱི་བུ་རྣམས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་ཚངས་པར་སྤྱོད་པའི་མཐའ་བླ་ན་མེད་པ་དེ་ཚེ་དེ་ཉིད་ལ་རང་གི་མངོན་པར་ཤེས་པས་མངོན་སུམ་དུ་བྱས་ཏེ་བསྒྲུབས་ནས་བདག་གི་སྐྱེ་བ་ཟད་དོ། །</p>
<p>ཚངས་པར་སྤྱོད་པ་ལ་བསྟེན་ཏོ། །</p>
<p>བྱ་བ་བྱས་སོ། །</p>
<p>འདི་ལས་སྲིད་པ་གཞན་མི་ཤེས་སོ་ཞེས་བྱ་བར་ཤེས་ནས་གོ་བར་བྱས་ཏེ། ཚེ་དང་ལྡན་པ་དེ་དགྲ་བཅོམ་པ་སེམས་ཤིན་ཏུ་རྣམ་པར་གྲོལ་བར་གྱུར་ཏོ། །</p>
<p>དེའི་ཚེ་བཅོམ་ལྡན་འདས་དང་ཧ་ཅང་ཡང་མི་རིང་བ་ཞིག་ན་གནག་རྫི་དགའ་བོ་ཞེས་བྱ་བ་འདུག་པར་གྱུར་པ་ཁར་བ་ལ་བརྟེན་ནས་གནག་སྐྱོང་ཞིང་འདུག་པ་ལས་དེའི་ཁར་བས་སྦལ་པ་ཞིག་བརྫིས་སོ། །</p>
<p>དེ་གནད་རྣམས་ཆད་ལ་ཐུག །ཚིགས་རྣམས་བྱེ་ལ་ཐུག་པ་དང་སེམས་བསྐྱེད་པ། གལ་ཏེ་བདག་གིས་ལུས་འགུལ་ཏམ། སྐད་ཕྱུང་ན་གཞི་དེས་གནག་རྫི་དགའ་བོའི་གཏམ་གྱི་བར་ཆད་དུ་འགྱུར་རོ་སྙམ་དུ་རིག་ནས། བཅོམ་ལྡན་འདས་ལ་མངོན་པར་དད་པར་བྱས་ནས་ཤི་བ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་སོ། །</p>
<p>དེ་ནས་གནག་རྫི་དགའ་བོས་ཁར་བ་ཕྱོགས་གཅིག་ཏུ་བཞག་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་གནག་རྫི་དགའ་བོས་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ནི་ཚུ་རོལ་གྱི་འགྲམ་དུ་མི་ཆགས། ཕ་རོལ་གྱི་འགྲམ་དུ་མི་ཆགས། དབུས་སུ་མི་ཆགས། སྐམ་ལ་མི་འབྱུང་། མིས་མི་གཟུང་། མི་མ་ལགས་པས་མི་གཟུང་། ཀློང་དུ་མི་འབྱིན། ཁོང་དུ་མི་འདྲུལ་བར་བགྱི་ལགས་ན། ལེགས་པར་གསུངས་པའི་ཆོས་འདུལ་བ་ལ་བདག་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བདག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །</p>
<p>དགའ་བོ་ཁྱོད་ཀྱིས་བདག་པོ་རྣམས་ལ་གནག་གཏད་དམ་བཙུན་པ་མི་འཚལ་ལགས་ཏེ། དེ་ཅིའི་སླད་དུ་ཞེ་ན། བཙུན་པ་བ་རྣམས་ཀྱང་གཞོན་ལ་བེའུ་རྣམས་ཀྱང་ཚར་ལགས་ཏེ། སོ་སོའི་གནག་ར་འཚལ་བས་སོ་སོའི་གནས་སུ་མཆི་ལགས་པས། བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བདག་ནི་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །</p>
<p>དགའ་བོ་བ་རྣམས་ཀྱང་གཞོན་ལ་བེའུ་རྣམས་ཀྱང་ཚར་ཏེ་རང་རང་གི་གནག་ར་ཤེས་པས་རང་རང་གི་གནས་སུ་འགྲོ་བར་འགྱུར་མོད་ཀྱི། འོན་ཀྱང་གནག་རྫི་ཟས་དང་གོས་བདག་གིར་བྱེད་པས་ནི་འདི་ལྟར་བདག་པོ་རྣམས་ལ་དེ་བྱ་དགོས་སོ། །</p>
<p>དེ་ནས་གནག་རྫི་དགའ་བོས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་འཇིགས་སོ། །</p>
<p>འཇིགས་སོ་ཞེས་སྒྲ་ཆེན་པོ་འབྱིན་ཅིང་བརྒྱུག་པར་བརྩམས་པ་དང་། ལམ་གྱི་བར་ནས་གནག་རྫི་ངོ་ཤེས་ལྔ་བརྒྱས་མཐོང་སྟེ་དེ་རྣམས་ཀྱིས་སྨྲས་པ། ཅི་ཞིག་གིས་འཇིགས། དེས་སྨྲས་པ། སྐྱེ་བས་འཇིགས་སོ། །</p>
<p>རྒ་བས་འཇིགས་སོ། །</p>
<p>འཆི་བས་འཇིགས་སོ། །</p>
<p>དེ་རྣམས་ཀྱང་དེའི་ཕྱི་བཞིན་དུ་བརྒྱུག་པར་བརྩམས་པ་དང་། གནག་རྫི་དང་། ཕྱུགས་རྫི་དང་། རྩྭ་ཐུན་དང་། ཤིང་ཐུན་དང་། ལམ་གྱིས་འཚོ་བ་དང་། ལམ་གོལ་བས་འཚོ་བའི་མི་གཞན་དག་ཀྱང་དེ་རྣམས་མཐོང་ནས་བརྒྱུག་པར་བརྩམས་སོ། །</p>
<p>ལམ་གྱི་མདུན་ནས་འོང་བ་རྣམས་ཀྱིས་དེ་དག་དེ་ལྟར་སྒྲ་འབྱིན་པ་མཐོང་ནས་དེ་རྣམས་ཀྱིས་དྲིས་པ། ཤེས་ལྡན་དག་འདི་ཅི་ཞིག །དེ་རྣམས་ཀྱིས་སྨྲས་པ། འཇིགས་སོ། །</p>
<p>ཅི་ཞིག་གིས་འཇིགས། སྐྱེ་བས་འཇིགས་སོ། །</p>
<p>རྒ་བས་འཇིགས་སོ། །</p>
<p>འཆི་བས་འཇིགས་སོ། །</p>
<p>དེ་རྣམས་ཀྱིས་ཀྱང་ཐོས་ནས་སླར་ལོག་གོ། །</p>
<p>ཇི་ཙམ་ན་རི་འོར་དང་ཉེ་བ་ཞིག་ཏུ་ཕྱིན་པ་དང་། དེ་ནས་རི་འོར་དེ་ན་གནས་པའི་སྐྱེ་བོའི་ཚོགས་དེས་སྐྱེ་བོའི་ཚོགས་ཆེན་པོ་མཐོང་ནས་སྔངས་པས་ཕན་ཚུན་དུ་འདོང་བར་བྱེད་དེ། ཁ་ཅིག་ནི་བྲོས་སོ། །</p>
<p>ཁ་ཅིག་ནི་རྫས་རྣམས་སྦེད་དོ། །</p>
<p>ཁ་ཅིག་ནི་གོ་བགོས་ནས་འདུག་གོ། །</p>
<p>མི་དཔའ་བོ་གཞན་དག་ཅིག་ཡོད་པ་དེ་དག་གིས་བསུ་ནས་དྲིས་པ་ཤེས་ལྡན་དག་འདི་ཅི་ཞིག །དེ་རྣམས་ཀྱིས་སྨྲས་པ། འཇིགས་སོ། །</p>
<p>ཅི་ཞིག་གིས་འཇིགས། སྐྱེ་བས་འཇིགས་སོ། །</p>
<p>རྒ་བས་འཇིགས་སོ། །</p>
<p>འཆི་བས་འཇིགས་སོ། །</p>
<p>དེ་ནས་རི་འོར་ན་གནས་པའི་སྐྱེ་བོའི་ཚོགས་དེ་བག་ཕེབས་སོ། །</p>
<p>དེའི་ཚེ་ཚེ་དང་ལྡན་པ་ཤཱ་རིའི་བུ་འཁོར་དེ་ཉིད་དུ་འདུས་ཤིང་འདུག་པར་གྱུར་ཏོ། །</p>
<p>དེ་ནས་ཚེ་དང་ལྡན་པ་ཤཱ་རིའི་བུས་གནག་རྫི་དགའ་བོ་སོང་ནས་རིང་པོ་མ་ལོན་པར་རིག་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་ཀྱིས་ཅིའི་སླད་དུ་གནག་རྫི་དགའ་བོ་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བར་འཚལ་བ་བཟློག་སྟེ་སྡུམ་པར་བཏང་ལགས། ཤཱ་རིའི་བུ་གནག་རྫི་དགའ་བོ་སླར་ཁྱིམ་པ་ཁྱིམ་ན་གནས་པ་གང་ཡིན་པ་དེ་ནི་གནས་མ་ཡིན་ཞིང་གོ་སྐབས་མེད་དེ། སོགས་འཇོག་ཡོངས་སུ་སྤྱོད་པས་འདོད་པ་རྣམས་ལ་ལོངས་སྤྱོད་པར་འགྱུར་བ་དེ་ནི་གནས་མེད་དོ། །</p>
<p>གནག་རྫི་དགའ་བོ་དེའུ་རེ་བདག་པོ་རྣམས་ལ་གནག་གཏད་དེ་འོང་བར་འགྱུར་ཞིང་། དེ་གང་གི་ཕྱིར་རིགས་ཀྱི་བུ་རྣམས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་ཚངས་པར་སྤྱོད་པའི་མཐའ་བླ་ན་མེད་པ་ཚེ་དེ་ཉིད་ལ་རང་གི་མངོན་པར་ཤེས་པས་མངོན་སུམ་དུ་བྱས་ཏེ་རྫོགས་པར་བྱས་ནས་སྐྱེ་བ་ཟད་དོ། །</p>
<p>ཚངས་པར་སྤྱོད་པ་ལ་བསྟེན་ཏོ། །</p>
<p>བྱ་བ་བྱས་སོ། །</p>
<p>འདི་ལས་སྲིད་པ་གཞན་མི་ཤེས་སོ་ཞེས་གོ་བར་བྱེད་པར་འགྱུར་རོ། །</p>
<p>དེ་ནས་དུས་གཞན་ཞིག་ན་གནག་རྫི་དགའ་བོས་བདག་པོ་རྣམས་ལ་གནག་གཏད་ནས་འཁོར་ལྔ་བརྒྱ་དང་བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང་། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་གིས་བདག་པོ་རྣམས་ལ་གནག་རྣམས་གཏད་ལགས་ཏེ། བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན་བདག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །</p>
<p>ལེགས་པར་གསུངས་པའི་ཆོས་འདུལ་བ་ལ་གནག་རྫི་དགའ་བོ་འཁོར་ལྔ་བརྒྱ་དང་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་པར་གྱུར་ཏོ། །</p>
<p>དེ་ལྟར་རབ་ཏུ་བྱུང་བ་དང་། ཚེ་དང་ལྡན་པ་དེ་ཞེས་བྱ་བ་ནས་སེམས་ཤིན་ཏུ་རྣམ་པར་གྲོལ་བར་གྱུར་ཅེས་བྱ་བའི་བར་སྔ་མ་བཞིན་དུའོ། །</p>
<p>ཆོས་ཉིད་ཀྱིས་ལྷའི་བུའམ་ལྷའི་བུ་མོ་སྐྱེས་ནས་རིང་པོར་མ་ལོན་པར་སེམས་གསུམ་སྐྱེ་བར་འགྱུར་ཏེ། གང་ནས་ཤི་འཕོས་པ་དང་། གང་དུ་སྐྱེས་པ་དང་། ལས་གང་གིས་ཡིན་པའོ། །</p>
<p>སྔོན་སྦལ་པ་བྱེད་བྱེད་པའི་ལྷའི་བུས་བལྟས་ན་དུད་འགྲོ་དག་ནས་ཤི་འཕོས་པ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་པ་དང་། བཅོམ་ལྡན་འདས་ལ་སེམས་མངོན་པར་དད་པས་ཡིན་ནས་དེ་འདི་སྙམ་དུ་སེམས་ཏེ། བདག་གིས་གང་ཡང་ཞག་ལོན་ནས་བཅོམ་ལྡན་འདས་ལ་བལྟ་བ་དང་བསྙེན་བཀུར་བྱ་བའི་ཕྱིར་འགྲོ་བ་ནི་བདག་གི་ཆ་མ་ཡིན་གྱིས། མལ་བདག་གིས་ཞག་མ་ལོན་པ་ཁོ་ནར་བཅོམ་ལྡན་འདས་ལ་བལྟ་བ་དང་བསྙེན་བཀུར་བྱ་བའི་ཕྱིར་འགྲོའོ་སྙམ་མོ། །</p>
<p>དེ་ནས་སྔོན་སྦལ་པ་བྱེད་བྱེད་པའི་ལྷའི་བུས་རྣ་ཆ་དྲི་མ་མེད་པ་གཡོ་བ་ཐོགས་ནས་ཞེས་བྱ་བ་ནས་གང་གཱའི་འགྲམ་ཐམས་ཅད་སྣང་བ་རྒྱ་ཆེན་པོས་གསལ་བར་བྱས་ཏེ་བཅོམ་ལྡན་འདས་ལ་མེ་ཏོག་གིས་གཏོར་ནས་བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་སྔོན་སྦལ་པ་བྱེད་བྱེད་པའི་ལྷའི་བུའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པ་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ། དེ་ཐོས་པ་ཞེས་བྱ་བ་ནས་ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་ཏེ། བཙུན་པ་བདག་ནི་འཕགས་སོ། །</p>
<p>མངོན་པར་འཕགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>བདག་བཅོམ་ལྡན་འདས་དང་ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །</p>
<p>དེ་ནས་སྔོན་སྦལ་པ་བྱེད་བྱེད་པའི་ལྷའི་བུ་ཚོང་པ་ཁེ་སྤོགས་རྙེད་པ་ལྟ་བུ་དང་། ཞིང་པ་ལོ་ཏོག་ལེགས་པ་ལྟ་བུ་དང་། དཔའ་བོ་གཡུལ་ལས་རྣམ་པར་རྒྱལ་བ་ལྟ་བུ་དང་། ནད་པ་ནད་ཐམས་ཅད་ལས་ཐར་བ་ལྟ་བུར་འབྱོར་པ་གང་གིས་བཅོམ་ལྡན་འདས་ཀྱི་སྤྱན་སྔར་འོངས་པའི་འབྱོར་པ་དེ་ཉིད་དང་རང་གི་གནས་སུ་སོང་ངོ་། །</p>
<p>དགེ་སློང་རྣམས་ནམ་གྱི་ཆ་སྟོད་དང་ནམ་གྱི་ཆ་སྨད་ལ་མི་ཉལ་བར་སྦྱོར་བ་ལ་བརྩོན་ཞིང་གནས་པ་དེ་རྣམས་ཀྱིས་བཅོམ་ལྡན་འདས་ཀྱི་སྤྱན་སྔ་ན་སྣང་བ་རྒྱ་ཆེན་པོ་མཐོང་ངོ་། །</p>
<p>དེ་མཐོང་ནས་ཀྱང་ཐེ་ཚོམ་དུ་གྱུར་ནས་བཅོམ་ལྡན་འདས་ལ་ཞུས་པ། ཅི་ལགས། བཅོམ་ལྡན་འདས་མ་དང་བཅོམ་ལྡན་འདས་ལ་བལྟ་བའི་སླད་དུ་མི་མཇེད་ཀྱི་བདག་པོ་ཚངས་པའམ། ལྷ་རྣམས་ཀྱི་དབང་པོ་བརྒྱ་བྱིན་ནམ། འཇིག་རྟེན་སྐྱོང་བ་བཞི་མཆིས་སམ། དགེ་སློང་དག་ང་བལྟ་བའི་ཕྱིར་མི་མཇེད་ཀྱི་བདག་པོ་ཚངས་པ་འོངས་པ་ཡང་མ་ཡིན། ལྷ་རྣམས་ཀྱི་དབང་པོ་བརྒྱ་བྱིན་ཡང་མ་ཡིན། འཇིག་རྟེན་སྐྱོང་བ་བཞི་ཡང་མ་ཡིན་གྱི། འོན་ཀྱང་གནག་རྫི་དགའ་བོའི་ཁར་བས་སྦལ་པ་བརྫིས་ཏེ་གནད་རྣམས་ཀྱང་ཆད་ལ་ཐུག །ཚིག་རྣམས་ཀྱང་བྱེ་ལ་ཐུག་པ་དང་། གནག་རྫི་དགའ་བོའི་གཏམ་བར་ཆད་པར་འགྱུར་རོ་སྙམ་ནས། མི་གཡོ་ཞིང་སྒྲ་མ་ཕྱུང་བར་འདུག་ནས་ང་ལ་སེམས་མངོན་པར་དད་པར་བྱས་ནས་ཤི་བ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་པ་དེ་མདང་ང་ལ་བལྟ་བའི་ཕྱིར་འོངས་ནས། ངས་དེ་ལ་ཆོས་བཤད་ནས་བདེན་པ་མཐོང་སྟེ་རང་གི་གནས་སུ་སོང་བ་ཡིན་ནོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་གནག་རྫི་དགའ་བོ་དང་འཁོར་ལྔ་བརྒྱས་ལས་ཅི་ཞིག་བགྱིས་ན་གནག་རྫི་དག་གི་ནང་དུ་སྐྱེས་ཤིང་། བཅོམ་ལྡན་འདས་ཀྱི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པའི་འབྲས་བུ་མངོན་སུམ་དུ་བགྱིས་པ་ལགས། སྔོན་སྦལ་པ་བྱེད་བྱེད་པའི་ལྷའི་བུས་ལས་ཅི་ཞིག་བགྱིས་ན། དེས་ན་སྦལ་པར་སྐྱེས་པར་གྱུར་ཅིང་བདེན་པ་མཐོང་བར་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་ཉིད་ཀྱིས་ལས་བྱས་ཤིང་བསགས་ལ་ཚོགས་རྙེད་པ་ཞེས་བྱ་བ་ནས། ལུས་ཅན་དག་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན་སྟོན་པ་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ་ཞེས་བྱ་བ་ནས། དེ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་སྨྲ་བ་རི་དགས་ཀྱི་ནགས་ན་ཉེ་བར་རྟེན་ཅིང་བཞུགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེའི་གསུང་རབ་ལ་གནག་རྫི་དགའ་བོ་རབ་ཏུ་བྱུང་བ་སྡེ་སྣོད་གསུམ་པ་ཆོས་སྨྲ་བ་རིགས་པ་དང་གྲོལ་བའི་སྤོབས་པ་ཅན་འཁོར་ལྔ་བརྒྱ་པ་རྩོད་པའི་ཆོས་ལ་མཁས་པ་ཞིག་སྟེ། དེ་དགེ་འདུན་གྱི་རྩོད་པ་བྱུང་ཞིང་བྱུང་བ་རྣམས་ཞི་བར་བྱེད་པ་དང་། དེ་ན་དགེ་སློང་ཁེངས་པ་ང་རྒྱལ་ཅན་གཉིས་ཤིག་ལན་འགའ་ཡང་དེའི་དྲུང་དུ་མི་འདོང་ངོ་། །</p>
<p>དུས་གཞན་ཞིག་ན་དེ་གཉིས་ཕན་ཚུན་དུ་རྩོད་པ་བྱུང་ནས་དོན་དེའི་ཕྱིར་དེ་གཉིས་དེའི་དྲུང་དུ་དོང་ནས་རྐང་པ་ལ་ཕྱག་བྱས་ཏེ་སྨྲས་པ། བདག་ཅག་གཉིས་ལ་འདི་དང་འདི་ལྟ་བུའི་རྩོད་པ་བྱུང་ན་ཞི་བར་མཛད་དུ་གསོལ། དེས་བསམས་པ། གལ་ཏེ་བདག་གིས་འདི་གཉིས་ཀྱི་རྩོད་པ་དེང་ཁོ་ན་ཞི་བར་བྱས་ན་རག་མ་ལས་པས་འདི་གཉིས་ཕྱིས་འོང་བར་མི་འགྱུར་རོ་སྙམ་ནས། དེས་དགེ་འདུན་ཐམས་ཅད་བསོགས་ནས་རྩོད་པ་དེ་དགེ་འདུན་གྱི་ནང་དུ་གླེངས་ནས་ཆད་པར་ནི་མ་བྱས་སོ། །</p>
<p>ཕྱི་དེ་ཉིན་ཡང་དེ་ལ་རི་འོར་དུ་དོགས་པ་ཞིག་བྱུང་ནས་དེ་དེར་སོང་བ་དང་། དེ་ནས་དེ་གཉིས་ཀྱིས་ཐོགས་སོ་ཞེས་དགེ་འདུན་གྱི་ནང་དུ་རྩོད་པ་དེ་གླེངས་ནས་དེ་ནས་དགེ་འདུན་གྱིས་ཞི་བར་བྱས་སོ། །</p>
<p>ཇི་ཙམ་ན་དགེ་སློང་སྡེ་སྣོད་གསུམ་པ་དེ་རི་འོར་དེ་ནས་འོངས་ཏེ་ལམ་གྱིས་དུབ་པ་བསལ་ནས་ལྷན་ཅིག་གནས་པ་དང་ཉེ་གནས་རྣམས་ལ་དྲིས་པ་རེ་ཞིག་རྩོད་པ་དང་རྩོད་ཟླ་གཉིས་མི་འོང་ངམ། དེ་རྣམས་ཀྱིས་སྨྲས་པ། མཁན་པོ་དེ་གཉིས་ཀྱི་རྩོད་པ་དེ་ཞི་བར་བགྱིས་ལགས་སོ། །</p>
<p>སུ་ཞིག་གིས་ཞི་བར་བྱས། དགེ་འདུན་གྱིས་སོ། །</p>
<p>ཇི་ལྟར་བྱས། དེ་རྣམས་ཀྱིས་རྒྱས་པར་སྨྲས་པ་དང་། དེས་ངག་རྩུབ་པོའི་ལས་བྱུང་བ། ཚེ་དང་ལྡན་པ་དག་མི་ཤེས་ཏེ། ཇི་ལྟར་གནག་རྫི་རྣམས་ཀྱི་ལྟར་རྩོད་པ་དེ་ཞི་བར་བྱས་སོ། །</p>
<p>དེ་རྣམས་ཀྱིས་ཀྱང་མཁན་པོ་དེ་དེ་བཞིན་ཏེ། ཇི་ལྟར་གནག་རྫི་རྣམས་ཀྱི་ལྟར་རྩོད་པ་ཞི་བར་བགྱིས་སོ་ཞེས་མཐུན་པར་སྨྲས་སོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ན་དགེ་སློང་སྡེ་སྣོད་གསུམ་པ་གང་ཡིན་པ་དེ་ནི་གནག་རྫི་དགའ་བོ་འདི་ཉིད་ཡིན་ནོ། །</p>
<p>དེའི་ལྷན་ཅིག་གནས་པ་དང་ཉེ་གནས་ལྔ་བརྒྱ་པོ་གང་ཡིན་པ་དེ་དག་ནི་གནག་རྫི་ལྔ་བརྒྱ་པོ་འདི་དག་ཉིད་ཡིན་ནོ། །</p>
<p>གང་ཡང་འདིས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཉན་ཐོས་ཀྱི་དགེ་འདུན་ལ་གནག་རྫི་ཞེས་བྱ་བའི་ཚིག་སྨྲས་ཤིང་། ལྷན་ཅིག་གནས་པ་དང་ཉེ་གནས་རྣམས་ཀྱིས་ཀྱང་མཐུན་པར་སྨྲས་པས། ལས་དེའི་རྣམ་པར་སྨིན་པས་ཚེ་རབས་ལྔ་བརྒྱར་འཁོར་ལྔ་བརྒྱ་དང་གནག་རྫི་རྣམས་སུ་སྐྱེས་པར་གྱུར་ཏོ། །</p>
<p>གང་འདིས་བཀླགས་ཤིང་བཏོན་པས་ཕུང་པོ་ལ་མཁས་པ་དང་། ཁམས་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་བར་འབྱུང་བ་ལ་མཁས་པ་དང་། གནས་དང་གནས་མ་ཡིན་པ་ལ་མཁས་པར་བྱས་པས། ད་ལྟར་འདི་འཁོར་ལྔ་བརྒྱ་དང་ངའི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བྱས་སོ། །</p>
<p>དགེ་སློང་དག་སྔོན་སྦལ་པ་བྱེད་བྱེད་པའི་ལྷའི་བུ་ཡང་ཡང་དག་པར་རྫོགས་པའི་སངས་རྒྱས་འོད་སྲུང་ཁོ་ནའི་གསུང་རབ་ལ་དགེ་སློང་སྤོང་བ་པ་ཞིག་ཏུ་གྱུར་ཏེ། ལྗོངས་རྒྱུ་ཞིང་སོང་བ་དང་རི་འོར་ཞིག་ན་གཙུག་ལག་ཁང་ཞིག་ཡོད་པ་དེར་སོན་ཏོ། །</p>
<p>དེ་མཚན་མོའི་ཐུན་དང་པོ་ལ་སྐྱིལ་མོ་ཀྲུང་བཅས་ཏེ་ཡིད་ལ་བྱ་བ་གོམས་པར་བྱ་བར་བརྩམས་པ་དང་། ཇི་ཙམ་ན་འདོན་པ་བྱེད་པའི་དགེ་སློང་རྣམས་ཁ་ཏོན་བྱེད་པ་དང་། བསམ་གཏན་གྱི་ཚེར་མ་ནི་སྒྲ་ཡིན་པས་དེ་སྒྲས་སེམས་རྩེ་གཅིག་པ་ཉིད་མ་བཏུབ་ནས་དེས་བསམས་པ། འདི་དག་ཁ་ཏོན་ཟེར་དུ་ཆུག་གུང་ཐུན་ལ་འདུག་པར་བྱའོ་སྙམ་ནས་གུང་ཐུན་ལ་ལངས་ཏེ་འདུག་པ་དང་། ཇི་ཙམ་ན་དགེ་སློང་གཞན་དག་ཁ་ཏོན་བྱེད་ནས་དེས་བསམས་པ། ཐུན་ཐ་མ་ལ་འདུག་པར་བྱའོ་སྙམ་ནས། དེ་ཐུན་ཐ་མ་ལ་ལངས་ཏེ་འདུག་པ་དང་། ཇི་ཙམ་ན་གཞན་དག་ཁ་ཏོན་བྱེད་ནས་དེ་འདོད་ཆགས་དང་བྲལ་བ་མ་ཡིན་པས་ཀུན་ནས་དཀྲིས་པ་དྲག་པོ་སྐྱེས་ནས་དེས་སྨྲས་པ། འོད་སྲུང་གི་དགེ་སྦྱོང་འདི་རྣམས་ནི་སྦལ་པ་བཞིན་མཚན་ཐོག་ཐག་སྒྲ་འབྱིན་ཏོ་ཞེས་བྱས་སོ། །</p>
<p>དགེ་སློང་དག་ཇི་སྙམ་དུ་སེམས། དགེ་སློང་སྤོང་བ་པ་གང་ཡིན་པ་དེ་ནི་སྔོན་སྦལ་པ་བྱེད་བྱེད་པའི་ལྷའི་བུ་འདི་ཉིད་ཡིན་ཏེ། གང་ཡང་འདིས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཉན་ཐོས་རྣམས་ལ་སྦལ་པ་ཞེས་ཚིག་ཏུ་སྨྲས་པས་ལས་དེའི་རྣམ་པར་སྨིན་པས་ཚེ་རབས་ལྔ་བརྒྱར་སྦལ་པར་སྐྱེས་པར་གྱུར་ཏེ། ད་ལྟའི་བར་དུ་ཡང་སྦལ་པར་སྐྱེས་པ་ཡིན་ནོ། །</p>
<p>གང་ཡང་ང་ལ་སེམས་མངོན་པར་དད་པར་བྱས་པས་དེས་ན་རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་པར་གྱུར་ཏོ། །</p>
<p>གང་ཡང་དག་པར་རྫོགས་པའི་སངས་རྒྱས་འོད་སྲུང་ལས་ཚངས་པར་སྤྱོད་པ་སྤྱད་པས་དེས་ན་ད་ལྟར་བདེན་པ་མཐོང་བར་བྱས་སོ། །</p>
<p>དགེ་སློང་དག་དེ་ལྟ་བས་ན་གཅིག་ཏུ་གནག་པ་རྣམས་ཀྱི་ལས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས་བརྩོན་པར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ། །</p>
<p>ཞེས་དེ་སྐད་ཅེས་བཀའ་སྩལ་ཏོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཆུ་བོ་གང་གཱ་རྒལ་བ་དང་། དེ་ན་ངང་པ་དང་། ཉ་དང་རུ་སྦལ་ལྔ་བརྒྱས་བསྐོར་ཏེ་བསྐོར་བ་བྱས་སོ། །</p>
<p>དེ་རྣམས་ལ་བཅོམ་ལྡན་འདས་ཀྱིས་ཚིག་གསུམ་གྱི་ཆོས་བཤད་པ་མཛད་དེ། བཞིན་བཟངས་དག་འདི་ལྟར་འདུ་བྱེད་ཐམས་ཅད་ནི་མི་རྟག་པའོ། །</p>
<p>ཆོས་ཐམས་ཅད་ནི་བདག་མེད་པའོ། །</p>
<p>མྱ་ངན་ལས་འདས་པ་ནི་ཞི་བ་ཡིན་པས་ང་ལ་སེམས་མངོན་པར་དད་པར་གྱིས་ལ། ཅི་ནས་ཀྱང་དུད་འགྲོའི་སྐྱེ་གནས་ལ་འདོད་ཆགས་དང་བྲལ་བར་གྱིས་ཤིག །དེ་རྣམས་འདི་སྙམ་དུ་སེམས་ཏེ། གང་བདག་ཅག་གིས་བཅོམ་ལྡན་འདས་ལས་ཚིག་གསུམ་གྱི་ཆོས་ཐོས་ནས་ཁ་ཟས་ཟ་བར་བྱེད་པ་ནི་བདག་ཅག་གི་ཆ་མ་ཡིན་ནོ་སྙམ་ནས། དེ་རྣམས་ཀྱིས་བཟས་བཅད་པ་དང་། དུད་འགྲོའི་སྐྱེ་གནས་སུ་སོང་བ་རྣམས་ནི་མེའི་ཤས་ཆེ་བས་དུས་ལས་འདས་ཏེ་ཤི་འཕོས་པ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་སོ། །</p>
<p>ཆོས་ཉིད་ཀྱིས་ལྷའི་བུའམ་ལྷའི་བུ་མོ་སྐྱེས་ནས་རིང་པོ་མ་ལོན་པར་སེམས་གསུམ་སྐྱེ་བར་འགྱུར་ཏེ། གང་ནས་ཤི་འཕོས་པ་དང་། གང་དུ་སྐྱེས་པ་དང་། ལས་གང་གིས་ཡིན་པའོ། །</p>
<p>དེ་རྣམས་ཀྱིས་བལྟས་ན་དུད་འགྲོ་དག་ལས་ཤི་འཕོས་ནས་རྒྱལ་ཆེན་བཞིའི་རིས་ཀྱི་ལྷ་རྣམས་སུ་སྐྱེས་པ་དང་ཞེས་བྱ་བ་ནས། མེ་ཏོག་མན་དཱ་ར་བས་ཐུ་བ་བཀང་སྟེ་བཅོམ་ལྡན་འདས་ཀྱི་ཉེ་འཁོར་དང་ཆུ་བོ་གང་གཱ་སྣང་བས་གསལ་བར་བྱས་ནས་བཅོམ་ལྡན་འདས་ལ་མེ་ཏོག་གིས་གཏོར་ཏེ། བཅོམ་ལྡན་འདས་ལ་ཀུན་ནས་བསྐོར་ཏེ་འདུག་གོ། །</p>
<p>བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་དང་། བག་ལ་ཉལ་དང་དང་། ཁམས་དང་རང་བཞིན་མཁྱེན་ནས་དེ་དང་འདྲ་བའི་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་བཤད་པ་མཛད་པས་ཞེས་བྱ་བ་ནས། ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། དེ་རྣམས་ཀྱིས་བདེན་པ་མཐོང་བ་དང་། དེས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་དོ། །</p>
<p>བཙུན་པ་འདི་ལྟ་བུ་ནི་བདག་ཅག་ལ་ཕས་མ་བགྱིས་ཏེ། མས་མ་ལགས། རང་གི་སྐྱེ་བོ་དང་། གཉེན་གྱི་ཚོགས་དང་སྡུག་པས་མ་ལགས། རྒྱལ་པོས་མ་ལགས། ལྷ་རྣམས་ཀྱིས་མ་ལགས། སྔོན་གྱི་འདས་པས་མ་ལགས། དགེ་སྦྱོང་དང་བྲམ་ཟེས་མ་ལགས་པ་གང་ལགས་པ་བཅོམ་ལྡན་འདས་ཀྱིས་བདག་ཅག་ལ་མཛད་དེ། སེམས་ཅན་དམྱལ་བ་དང་ཡི་དགས་རྣམས་ནས་ནི་རྐང་པ་དྲངས། ལྷ་དང་མི་རྣམས་སུ་ནི་རབ་ཏུ་བཀོད། འཁོར་བ་ལས་ནི་རིང་དུ་མཛད། ཁྲག་དང་མཆི་མའི་རྒྱ་མཚོ་ནི་བསྐམས། རུས་པའི་རི་བོ་ལས་ནི་བསྒྲལ། ངན་སོང་གི་སྒོ་རྣམས་ནི་བཀུམ། མཐོ་རིས་དང་ཐར་པའི་སྒོ་རྣམས་ནི་ཕྱེ། ཐོག་མ་མ་མཆིས་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་ཏེ། བཙུན་པ་བདག་ཅག་ནི་འཕགས་སོ། །</p>
<p>མངོན་པར་འཕགས་སོ། །</p>
<p>བདག་ཅག་སངས་རྒྱས་བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་ཅག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །</p>
<p>དེ་ནས་སྔོན་ཉ་དང་། ངང་པ་དང་། རུ་སྦལ་བྱེད་བྱེད་པའི་ལྷའི་བུ་དེ་རྣམས་ཚོང་པ་ཁེ་སྤོགས་རྙེད་པ་ལྟ་བུ་དང་ཞེས་བྱ་བ་ནས་རང་གི་གནས་སུ་དོང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཉ་དང་། ངང་པ་དང་། རུ་སྦལ་འདི་རྣམས་ཀྱིས་ལས་ཅི་ཞིག་བགྱིས་ན་དེས་ན་ངང་པ་དང་། ཉ་དང་། རུ་སྦལ་རྣམས་སུ་སྐྱེས་ལགས། ལས་ཅི་ཞིག་བགྱིས་ན་དེས་ན་ལྷ་རྣམས་སུ་སྐྱེས་ནས་བདེན་པ་མཐོང་བར་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ངང་པ་དང་། ཉ་དང་། རུ་སྦལ་འདི་དག་ཉིད་ཀྱིས་ལས་རྣམས་བྱས་ཤིང་བསགས་པ་ཚོགས་རྙེད་པ་དག་ནི་ཞེས་བྱ་བ་ནས། ལུས་ཅན་དག་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན་སྟོན་པ་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ་ཞེས་བྱ་བ་ནས། དེ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་སྨྲ་བ་རི་དགས་ཀྱི་ནགས་ན་ཉེ་བར་རྟེན་ཅིང་བཞུགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེའི་བསྟན་པ་ལ་དེ་རྣམས་རབ་ཏུ་བྱུང་བར་གྱུར་ཏེ། དེ་ན་དགེ་སློང་དེ་རྣམས་ཀྱིས་བསླབ་པའི་གཞི་ཕྲ་མོ་ཕྲ་མོ་རྣམས་དྲལ་བས་ལས་དེའི་རྣམ་པར་སྨིན་པས་ཉ་དང་། ངང་པ་དང་། རུ་སྦལ་རྣམས་སུ་སྐྱེས་པར་གྱུར་ཏོ། །</p>
<p>གང་ཡང་ང་ལ་སེམས་མངོན་པར་དད་པར་བྱས་པ་དེས་ན་ལྷ་རྣམས་སུ་སྐྱེས་པར་གྱུར་ཏོ། །</p>
<p>གང་ཡང་ཡང་དག་པར་རྫོགས་པའི་སངས་རྒྱས་འོད་སྲུང་ལས་ཚངས་པར་སྤྱོད་པ་སྤྱད་པ་དེས་ན་བདེན་པ་མཐོང་བར་བྱས་སོ། །</p>
<p>དགེ་སློང་དག་དེ་ལྟ་བས་ན། གཅིག་ཏུ་གནག་པའི་ལས་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས་བརྩལ་བར་བྱ་སྟེ། དགེ་སློང་དག་ཁྱེད་ཅག་གིས་དེ་ལྟ་བུ་ལ་བསླབ་པར་བྱའོ། །</p>
<p>ཞེས་དེ་སྐད་ཅེས་བཀའ་སྩལ་ཏོ། །</p>
<p>ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཆུ་བོ་གང་གཱ་རྒལ་བ་དང་ཡི་དགས་སྡོང་དུམ་ཚིག་པ་ལྟ་བུ། ཀེང་རུས་སྒྲེང་བ་ལྟ་བུ། རང་གི་སྐྲས་ལུས་ཡོག་པ། ལྟོ་རི་སུལ་ལྟར་འདུག་པ། ཁ་ཁབ་ཀྱི་མིག་ཙམ་ཡོད་པ་འབར་རབ་ཏུ་འབར། ཀུན་དུ་རབ་ཏུ་འབར་ཏེ་མེ་ལྕེ་གཅིག་ཏུ་གྱུར་པ་ལྔ་བརྒྱ་ཙམ་གྱིས་ཡོངས་སུ་བསྐོར་ནས། དེ་རྣམས་ཀྱིས་ཐལ་མོ་སྦྱར་ཏེ། བཅོམ་ལྡན་འདས་ལ་གསོལ་པ། བཙུན་པ་བདག་ཅག་ཡི་དགས་རྣམས་ནི་རྣམ་པར་ལྟུང་བའི་ལུས་ཅན་རྣམས་ལགས་ཏེ། སྔོན་གྱི་ལས་ཀྱི་ནོངས་པས་ཆབ་ཀྱང་མི་རྙེད་ལགས་ན་འཚལ་མ་མཐོང་བ་ལྟ་སྨོས་ཀྱང་ཅི་འཚལ། ཁྱོད་ནི་ཐུགས་རྗེ་ཆེན་པོ་མངའ་བ་ལགས་ན་བདག་ཅག་ལ་ཆབ་སྩོལ་ཅིག །བཅོམ་ལྡན་འདས་ཀྱིས་དེ་རྣམས་ལ་ཆུ་བོ་གང་གཱ་བསྟན་ནས། ཆུ་བསིལ་སྐྱེ་བོ་ཀུན་གྱིས་ཉེ་བར་སྤྱད་བྱ་བ། །</p>
<p>སྐལ་ལྡན་ཤིང་རྟ་ཀླུང་ཆེན་འདི་ནི་གྲོང་དག་དང་། །</p>
<p>ཡུལ་འཁོར་དག་དང་གྲོང་ཁྱེར་ཚིམ་པར་བྱེད་ཅིང་འབབ། །</p>
<p>ཞིང་རྣང་སཱ་ལུ་ཀུ་མུ་ད་དང་ཨུཏྤལ་སྐྲུན། །</p>
<p>ཡི་དགས་རྣམས་ཀྱིས་གསོལ་པ། ཆུ་བོ་སྐྱེ་བོ་ཀུན་གྱིས་ཉེ་བར་སྤྱད་བགྱི་བ། །</p>
<p>སྐལ་ལྡན་ཤིང་རྟ་འབབ་འདི་བདག་ཅག་རྣམས་ལ་སྐམས། །</p>
<p>འདི་ནི་ཁྲག་གི་དྲི་མས་གང་ཞིང་ལག་པ་ན། །</p>
<p>དབྱུག་པ་དགྲ་སྟར་བཅས་པ་ཐོགས་པས་འདི་བསྲུངས་མཐོང་། །</p>
<p>བཅོམ་ལྡན་འདས་ཀྱིས་གང་གཱའི་ལྷ་ལ་བཀའ་སྩལ་པ། ཁྱོད་ནི་གྲོང་དང་ཡུལ་འཁོར་གྲོང་ཁྱེར་ཚིམ་བྱེད་ཅིང་། །</p>
<p>ཞིང་རྣང་སཱ་ལུ་ཀུ་མུ་ད་དང་ཨུཏྤལ་སྐྲུན། །</p>
<p>ཅི་ཕྱིར་ཡི་དགས་སྐོམ་པས་རབ་ཉེན་ཚིམ་མི་བྱེད། །</p>
<p>ཁྱོད་ལ་བྱིས་པའི་སྐྱེ་བོ་སྡུག་བསྔལ་སྙིང་རྗེ་མེད། །</p>
<p>གང་གཱའི་ལྷས་གསོལ་པ། བྱིས་པའི་སྐྱེ་བོ་ལ་བདག་འཇིགས་པས་མ་ལགས་ཤིང་། །</p>
<p>ཚིག་རྩུབ་སྒྱུས་ཀྱང་མི་མཐུན་ཆབ་གཏོང་མི་བགྱིད་དེ། །</p>
<p>ནོངས་བགྱིས་སྒྲིབ་པ་ཆེན་པོས་བསྒྲིབས་པ་འདི་དག་ལ། །</p>
<p>ཆུ་བོ་སྐམས་གྱུར་འདི་ལ་བདག་གིས་ཅི་ཞིག་ནོངས། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། མཽད་གལ་གྱི་བུ་ཆེན་པོ་ཡི་དགས་རྣམས་ལ་ཆུ་ལུད་ཅིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་མཽད་གལ་གྱི་བུ་ཆེན་པོས་བཅོམ་ལྡན་འདས་ཀྱི་ལྟར་མཉན་ནས་ཡི་དགས་རྣམས་ལ་ཆུ་བླུད་པར་བརྩམས་པ་དང་། ཡི་དགས་དེ་རྣམས་ཀྱི་ཁ་ཁབ་ཀྱི་མིག་ཙམ་པོ་དག་བསྐྱེད་པར་མ་ནུས་སོ། །</p>
<p>དེ་ནས་བཅོམ་ལྡན་འདས་ཀྱི་རྫུ་འཕྲུལ་གྱིས་དེ་རྣམས་ཀྱི་ཁ་བསྐྱེད་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་ཆུ་བླུད་པ་དང་། དེ་རྣམས་སྐོམ་པས་ཉེན་པས་མང་དུ་འཐུངས་པས་ལྟོ་རྒྱས་པར་གྱུར་ཏོ། །</p>
<p>དེ་ནས་བཅོམ་ལྡན་འདས་ལ་སེམས་དང་བ་བསྐྱེད་ནས་ཤིའོ་ཞེས་བྱ་བ་ནས། བདེན་པ་མཐོང་ནས་རང་གི་གནས་སུ་སོང་ངོ་། །</p>
<p>ཞེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཡི་དགས་འདི་རྣམས་ཀྱིས་ལས་ཅི་ཞིག་བགྱིས་ན་དེས་ན་ཡི་དགས་རྣམས་སུ་སྐྱེས་ལགས། ལས་ཅི་ཞིག་བགྱིས་ན་དེས་ན་ལྷ་རྣམས་སུ་སྐྱེས་ནས་བདེན་པ་མཐོང་བར་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་དག་ཉིད་ཀྱིས་ལས་རྣམས་བྱས་ཤིང་བསགས་པ་ཚོགས་རྙེད་པ་དག་ནི་ཞེས་བྱ་བ་ནས། ལུས་ཅན་དག་ལ་འབྲས་བུར་འགྱུར། ཞེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན་སྟོན་པ་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ། ཞེས་བྱ་བ་ནས། དེ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་སྨྲ་བ་རི་དགས་ཀྱི་ནགས་ན་ཉེ་བར་རྟེན་ཅིང་བཞུགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེའི་ཉན་ཐོས་རྣམས་ཀྱིས་དད་པ་ལས་བསླངས་ནས་སངས་རྒྱས་དང་། ཆོས་དང་། དགེ་འདུན་ལ་བྱ་བ་བྱེད་དོ། །</p>
<p>གང་གི་ཚེ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འོད་སྲུང་གི་བསྟན་པ་རྒྱས་པར་མ་གྱུར་པ་དེའི་ཚེ་དད་པ་འདྲི་བའི་དགེ་སློང་ཡང་ཉུང་བར་གྱུར་ཏོ། །</p>
<p>གང་གི་ཚེ་རྒྱས་པར་གྱུར་པ་དེའི་ཚེ་དད་པ་འདྲི་བའི་དགེ་སློང་ཡང་མང་བར་གྱུར་ཏོ། །</p>
<p>ཇི་ཙམ་ན་འདུན་ཁང་ཞིག་ན་དགེ་བསྙེན་ལྔ་བརྒྱ་བྱ་བ་འགའ་ཞིག་གི་ཕྱིར་ལྷགས་ཤིང་འདུས་པར་གྱུར་པ་དང་། དད་པ་འདྲི་བའི་དགེ་སློང་རབ་ཏུ་མང་པོ་དག་དེ་རྣམས་ཀྱི་དྲུང་དུ་སོང་ནས་སྦྱིན་དུ་གཞུག་པར་འདོད་པ་ན། དེ་རྣམས་ཀྱིས་ཀུན་ནས་དཀྲིས་པ་དྲག་པོས་ངག་རྩུབ་པའི་ལས་ཕྱུང་བ། འོད་སྲུང་གི་དགེ་སྦྱོང་འདི་རྣམས་ནི་ཡི་དགས་རྣམས་སུ་སྐྱེས་པ་བཞིན་རྟག་ཏུ་ལག་པ་ཟེད་པར་བྱེད་དོ་ཞེས་སྨྲས་སོ། །</p>
<p>དགེ་སློང་དག་ཇི་སྙམ་དུ་སེམས། དགེ་བསྙེན་ལྔ་བརྒྱ་པོ་གང་དག་ཡིན་པ་དེ་དག་ནི་ཡི་དགས་ལྔ་བརྒྱ་པོ་འདི་དག་ཉིད་ཡིན་ཏེ། གང་ཡང་འདི་རྣམས་ཀྱིས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཉན་ཐོས་རྣམས་ལ་ཡི་དགས་ཀྱི་ཚིག་སྨྲས་པའི་ལས་དེའི་རྣམ་པར་སྨིན་པས་ཚེ་རབས་ལྔ་བརྒྱར་ཡི་དགས་རྣམས་སུ་སྐྱེས་པར་གྱུར་ཏེ། ད་ལྟའི་བར་དུ་ཡང་ཡི་དགས་རྣམས་སུ་སྐྱེས་པ་ཡིན་ནོ། །</p>
<p>གང་ཡང་ང་ལ་སེམས་མངོན་པར་དད་པར་བྱས་པ་དེས་ན་ལྷ་རྣམས་སུ་སྐྱེས་སོ། །</p>
<p>གང་ཡང་དག་པར་རྫོགས་པའི་སངས་རྒྱས་འོད་སྲུང་ལ་སྐྱབས་སུ་འགྲོ་བ་དང་བསླབ་པའི་གཞི་བླངས་པ་དེས་ན་བདེན་པ་མཐོང་བར་བྱས་སོ། །</p>
<p>དགེ་སློང་དག་དེ་ལྟ་བས་ན་གཅིག་ཏུ་གནག་པ་རྣམས་ཀྱི་ལས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས་བརྩལ་བར་བྱ་སྟེ། དགེ་སློང་དག་ཁྱེད་ཅག་གིས་དེ་ལྟ་བུ་ལ་བསླབ་པར་བྱའོ། །</p>
<p>ཞེས་དེ་སྐད་ཅེས་བཀའ་སྩལ་ཏོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཆུ་བོ་གང་གཱ་ལས་རྒལ་བ་ན་གླང་པོ་ཆེའི་ལྟ་སྟངས་ཀྱིས་གཡས་ཕྱོགས་ནས་ཆུ་བོ་གང་གཱ་ལ་གཟིགས་པ་དང་། དགེ་སློང་རྣམས་ཀྱིས་བཅོམ་ལྡན་འདས་ལ་ཞུས་པ། བཙུན་པ་བཅོམ་ལྡན་འདས་ཅིའི་སླད་དུ་གཡས་ཕྱོགས་ནས་ཆུ་བོ་གང་གཱ་ལ་གཟིགས་པར་མཛད། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཅག་ཆུ་བོ་གང་གཱའི་གླེང་གཞི་ཉན་པར་འདོད་དམ། བཅོམ་ལྡན་འདས་ད་དེའི་དུས་ལ་བབ་ལགས་སོ། །</p>
<p>བདེ་བར་གཤེགས་པ་ད་དེའི་དུས་ལ་བབ་ལགས་ཏེ། བཅོམ་ལྡན་འདས་ཀྱིས་ཆུ་བོ་གང་གཱའི་གླེང་གཞི་གང་ལགས་པ་བཤད་ན་དགེ་སློང་རྣམས་ཉན་པར་འགྱུར་ལགས་སོ།། །</p>
<p>།འདུལ་བ་གཞི། བམ་པོ་སུམ་བཅུ་རྩ་དགུ་པ། དགེ་སློང་དག་སྔོན་བྱུང་བ་རྒྱལ་པོ་སྨྱུག་སྦམས་ཞེས་བྱ་བ་ཆོས་ཀྱི་རྒྱལ་པོ་ཆོས་དང་ལྡན་པ་ཞིག་བྱུང་སྟེ། དེའི་ཡུལ་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ་དང་། སྐྱེ་བོ་དང་མི་མང་པོས་གང་བ། ཤིང་མེ་ཏོག་དང་འབྲས་བུ་རྟག་པ། ལྷ་རྣམས་དུས་དུས་སུ་ཆར་འབེབས་པས་ས་གཞི་ལོ་ཐོག་དང་ལྡན་ཞིང་འཐབ་པ་དང་། ཐབ་མོ་དང་། རྩོད་པ་དང་། འཁྲུག་ལོང་དང་། ཆོམ་རྐུན་དང་། མུ་གེ་དང་། ནད་རྣམས་རབ་ཏུ་ཞི་བར་གྱུར་ལ། མི་རྣམས་རྟག་ཏུ་ཆོས་ལ་གཞོལ་བ་ན་ཆོས་ཀྱིས་རྒྱལ་སྲིད་བྱེད་དུ་འཇུག་གོ། །</p>
<p>ཇི་ཙམ་ན་རྒྱལ་པོ་དེ་སོ་གའི་དུས་ལ་བབ་ནས་ཤིང་རྣམས་ཀྱི་མེ་ཏོག་ཁ་འབུས་ཤིང་ངང་པ་དང་། ཁྲུང་ཁྲུང་དང་། རྨ་བྱ་དང་། ནེ་ཙོ་དང་། རི་སྐེགས་དང་། ཁུ་བྱུག་དང་། ཤང་ཤང་ཏེའུ་རྣམས་སྐད་འབྱིན་པའི་ནགས་ཁྲོད་དུ་བཙུན་མོའི་འཁོར་གྱིས་ཡོངས་སུ་བསྐོར་ནས་སྐྱེད་མོས་ཚལ་གྱི་གནས་སུ་སོང་བ་དང་། ཇི་ཙམ་ན་མི་ལུས་གཉེར་མས་གང་བ། མགོ་སྐྱ་བ། ལུས་ཀྱི་ཡན་ལག་རྙིས་པ། དབང་པོ་རྒུད་པ། ཤ་སྐེམ་པ། ཞོ་ཤ་ཆུང་བ་ཞིག་ཁར་བ་ལ་བརྟེན་ནས་གོམ་པ་དལ་བུ་དལ་བུས་འགྲོ་བ་ཞིག་མཐོང་ངོ་། །</p>
<p>དེ་ནས་རྒྱལ་པོས་བློན་པོ་རྣམས་ལ་སྨྲས་པ། ཤེས་ལྡན་དག་མི་ལུས་གཉེར་མས་གང་བ་མགོ་སྐྱ་བ་ཞེས་བྱ་བ་ནས། ཁར་བ་ལ་བརྟེན་ནས་འགྲོ་བ་འདི་ཅི་ཞིག་ཡིན་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་རྣམས་ཀྱིས་སྨྲས་པ། ལྷ་དེ་ནི་འདུ་བྱེད་རྣམས་དེངས་པས་རྒས་འཁོགས་པ་ཞེས་བགྱིའོ། །</p>
<p>རྒྱལ་པོས་སྨྲས་པ། ཤེས་ལྡན་དག་ང་ལ་ཡང་འདི་ལྟ་བུའི་ཆོས་འབྱུང་བར་འགྱུར་རམ། དེ་རྣམས་ཀྱིས་སྨྲས་པ། ལྷ་ཆོས་དེ་ནི་ཐུན་མོང་ལགས་སོ། །</p>
<p>དེ་ནས་རྒྱལ་པོ་ཡིད་མི་བདེ་ཞིང་ཆས་པ་དང་ཡང་མི་སྐྱ་བོ་རྦབ་རྦབ་བོ། ལུས་གས་ཤིང་ཧྲུད་ཧྲུད་པོ། ལྟོ་རི་སུལ་ལྟར་འདུག་པ། རྨ་རྣག་གིས་གང་བ། ཡན་ལག་དང་ཉིང་ལག་རྣམས་ལས་འཛག་པ། ལྷན་པ་རྣམས་ཀྱིས་དཀྲིས་པ་ཞིག་ཤུགས་རིང་པོ་རིང་པོར་འབྱིན་ཅིང་ཁར་བ་ལ་བརྟེན་ནས་འཐེང་ཞིང་འགྲོ་བར་ཆས་པ་མཐོང་ངོ་། །</p>
<p>མཐོང་ནས་ཀྱང་བློན་པོ་རྣམས་ལ་སྨྲས་པ། ཤེས་ལྡན་དག་མི་སྐྱ་བོ་བསེང་བསེང་པོ་ཞེས་བྱ་བ་ནས། འཐེང་ཞིང་འགྲོ་བར་ཆས་པ་འདི་ཅི་ཞིག་ཡིན་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་རྣམས་ཀྱིས་སྨྲས་པ། ལྷ་འདི་ནི་ནད་ཀྱིས་ཐེབས་པ་ཞེས་བགྱིའོ། །</p>
<p>རྒྱལ་པོས་སྨྲས་པ། ཤེས་ལྡན་དག་ང་ལ་ཡང་འདི་ལྟ་བུའི་ཆོས་འབྱུང་བར་འགྱུར་རམ། བློན་པོ་རྣམས་ཀྱིས་སྨྲས་པ། ལྷ་ཆོས་འདི་ནི་ཐུན་མོང་ལགས་ཏེ། ཉེས་པར་སྤྱོད་པའི་ལས་བགྱིས་པ་རྣམས་ལ་སྔོན་གྱི་ལས་ཀྱི་ཉེས་པས་འབྱུང་བར་འགྱུར་རོ། །</p>
<p>རྒྱལ་པོས་བསམས་པ། རྣམ་པ་ཐམས་ཅད་དུ་སྡིག་པ་མི་བྱའོ་སྙམ་དུ་བསམས་ནས་ཆས་པ་དང་། ཡང་དེས་རས་སྔོན་པོ་དང་། སེར་པོ་དང་། དམར་པོ་དང་། དཀར་པོ་རྣམས་ཀྱིས་ཁྱོགས་བརྒྱན་ནས་གདུགས་དང་། རྒྱལ་མཚན་དང་། འཕན་དང་། དུང་དང་། རྔ་ཕ་ཊ་ཧ་དང་། སྐྱེས་པ་དང་། བུད་མེད་དང་། ཁྱེའུ་དང་། བུ་མོ་དག་བུན་ལོང་ཞིང་། མི་བཞིས་བཏེག་ནས་མགྱོགས་མིས་ནི་སྣ་དྲངས། སྐྱེས་བུ་ལག་ན་ཤིང་ཐོགས་པ་ནི་ཕྱི་བཞིན་འབྲང་ཞིང་ཀྱི་ཧུད་ཕ། ཀྱི་ཧུད་སྡུག་པ། ཀྱི་ཧུད་སྤུན། ཀྱི་ཧུད་ཇོ་བོ་ཞེས་ཀུན་དུ་ངུད་མོའི་སྒྲ་འདོན་པ་མཐོང་ངོ་། །</p>
<p>མཐོང་ནས་ཀྱང་བློན་པོ་རྣམས་ལ་སྨྲས་པ། ཤེས་ལྡན་དག་རས་སྔོན་པོ་དང་། སེར་པོ་དང་། དམར་པོ་དང་། དཀར་པོ་རྣམས་ཀྱིས་ཁྱོགས་བརྒྱན་ཅིང་ཞེས་བྱ་བ་ནས། ངུད་མོའི་སྒྲ་འདོན་པ་འདི་ཅི་ཞིག་ཡིན་ཞེས་བྱ་བའི་བར་གོང་མ་བཞིན་དུའོ། །</p>
<p>བློན་པོ་རྣམས་ཀྱིས་སྨྲས་པ། ལྷ་འདི་ནི་གུམ་པ་ཞེས་བགྱིའོ། །</p>
<p>རྒྱལ་པོས་སྨྲས་པ། ཤེས་ལྡན་དག་ང་ལ་ཡང་འདི་ལྟ་བུའི་ཆོས་འབྱུང་བར་འགྱུར་རམ། དེ་རྣམས་ཀྱིས་སྨྲས་པ། ལྷ་ཆོས་འདི་ནི་ཐུན་མོང་ལགས་སོ། །</p>
<p>དེ་ནས་རྒྱལ་པོས་རྒས་པ་དང་། ནད་པ་དང་། ཤི་བ་ཡང་དག་པར་མཐོང་ནས་ཡིད་བྱུང་སྟེ། བདག་གིས་ཀྱང་འདི་ལྟ་བུའི་ལོངས་སྤྱོད་རྣམས་སྤང་དགོས་སོ་སྙམ་ནས་སླར་ལོག་སྟེ། མྱ་ངན་གྱི་ཁང་པར་ཞུགས་ནས་འདུག་གོ། །</p>
<p>དེའི་ཡུལ་ན་བྲམ་ཟེ་དུས་དཔོག་ཅེས་བྱ་བ་ཕྱུག་པ་ནོར་མང་བ་ལོངས་སྤྱོད་ཆེ་བ་ཞིག་ཡོད་དེ། དེས་ཇི་ལྟར་རྒྱལ་པོས་རྒས་པ་དང་། ནད་པ་དང་། ཤི་བ་མཐོང་སྟེ་ཡིད་བྱུང་ནས་མྱ་ངན་གྱི་ཁང་པར་ཞུགས་ནས་འདུག་པ་ཐོས་སོ། །</p>
<p>ཐོས་ནས་ཀྱང་བྲམ་ཟེ་བརྒྱ་སྟོང་དུ་མས་ཡོངས་སུ་བསྐོར་ཅིང་ཤིང་རྟ་རྟ་རྒོད་མ་དང་ལྡན་པ་ཐམས་ཅད་ནས་དཀར་བའི་ནང་དུ་ཞུགས་ཏེ། གསེར་གྱི་ཁར་བ་དང་རིལ་བ་སྤྱི་བླུགས་ཐོགས་ནས་རྒྱལ་པོ་སྨྱུག་སྦམས་གང་ན་བ་དེར་སོང་སྟེ་ཕྱིན་པ་དང་། རྒྱལ་པོ་ལ་བློན་པོ་རྣམས་ཀྱིས་སྨྲས་པ། ལྷ་བྲམ་ཟེ་དུས་དཔོག་ཆབ་སྒོ་ན་མཆིས་སོ། །</p>
<p>དེ་ནས་རྒྱལ་པོ་ཕྱིར་བྱུང་ནས་དཀོར་ཁང་དུ་འདུག་པ་དང་། བྲམ་ཟེ་དུས་དཔོག་གིས་རྒྱལ་བ་དང་ཚེ་སྤེལ་བ་དག་བྱས་ཏེ་འདུག་ནས་སྨྲས་པ། ལྷ་ཅིའི་སླད་དུ་ཐུགས་ངན་གྱི་ཁང་པར་ཞུགས་ཏེ་བཞུགས། རྒྱལ་པོས་ཇི་ལྟར་གྱུར་པ་ཐམས་ཅད་བྲམ་ཟེ་དུས་དཔོག་ལ་རྒྱས་པར་སྨྲས་པ་དང་། དེས་སྨྲས་པ་ལྷ་འཇིག་རྟེན་ནི་རང་གི་ལས་ཀྱི་འབྲས་བུ་ལ་སྤྱོད་པ་ལགས་པས་འདི་ལ་ཐུགས་ངན་བགྱིར་མ་མཆིས་སོ། །</p>
<p>སེམས་ཅན་ལེགས་པའི་ལས་བགྱིད་པ་རྣམས་ཀྱང་མཆིས། ཉེས་པའི་ལས་བགྱིད་པ་རྣམས་ཀྱང་མཆིས། གཉི་གའི་ལས་བགྱིད་པ་ཡང་མཆིས་ཏེ། འཁོར་ལོས་སྒྱུར་བ་རྣམས་ནི་རྟག་ཏུ་ལས་ལེགས་པ་བགྱིད་དེ། གུམ་ན་ཡང་ལྷ་རྣམས་སུ་སྐྱེ་བར་འགྱུར་རོ། །</p>
<p>ལྷ་ཡང་འཁོར་ལོས་སྒྱུར་བ་ལགས་ཏེ། མིའི་བདེ་བ་ཁྱད་པར་དུ་འཕགས་པ་བསྟར་ནས་ལྷའི་བདེ་བ་ཡང་ཉམས་སུ་བསྟར་བར་འགྱུར་མོད་ཀྱི། ལྷ་འོན་ཀྱང་མཐོ་རིས་ཀྱི་ཐེམ་སྐས་སུ་གྱུར་པ་མཆོད་སྦྱིན་ལ་བརྩོན་པར་མཛོད་ཅིག །དེ་ནས་རྒྱལ་པོས་བློན་པོ་རྣམས་ལ་བསྒོ་བ། ཤེས་ལྡན་དག་ཡུལ་ཐམས་ཅད་དུ་དྲིལ་སྒྲོགས་སུ་ཆུག་སྟེ། རྒྱལ་པོ་གཏན་པ་མེད་པའི་མཆོད་སྦྱིན་བྱེད་ཀྱིས་ཁྱེད་ཤོག་ལ་ལོངས་སྤྱོད་ཅིག་ཅེས་སྒོ་ཤིག །དེ་ནས་རྒྱལ་པོས་སྦྱིན་པའི་ཁང་པ་རྩིག་ཏུ་བཅུག་ནས་ཟས་འདོད་པ་རྣམས་ལ་ནི་ཟས། བཏུང་བ་འདོད་པ་རྣམས་ལ་ནི་བཏུང་བ་བྱིན་ནོ། །</p>
<p>དེར་འབྲས་ཁུ་དབོ་བའི་དོང་བྱས་ནས། དེར་དྲོན་པོ་དག་བླུགས་པ་དང་བསིལ་བར་གྱུར་པས་མ་དྲོས་པ་མ་དྲོས་པ་ཞེས་བྱ་བར་གྲགས་སོ། །</p>
<p>དེའི་འབྲས་ཁུ་དང་འབྲས་བཀྲུས་པའི་ཁུ་བས་ལོ་བཅུ་གཉིས་ཚང་པར་བཀང་བས་ལུད་པར་གྱུར་པའི་ཁ་དེ་ནས་འབབ་ཆུར་བབ་པས་འབྲས་ཁུའི་ཆུ་འབྲས་ཁུའི་ཆུ་ཞེས་བྱ་བར་གྲགས་སོ།། །</p>
<p>།སྡོམ་ལ། གཞོན་ནུ་བསྐྱེད་དང་གླང་ཆེན་སྒྲ། །</p>
<p>དཔུང་རྒྱན་ལྡན་དང་ནོར་བུ་ཅན། །</p>
<p>ས་ལ་སྟོབས་དང་ས་ལའི་སྟོབས། །</p>
<p>གསེར་བྲེ་དང་ནི་གནས་བཅས་དང་། །</p>
<p>ཐུག་པ་དང་ནི་མཉན་ཡོད་དང་། །</p>
<p>མ་དྲོས་གྲོང་ཁྱེར་བིན་དུ་དང་། །</p>
<p>ཡངས་པ་ཅན་ནི་ཐ་མ་ཡིན། །</p>
<p>དེ་ནས་བཅོམ་ལྡན་འདས་ཡུལ་གཞོན་ནུ་བསྐྱེད་པར་གཤེགས་ནས་གཞོན་ནུ་བསྐྱེད་པར་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཕྱོགས་འདིར་རྒྱལ་པོ་གསོ་སྦྱོང་འཕགས་ཞེས་བྱ་བ་བཙས་ནས་འདི་ཉིད་དུ་ཆེན་པོར་གྱུར་ཏོ། །</p>
<p>དེས་ན་གྲོང་ཁྱེར་ཡང་གཞོན་ནུ་བསྐྱེད་པ་ཞེས་བྱ་བར་གྲགས་སོ། །</p>
<p>ཀྲུང་ཀྲུང་སྒྲ་ཅན་དུ་གཤེགས་ནས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཀྲུང་ཀྲུང་སྒྲ་འདིར་རྒྱལ་པོ་གསོ་སྦྱོང་འཕགས་ཀྱི་གླང་པོ་ཆེ་དམ་པས་ཀྲུང་ཀྲུང་ཞེས་བྱ་བའི་སྐད་ཕྱུང་བས། ཀྲུང་ཀྲུང་ཅན་ཀྲུང་ཀྲུང་ཅན་ཞེས་བྱ་བར་གྲགས་སོ། །</p>
<p>དཔུང་རྒྱན་ལྡན་དུ་གཤེགས་ནས་དཔུང་རྒྱན་ལྡན་གྱི་ཕྱོགས་ཞིག་ཏུ་འཛུམ་པ་མཛད་དོ། །</p>
<p>ཞེས་བྱ་བ་ནས་སངས་རྒྱས་བཞིའི་གདན་ཞེས་བྱ་བ་རྒྱས་པར་གོང་མ་བཞིན་དུའོ། །</p>
<p>ནོར་བུ་ཅན་དུ་གཤེགས་ནས་ནོར་བུ་ཅན་དུ་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ནོར་བུ་ཅན་འདིར་བྱང་ཆུབ་སེམས་དཔས་ནོར་བུ་མང་པོའི་མཆོད་སྦྱིན་བྱས་པས་ནོར་བུ་ཅན་ཞེས་བྱ་བར་གྲགས་སོ། །</p>
<p>ས་ལའི་སྟོབས་སུ་གཤེགས་ནས། ས་ལའི་སྟོབས་ཀྱི་ཕྱོགས་ཞིག་ཏུ་འཛུམ་པ་མཛད་ནས་ཞེས་བྱ་བ་ནས་སངས་རྒྱས་བཞིའི་གདན་ཞེས་བྱ་བ་རྒྱས་པར་གོང་མ་བཞིན་དུའོ། །</p>
<p>གསེར་གྱི་བྲེར་གཤེགས་ནས་ཀུན་དགའ་བོ་གསེར་གྱི་བྲེ་འདིར་བྱང་ཆུབ་སེམས་དཔས་གསེར་མང་པོ་མཆོད་སྦྱིན་བྱས་པས་ད་དུང་ཡང་བྲམ་ཟེ་རྣམས་གསེར་བྲེས་འཇལ་ཞིང་འགེད་པས་གསེར་གྱི་བྲེ་གསེར་གྱི་བྲེ་ཞེས་བྱ་བར་གྲགས་སོ། །</p>
<p>གནས་བཅས་སུ་གཤེགས་ནས་གནས་བཅས་སུ་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་གནས་བཅས་འདིར་རྒྱལ་པོ་གསོ་སྦྱོང་འཕགས་ཞེས་བྱ་བ་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ་དང་། སྐྱེ་བོ་དང་མི་མང་པོས་གང་བ་ན་རྒྱལ་སྲིད་བྱེད་དུ་འཇུག་གོ། །</p>
<p>དེ་དུས་གཞན་ཞིག་ན་སྤྱི་བོར་ཤ་རྨེན་འཇམ་ཞིང་ཤིན་ཏུ་འཇམ་པ་ཞིག་སྐྱེས་ཏེ། དཔེར་ན་ཤིང་བལ་གྱི་འདའ་བའམ་རས་བལ་གྱི་འདའ་བ་བཞིན་དུ་ཅུང་ཟད་ཀྱང་གནོད་པ་སྐྱེད་པར་མི་བྱེད་དོ། །</p>
<p>དེ་ཡོངས་སུ་སྨིན་ནས་བརྟོལ་བ་ལས་གཞོན་ནུ་ཞིག་བྱུང་ན། གཟུགས་བཟང་བ་མཛེས་པ་བལྟ་ན་སྡུག་པ། པགས་པའི་མདོག་གསེར་འདྲ་བ་ཞེས་བྱ་བ་ནས་ཡན་ལག་ཐམས་ཅད་དང་ལྡན་པ་ཞེས་བྱ་བའི་བར་གོང་མ་བཞིན་དུ་སྟེ། །</p>
<p>སྤྱི་བོ་སྐྱེས་སྤྱི་བོ་སྐྱེས་ཞེས་བྱ་བར་གྲགས་སོ། །</p>
<p>རྒྱལ་པོ་གསོ་སྦྱོང་འཕགས་ཀྱིས་གཞོན་ནུ་བྱུང་མ་ཐག་ཏུ་བཙུན་མོའི་འཁོར་དྲུག་ཁྲིའི་ནང་དུ་བཀྲི་བ་དང་། མཐོང་མ་ཐག་ཏུ་བཙུན་མོ་དེ་ཐམས་ཅད་ཀྱི་ནུ་མ་ལས་འོ་མ་ཟགས་ནས་སོ་སོ་ནས་སྨྲས་པ། ང་ལས་ནུ། ང་ལས་ནུ་ཞེས་སྨྲས་པས། ང་ལས་ནུ་ང་ལས་ནུ་ཞེས་བྱ་བར་གྲགས་སོ། །</p>
<p>དེ་ལ་ཁ་ཅིག་གིས་ནི་སྤྱི་བོ་སྐྱེས། ཁ་ཅིག་གིས་ནི་ང་ལས་ནུ་ཞེས་བྱ་བར་ཤེས་སོ། །</p>
<p>གཞོན་ནུ་ང་ལས་ནུ་ཡུལ་ཞིག་ཏུ་སོང་བ་དང་། རྒྱལ་པོ་གསོ་སྦྱོང་འཕགས་ན་བར་གྱུར་ནས། དེ་རྩ་བ་དང་། སྡོང་བུ་དང་། ལོ་མ་དང་། མེ་ཏོག་དང་། འབྲས་བུའི་སྨན་གྱིས་བཀུར་སྟི་བྱས་ཀྱང་། དེ་སླར་ཐུ་བར་གྱུར་ནས། དེས་བློན་པོ་རྣམས་ལ་བསྒོ་བ། ཤེས་ལྡན་དག་མྱུར་དུ་གཞོན་ནུ་ལ་རྒྱལ་སྲིད་ཀྱི་དབང་བསྐུར་བས་དབང་སྐུར་ཅིག །ལྷ་བཀའ་བཞིན་འཚལ་ཞེས་བློན་པོ་རྣམས་ཀྱིས་ཕོ་ཉ་བཏང་ནས་རྒྱལ་པོ་གསོ་སྦྱོང་འཕགས་པ་སྙུང་བར་གྱུར་ནས་དེས་བཀའ་སྩལ་པ། གཞོན་ནུ་སྤྱན་དྲོངས་ལ་རྒྱལ་སྲིད་ཀྱི་དབང་བསྐུར་བ་ཉམས་སུ་མྱོང་བར་གྱིས་ཤིག་ཅེས་བྱུང་གིས། དེ་བས་ན་གཞོན་ནུ་མྱུར་དུ་གཤེགས་པའི་རིགས་སོ་ཞེས་སྤྲིང་ངོ་། །</p>
<p>དེ་ཆས་པ་ན་རྒྱལ་པོ་གསོ་སྦྱོང་འཕགས་ཤིའོ། །</p>
<p>དེ་ནས་ཡང་བློན་པོ་རྣམས་ཀྱིས་ཡང་དེ་ལ་ཕོ་ཉ་བཏང་སྟེ། གཞོན་ནུ་ཁྱེད་ཀྱི་ཡབ་ནོངས་ཀྱིས་གཤེགས་ཏེ་རྒྱལ་སྲིད་བཞེས་སུ་གསོལ་ཞེས་སྤྲིང་བ་དང་། གཞོན་ནུ་ང་ལས་ནུས་བསམས་པ། བདག་གི་ཡབ་ནི་ནོངས་ན་བདག་དེར་ཇི་སྟེ་འགྲོ་སྙམ་དུ་བསམས་ནས་དེ་ཉིད་ན་འདུག་པ་དང་། ཡང་བློན་པོ་རྣམས་འདུས་ནས་བློན་པོའི་གཙོ་བོ་ཕོ་ཉར་བཏང་ནས་དེ་སོང་སྟེ་སྨྲས་པ། གཞོན་ནུ་གཤེགས་ལ་རྒྱལ་སྲིད་བཞེས་སུ་གསོལ། དེས་སྨྲས་པ། གལ་ཏེ་བདག་གིས་ཆོས་བཞིན་གྱིས་རྒྱལ་སྲིད་འཐོབ་ན་འདི་ཉིད་དུ་རྒྱལ་སྲིད་ཀྱི་དབང་བསྐུར་བ་འོང་བར་འགྱུར་རོ། །</p>
<p>བློན་པོ་རྣམས་ཀྱིས་སྤྲིང་བ། ལྷ་རྒྱལ་སྲིད་ཀྱི་དབང་བསྐུར་བ་ལ་ནི་མང་དུ་འཚལ་ཏེ། རིན་པོ་ཆེའི་གཅལ་དང་། སེང་གེའི་ཁྲི་དང་། གདུགས་དང་། ཅོད་པན་དང་། དཔུང་རྒྱན་གྱིས་ཕོ་བྲང་གི་ནང་དུ་རྒྱལ་སྲིད་དབང་བསྐུར་འཚལ་ལོ། །</p>
<p>དེ་བས་ན་གཞོན་ནུ་འདི་ཉིད་དུ་གཤེགས་པའི་རིགས་སོ། །</p>
<p>དེས་སྨྲས་པ། གལ་ཏེ་བདག་གིས་ཆོས་བཞིན་གྱིས་རྒྱལ་སྲིད་འཐོབ་པར་འགྱུར་ན་ཐམས་ཅད་འདི་ཉིད་དུ་འོང་གྲང་། གཞོན་ནུ་ང་ལས་ནུའི་མདུན་ནས་འགྲོ་བ་གནོད་སྦྱིན་ལྷ་གནས་ཞེས་བྱ་བ་དེས་རིན་པོ་ཆེའི་གཅལ་དང་། སེང་གེའི་ཁྲི་དེ་ཉིད་དུ་བླངས་སོ། །</p>
<p>ཕོ་བྲང་ན་གནས་པ་རྣམས་ཀྱིས་ཀྱང་གདུགས་དང་། ཅོད་པན་དང་། དཔུང་རྒྱན་ཁྱེར་ཏེ་རང་ལྷགས་ཏེ་ཕོ་བྲང་ན་གནས་པ་རང་ལྷགས་ཤིང་རང་ལྷགས་པས་གནས་བཅས་གནས་བཅས་ཞེས་བྱ་བར་གྲགས་སོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་མཉན་ཡོད་གང་ན་བ་དེར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་མཉན་ཡོད་ནས་རྒྱུ་ཞིང་གཤེགས་པ་དང་། ཇི་ཙམ་ནས་ཕྱོགས་ཤིག་ན་བྲམ་ཟེ་ཞིག་ཟན་མ་ཟོས་པར་ཞིང་རྨེད་པ་ན། དེའི་ཆེད་དུ་བུ་མོ་ཞིག་ཐུག་པ་ཁྱེར་ཏེ་འོངས་སོ། །</p>
<p>བཅོམ་ལྡན་འདས་ཀྱང་ཕྱོགས་དེ་ཉིད་དུ་གཤེགས་སོ། །</p>
<p>དེ་ནས་བྲམ་ཟེས་སངས་རྒྱས་བཅོམ་ལྡན་འདས་ཀྱི་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ལེགས་པར་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་བརྒྱན་པ། འོད་ཟེར་ཉི་མ་སྟོང་བས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་མཐོང་ངོ་། །</p>
<p>མཐོང་མ་ཐག་ཏུ་ཡང་དེ་བཅོམ་ལྡན་འདས་ལ་དད་པ་སྐྱེས་ཏེ། ཇི་ལྟར་དགེ་བའི་རྩ་བ་བསགས་པའི་སེམས་ཅན་ལ་ཐོག་མར་སངས་རྒྱས་མཐོང་བ་དེ་ལྟར་ནི་ལོ་བཅུ་གཉིས་སུ་ཞི་གནས་གོམས་པར་བྱས་པ་ལ་སེམས་ལས་སུ་རུང་བ་སྐྱེ་བ་དང་། བུ་མེད་པ་བུ་རྙེད་པ་དང་། དབུལ་པོས་ནོར་གྱི་གཏེར་མཐོང་བ་དང་། རྒྱལ་སྲིད་ལ་དགའ་བ་རྒྱལ་སྲིད་ཀྱི་དབང་བསྐུར་བ་ནི་དེ་ལྟ་མ་ཡིན་ནོ། །</p>
<p>དེས་ཐུག་པ་དེ་ཁྱེར་ཏེ་མྱུར་བ་མྱུར་བར་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཀྱེ་གཽ་ཏ་མ་འདི་ནི་ཐུག་པ་ལགས་ཏེ། གལ་ཏེ་ཤེས་ལྡན་གཽ་ཏ་མ་བདག་ལ་ཐུགས་བརྩེ་ན་འཇམས་གསོལ་ཅིག །དེ་ནས་བཅོམ་ལྡན་འདས་ཀྱིས་བྲམ་ཟེ་དེ་ལ་ཁྲོན་པ་རྙིང་པ་ཞིག་བསྟན་ནས། བྲམ་ཟེ་ཁྱོད་ཀྱིས་གལ་ཏེ་ཡོངས་སུ་བཏང་ན་ཁྲོན་པ་རྙིང་པ་འདིར་ལུགས་ཤིག །དེས་ཁྲོན་པ་རྙིང་པ་དེར་བླུགས་སོ་དེས་ཁྲོན་པ་རྙིང་པ་དེར་བླུགས་པ་དང་། འདི་ལྟར་ཡང་སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང་། ལྷ་རྣམས་ཀྱི་ལྷའི་མཐུས་ཁྲོན་པ་རྙིང་པ་དེ་ཐུག་པས་གང་ནས་རླངས་པ་འཐུལ་ཞིང་འདུག་པར་གྱུར་ཏོ། །</p>
<p>དེ་ནས་བཅོམ་ལྡན་འདས་ཀྱིས་བྲམ་ཟེ་དེ་བོས་ནས་བྲམ་ཟེ་ཐུག་པ་བྲིམས་ཤིག །དེས་བྲིམ་པར་བརྩམས་པ་ན་བཅོམ་ལྡན་འདས་ཀྱིས་ཇི་ལྟར་དགེ་འདུན་ཐམས་ཅད་ཀྱིས་འཐུངས་ཀྱང་ཁྲོན་པ་རྙིང་པ་དེ་དེ་བཞིན་དུ་ཐུག་པས་གང་ནས་རླངས་པ་འཐུལ་ཞིང་འདུག་པར་འགྱུར་བ་དེ་ལྟར་བྱིན་གྱིས་བརླབས་སོ། །</p>
<p>དེ་ནས་བྲམ་ཟེ་དེ་ལྷག་པར་ཡང་མངོན་པར་དད་པར་གྱུར་ཏེ། བཅོམ་ལྡན་འདས་ཀྱི་ཞབས་ལ་ཕྱག་བྱས་ཏེ་ཆོས་མཉན་པའི་ཕྱིར་སྤྱན་སྔ་ན་འདུག་པ་དང་། བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་འདྲ་བར་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་པས་ཞེས་བྱ་བ་ནས་ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་ཏེ། བཙུན་པ་བདག་ནི་འཕགས་སོ། །</p>
<p>མངོན་པར་འཕགས་སོ། །</p>
<p>ཞེས་བྱ་བའི་བར་གོང་མ་བཞིན་དུའོ། །</p>
<p>བདག་ནི་བཅོམ་ལྡན་འདས་དང་ཆོས་དང་དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བདག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །</p>
<p>དེ་ནས་བྲམ་ཟེ་དེ་ཚོང་པ་ཁེ་སྤོགས་རྙེད་པ་ལྟ་བུ་དང་། ཞིང་པ་ལོ་ཐོག་ལེགས་པ་ལྟ་བུ་དང་། དཔའ་བོ་གཡུལ་ངོར་རྒྱལ་བ་ལྟ་བུ་དང་། ནད་པ་ནད་ཐམས་ཅད་ལས་ཐར་བ་ལྟ་བུར་གྱུར་ནས་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རངས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>ཇི་ཙམ་ན་ཞིང་དྲུང་དུ་ཕྱིན་པ་དང་། ཞིང་དེ་ལ་གསེར་གྱི་ནས་ཤེ་དག་སྐྱེས་པར་མཐོང་ངོ་། །</p>
<p>མཐོང་ནས་ཀྱང་ཡ་མཚན་སྐྱེས་ནས་མིག་བགྲད་དེ་ཚིགས་སུ་བཅད་པས་སྨྲས་པ། ཀྱེ་མ་ཡོན་ཏན་རང་བཞིན་ཞིང་། །</p>
<p>ཉེས་ཀུན་རྣམ་པར་སྤངས་པ་ལ། །</p>
<p>བདག་གིས་དེ་རིང་ས་བོན་བཏབ། །</p>
<p>དེ་རིང་ཉིད་དུ་འབྲས་བུ་ཐོབ། །</p>
<p>དེ་ནས་བྲམ་ཟེ་དེ་རིངས་པ་རིངས་པར་རྒྱལ་པོའི་དྲུང་དུ་སོང་ནས་སོན་པ་དང་། རྒྱལ་བ་དང་ཚེ་སྤེལ་བ་དག་བྱས་ནས་རྒྱལ་པོ་ལ་སྨྲས་པ། ལྷ་བདག་གིས་སྩང་ནས་སྩལ་བ་དེ་རྣམས་གསེར་ཤེ་དག་ཏུ་གྱུར་གྱིས་དེ་ལ་སྤྱན་ཞིག་བསྐོ་བར་གསོལ། རྒྱལ་པོས་སྤྱན་བསྐོས་ཏེ་བཏང་བ་དང་། བྲམ་ཟེས་ཕུང་པོར་བྱས་ཏེ། བགོས་པ་ལས་རྒྱལ་པོའི་སྐལ་བ་ནས་ཐ་མལ་པར་གྱུར་ནས། སྤྱན་གྱིས་རྒྱལ་པོ་ལ་རིག་པར་བྱས་པ་དང་། རྒྱལ་པོས་བསྒོ་བ། ཡང་བགོས་ཤིག །ཡང་བགོས་པ་དང་། དེ་བཞིན་དུ་རྒྱལ་པོའི་སྐལ་བ་ནི་ནས་ཐ་མལ་པར་གྱུར་ནས། དེ་ལྟར་ལན་བདུན་གྱི་བར་དུ་བགོས་ན་དེ་ཁོ་ན་བཞིན་དུ་ནས་སུ་གྱུར་པ་དང་། རྒྱལ་པོ་ངོ་མཚར་སྐྱེས་ནས་དེ་བདག་ཉིད་སོང་སྟེ་བལྟས་ན་དེ་བཞིན་དུ་གྱུར་ནས་དེས་བྲམ་ཟེ་དེ་ལ་སྨྲས་པ། བྲམ་ཟེ་འདི་ནི་ཁྱོད་ཀྱི་བསོད་ནམས་ལས་སྐྱེས་པ་ཡིན་གྱིས། རྒྱལ་པོའི་སྐལ་བ་ཐོང་ལ་ཁྱོད་ཀྱིས་ཅི་དཔགས་པ་དེ་ཁོ་བོ་ལ་བྱིན་ཅིག ། དེ་ནས་བྲམ་ཟེ་དེ་ཤིན་ཏུ་མགུ་བས་ཅི་བྱིན་པ་དེ་དག་གསེར་གྱི་ནས་ཤེ་དག་ཏུ་གྱུར་ཏོ། །</p>
<p>དེ་ནས་བཅོམ་ལྡན་འདས་གཤེགས་པ་དང་། ཇི་ཙམ་ན་ཕྱོགས་གཞན་ཞིག་ན་ཞིང་པ་སྐྱ་བོ་རྦབ་རྦབ་པོ་རྐང་པ་དང་ལག་པ་སེར་ག་བྱུང་བ། ཤ་ནའི་རས་ཀྱི་སྨད་གཡོགས་གྱོན་པ་ལྔ་བརྒྱ་ཞིང་རྨེད་དོ། །</p>
<p>རྨོན་པ་དེ་དག་ཀྱང་ལྕག་གཟེར་བུ་ཅན་གྱིས་གཞུས་པས། ལུས་སྨས་ཤིང་རྨ་བྱུང་བས་རྣག་འཛག་ལ་སྔམ་པ་འདོན་བཞིན་དུ་ཞིང་རྨོད་དོ། །</p>
<p>ཞིང་པ་དེ་རྣམས་ཀྱིས་སངས་རྒྱས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་མཛེས་པར་བྱས་པ། འོད་འདོམ་གང་གིས་བརྒྱན་པ། འོད་ཟེར་ཉི་མ་སྟོང་བས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ་མཐོང་ངོ་ཞེས་བྱ་བ་ནས། དགེ་བའི་རྩ་བ་བསགས་པའི་སེམས་ཅན་རྣམས་ལ་ཐོག་མར་སངས་རྒྱས་མཐོང་བ་ནི་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་གང་ན་བ་དེར་དོང་བ་དང་། བཅོམ་ལྡན་འདས་ཀྱིས་རྒྱང་རིང་པོ་ཁོ་ན་ནས་ཞིང་པ་རྣམས་འོང་བ་གཟིགས་སོ། །</p>
<p>གཟིགས་ནས་ཀྱང་གདུལ་བའི་དོན་དུ་ལམ་ལ་བཟུར་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>དེ་ནས་ཞིང་པ་དེ་རྣམས་ཀྱིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་ཞིང་པ་དེ་རྣམས་ཀྱི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དེ་ཞེས་བྱ་བ་ནས། ཐོག་མ་མེད་པའི་དུས་ནས་བསགས་པའི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ཏེ། དེ་རྣམས་ཀྱིས་བདེན་པ་མཐོང་ནས་ཞེས་བྱ་བའི་བར་གོང་མ་བཞིན་དུའོ། །</p>
<p>བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་ལེགས་པར་གསུངས་པའི་ཆོས་འདུལ་བ་ལ་བདག་ཅག་རབ་ཏུ་འབྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བདག་ཅག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ། །</p>
<p>བཅོམ་ལྡན་འདས་ཀྱིས་དེ་རྣམས་དགེ་སློང་ཚུར་ཤོག་ཅེས་བྱ་བས་རབ་ཏུ་ཕྱུང་ངོ་ཞེས་བྱ་བ་ནས། སངས་རྒྱས་དགོངས་པས་ལུས་གཟུགས་བཀབ་པར་གྱུར་ཅེས་བྱ་བའི་བར་གོང་མ་བཞིན་དུའོ། །</p>
<p>བཅོམ་ལྡན་འདས་ཀྱིས་དེ་རྣམས་ལ་གདམས་ངག་བྱིན་ནས་དེ་རྣམས་ཀྱིས་འབད་པ་དང་། བརྩལ་བ་དྲག་པོ་ཞེས་བྱ་བ་ནས་མངོན་དུ་སྨྲ་བར་བྱ་བར་གྱུར་ཏོ། །</p>
<p>ཞེས་བྱ་བའི་བར་གོང་མ་བཞིན་དུའོ། །</p>
<p>གླང་དེ་དག་ཀྱང་གཉའ་ཤིང་དང་། རུ་ཐག་བཅད་ནས་བཅོམ་ལྡན་འདས་གང་ན་བ་དེར་དོང་སྟེ་ལྷགས་ནས་བཅོམ་ལྡན་འདས་ལ་ཀུན་ནས་བསྐོར་ཏེ་འདུག་པ་དང་། བཅོམ་ལྡན་འདས་ཀྱིས་དེ་རྣམས་ལ་ཚིག་གསུམ་གྱི་ཆོས་བཤད་པས་ཞེས་བྱ་བའི་བར་གོང་མ་བཞིན་དུའོ། །</p>
<p>དཔེར་ན་ཆུ་བོ་གང་གཱ་རྒལ་ཏེ་གཤེགས་པ་ན་ངང་པ་དང་། ཉ་དང་། རུ་སྦལ་རྣམས་ཀྱིས་བདེན་པ་མཐོང་ནས་རང་གི་གནས་སུ་སོང་བ་བཞིན་ནོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་སྔོན་ཞིང་པ་བགྱིད་བགྱིད་པའི་དགེ་སློང་འདི་དག་གིས་ལས་ཅི་ཞིག་བགྱིས་ན། ལས་དེས་ཞིང་པར་གྱུར་ནས་བཅོམ་ལྡན་འདས་ཀྱི་བསྟན་པ་ལ་རབ་ཏུ་བྱུང་སྟེ། ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་མངོན་སུམ་དུ་བགྱིས་ལགས། སྔོན་གླང་བགྱིད་བགྱིད་པའི་ལྷའི་བུ་འདི་དག་གིས་ཀྱང་ལས་ཅི་ཞིག་བགྱིས་ན། དེས་ན་གླང་རྣམས་སུ་སྐྱེས་ཤིང་བདེན་པ་མཐོང་བར་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་དག་ཉིད་ཀྱིས་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས། ལུས་ཅན་དག་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན། སྟོན་པ་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ། ཞེས་བྱ་བ་ནས། དེ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་སྨྲ་བ་རི་དགས་ཀྱི་ནགས་ན་ཉེ་བར་རྟེན་ཅིང་བཞུགས་སོ། །</p>
<p>ཞེས་བྱ་བའི་བར་གོང་མ་བཞིན་དུའོ། །</p>
<p>དེའི་བསྟན་པ་ལ་ཞིང་པ་ལྔ་བརྒྱ་པོ་འདི་རྣམས་རབ་ཏུ་བྱུང་བར་གྱུར་ཏེ། དེ་ན་འདི་དག་གིས་མ་བཀླགས་མ་བཏོན། ཡིད་ལ་བྱ་བ་གོམས་པར་མ་བྱས་སོ། །</p>
<p>འོན་ཀྱང་དད་པས་བྱིན་པ་ཟོས་ཤིང་ཟོས་ནས་འདུ་འཛི་ལ་ཆགས་ཏེ་ལེ་ལོས་དུས་འདས་པར་བྱས་སོ། །</p>
<p>དགེ་སློང་དག་ཇི་སྙམ་དུ་སེམས། དགེ་སློང་ལྔ་བརྒྱ་པོ་གང་ཡིན་པ་དེ་ནི་ཞིང་པ་ལྔ་བརྒྱ་པོ་འདི་དག་ཉིད་ཡིན་ནོ། །</p>
<p>གཙུག་ལག་ཁང་གི་བདག་པོ་གང་ཡིན་པ་དེ་ནི་ཞིང་པ་འདི་དག་གང་གི་ཡིན་པའི་ཁྱིམ་བདག་འདི་ཉིད་ཡིན་ཏེ། གང་ཡང་འདི་དག་གིས་གཙུག་ལག་ཁང་གི་བདག་པོའི་དད་པས་བྱིན་པ་ཟོས་ནས་མ་བཀླགས་མ་བཏོན། ཡིད་ལ་བྱ་བ་གོམས་པར་མ་བྱས་ལ། འདུ་འཛི་ལ་ཆགས་ཏེ། ལེ་ལོས་དུས་འདས་པར་བྱས་པའི་ལས་དེས་ན་ཚེ་རབས་ལྔ་བརྒྱར་གཙུག་ལག་ཁང་གི་བདག་པོ་དེའི་ཞིང་པ་རྣམས་སུ་གྱུར་ཏེ། ད་ལྟའི་བར་དུ་ཡང་ཞིང་པར་སྐྱེས་པ་ཡིན་ནོ། །</p>
<p>འདི་དག་གིས་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ནས་ཚངས་པར་སྤྱོད་པ་སྤྱོད་པ་དེས་ན་ད་ལྟར་ངའི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་སོ། །</p>
<p>སྔོན་གླང་བྱེད་བྱེད་པའི་ལྷའི་བུ་འདི་རྣམས་ཀྱང་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་བར་གྱུར་ཏེ། འདི་དག་གིས་དེ་ན་བསླབ་པའི་གཞི་ཕྲ་མོ་ཕྲ་མོ་རྣམས་དྲལ་བས་ལས་དེས་ན་གླང་རྣམས་སུ་སྐྱེས་སོ། །</p>
<p>གང་ཡང་ང་ལ་སེམས་མངོན་པར་དད་པར་བྱས་པ་དེས་ན་ལྷ་རྣམས་སུ་སྐྱེས་སོ། །</p>
<p>གང་ཡང་དག་པར་རྫོགས་པའི་སངས་རྒྱས་འོད་སྲུང་ལས་ཚངས་པར་སྤྱོད་པ་སྤྱད་ཅིང་བསྲུངས་པས་ད་ལྟར་ལྷའི་བུར་གྱུར་ནས་བདེན་པ་མཐོང་བར་བྱས་སོ། །</p>
<p>དགེ་སློང་དག་དེ་ལྟ་བས་ན་གཅིག་ཏུ་གནག་པ་རྣམས་ཀྱི་ལས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་ཞེས་བྱ་བ་ནས་བརྩལ་བར་བྱ་སྟེ། དགེ་སློང་དག་ཁྱེད་ཅག་གིས་དེ་ལྟ་བུ་ལ་བསླབ་པར་བྱའོ་ཞེས་དེ་སྐད་ཅེས་བཀའ་སྩལ་ཅེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཆུ་མངས་གང་ན་བ་དེར་འདོང་ངོ་། །</p>
<p>བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས། དེ་ནས་བཅོམ་ལྡན་འདས་ཆུ་མངས་སུ་གཤེགས་པ་དང་། ཕྱོགས་གཞན་ཞིག་ན་བྲམ་ཟེ་ཞིག་ཞིང་རྨེད་དོ། །</p>
<p>དེ་ནས་བྲམ་ཟེ་དེས་སངས་རྒྱས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་བཅུས་བརྒྱན་པ་ཞེས་བྱ་བ་ནས་ཀུན་ནས་བཟང་བ་མཐོང་ངོ་། །</p>
<p>ཞེས་བྱ་བའི་བར་གོང་མ་བཞིན་དུའོ། །</p>
<p>དེས་བསམས་པ། གལ་ཏེ་ཤེས་ལྡན་གཽ་ཏ་མའི་དྲུང་དུ་ཕྱག་འཚལ་དུ་སོང་ན་ནི་བདག་གི་ལས་འཆོར་ལ། འོན་ཏེ་ཕྱག་འཚལ་དུ་མ་སོང་ན་ནི་བསོད་ནམས་ཡོངས་སུ་ཉམས་པར་འགྱུར་ན། དེ་ལ་གང་གིས་ན་ལས་ཀྱང་མི་འཆོར་ལ་བསོད་ནམས་ཀྱང་ཡོངས་སུ་ཉམས་པར་མི་འགྱུར་བའི་ཐབས་བཟང་པོ་ཅི་ཡོད་སྙམ་པ་ལས་དེ་བློ་སྐྱེས་པ། འདི་ཉིད་ན་འདུག་བཞིན་དུ་ཕྱག་བྱས་ན་དེ་ལྟ་ན་ལས་ཀྱང་མི་འཆོར་ལ། བསོད་ནམས་ཀྱང་ཡོངས་སུ་ཉམས་པར་མི་འགྱུར་རོ་སྙམ་ནས། དེས་ཇི་ལྟར་ལྕག་གཟེར་བུ་ཅན་ཉིད་ཐོགས་ཤིང་གནས་དེ་ཉིད་དུ་འདུག་བཞིན་དུ་སངས་རྒྱས་བཅོམ་ལྡན་འདས་ལ་ཕྱག་འཚལ་ལོ་ཞེས་ཕྱག་བྱས་སོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་བྲམ་ཟེ་འདིས་ཉེས་ཏེ། གལ་ཏེ་ཕ་བི་ལས་ཕྱོགས་འདི་ན་ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པར་བཞུགས་སོ་སྙམ་པ་དེ་ལྟ་བུའི་སོ་སོ་རང་གིས་རིགས་པའི་ཡེ་ཤེས་ཤིག་ཡོད་པར་གྱུར་ན་ངའི་སྤྱན་སྔར་འོངས་ཏེ་ཕྱག་བྱས་པ་ཞིག །དེ་ལྟ་ན་ཕ་བིས་ཡང་དག་པར་རྫོགས་པའི་སངས་རྒྱས་གཉིས་ལ་ཕྱག་བྱས་པར་འགྱུར་བ་ཞིག །དེ་ཅིའི་ཕྱིར་ཞེ་ན། ཀུན་དགའ་བོ་ཕྱོགས་འདི་ན་ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པ་བཞུགས་པའི་ཕྱིར་རོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོས་མྱུར་བ་མྱུར་བར་བླ་གོས་བཞི་ལྟབ་ཏུ་བྱས་ཏེ་བཏིང་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་གདན་བཤམས་པ་ཉིད་ལ་བཞུགས་སུ་གསོལ། དེས་ན་ས་ཕྱོགས་འདིར་ཡང་དག་པར་རྫོགས་པའི་སངས་རྒྱས་གཉིས་ཀྱིས་ལོངས་སྤྱད་པར་འགྱུར་ལགས་ཏེ། གང་ཡང་ཡང་དག་པར་རྫོགས་པའི་སངས་རྒྱས་འོད་སྲུང་དང་། གང་ཡང་ད་ལྟར་བཅོམ་ལྡན་འདས་ཀྱིས་སོ། །</p>
<p>བཅོམ་ལྡན་འདས་ཀྱི་གདན་བཤམས་པ་ཉིད་ལ་བཞུགས་སོ། །</p>
<p>བཞུགས་ནས་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱེད་ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པ་རྣམས་ལྟ་བར་འདོད་དམ། བཅོམ་ལྡན་འདས་ད་དེའི་དུས་ལ་བབ་ལགས་སོ། །</p>
<p>བདེ་བར་གཤེགས་པ་ད་དེའི་དུས་ལ་བབ་ལགས་ཏེ། བཅོམ་ལྡན་འདས་ཀྱིས་ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པ་གང་དགེ་སློང་རྣམས་ལ་བསྟན་པ་མཐོང་ལགས་ན། དགེ་སློང་རྣམས་སེམས་མངོན་པར་དད་པར་འགྱུར་ལགས་སོ། །</p>
<p>བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་པ་མཛད་དེ། ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་འཇིག་རྟེན་པའི་ཐུགས་བསྐྱེད་པ་དེའི་ཚེ་སྲོག་ཆགས་གྲོག་སྦུར་རྣམས་ཀྱིས་ཀྱང་བཅོམ་ལྡན་འདས་ཀྱི་དགོངས་པ་སེམས་ཀྱིས་ཤེས་པར་འགྱུར་བས་ཀླུ་རྣམས་ཀྱིས་བསམས་པ། བཅོམ་ལྡན་འདས་ཀྱིས་ཅི་ཞིག་གི་ཕྱིར་འཇིག་རྟེན་པའི་ཐུགས་བསྐྱེད་པ་མཛད་སྙམ་ན། བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པ་གཟིགས་པར་བཞེད་པར་མཐོང་ནས། དེ་ནས་དེ་རྣམས་ཀྱིས་ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པར་ཕྱུང་བ་དང་། དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་རྟགས་ཟུང་ཤིག །ནུབ་པར་འགྱུར་རོ་ཞེས་པ་དང་ནུབ་བོ། །</p>
<p>རྒྱལ་པོ་གསལ་རྒྱལ་གྱིས་བཅོམ་ལྡན་འདས་ཀྱིས་ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་བསྲེལ་གྱི་ཚོགས་མ་ཞིག་པ། ཉན་ཐོས་རྣམས་ལ་བསྟན་ཏོ་ཞེས་ཐོས་སོ། །</p>
<p>ཐོས་ནས་ཀྱང་ཡང་ངོ་མཚར་སྐྱེས་ནས་བཙུན་མོ་དང་། གཞོན་ནུ་དང་། བློན་པོ་དང་། ཁྲོམ་གྱི་རུ་པ་དང་། གྲོང་མི་དང་། ཡུལ་མི་རྣམས་དང་། ལྷན་ཅིག་ཆས་སོ། །</p>
<p>དེ་བཞིན་དུ་ལུས་འཕགས་པོ་དང་། ཁྱིམ་བདག་མགོན་མེད་ཟས་སྦྱིན་དང་། དྲང་སྲོང་སྦྱིན་དང་། སོ་ཕག་མཁན་རྙིང་པ་དག་དང་། རི་དགས་འཛིན་གྱི་མ་ས་ག་དང་། སྲོག་ཆགས་བརྒྱ་སྟོང་ཕྲག་དུ་མ་ངོ་མཚར་སྐྱེས་ཏེ་ཆས་སོ། །</p>
<p>ཁ་ཅིག་སྔོན་གྱི་དགེ་བའི་རྩ་བས་ཡང་དག་པར་བསྐུལ་བ་དང་། ཇི་ཙམ་ན་དེ་མི་སྣང་བར་གྱུར་ཏོ། །</p>
<p>དེ་རྣམས་ཀྱིས་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འོད་སྲུང་གི་རིང་བསྲེལ་གྱི་ཚོགས་མ་ཞིག་པ་ནུབ་པར་གྱུར་ཏོ་ཞེས་ཐོས་སོ། །</p>
<p>ཐོས་ནས་ཀྱང་ཡང་དེ་རྣམས་ཀྱིས་བདག་ཅག་འདིར་ལྷགས་པ་དག་ནི་དོན་མེད་པར་གྱུར་ཏོ་ཞེས་སྡུག་བསྔལ་དང་། ཡིད་མི་བདེ་བ་སྐྱེས་སོ། །</p>
<p>དགེ་བསྙེན་ཞིག་གིས་ས་ཕྱོགས་དེར་བསྐོར་བ་བྱས་ནས་སེམས་ལ་སེམས་ཀྱིས་འདི་སྙམ་དུ་མངོན་པར་འདུས་བྱས་ཏེ། བདག་གིས་འདི་ལ་གོམ་པ་བོར་བས་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་སྐྱེ་བོའི་ཚོགས་ཆེན་པོ་དེའི་འགྱོད་པ་སྐྱེས་པ་བསལ་བའི་ཕྱིར་དང་། དགེ་བསྙེན་དེའི་བསམ་པ་ཡང་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། མཁས་པ་གང་ཞིག་རབ་ཏུ་སེམས་དང་བས། །</p>
<p>སངས་རྒྱས་མཆོད་རྟེན་ལ་ནི་གོམ་འདོར་ན། །</p>
<p>འཛམ་བུའི་ཆུ་བོའི་གསེར་གྱི་སྲང་ཚད་ནི། །</p>
<p>སྟོང་ཕྲག་བརྒྱ་ཡང་དེ་དང་མཉམ་པ་མིན། །</p>
<p>དགེ་བསྙེན་གཞན་ཞིག་གིས་ཡང་ཕྱོགས་དེར་འཇིམ་པའི་གོང་བུ་གཅིག་བཞག་ནས་སེམས་ཀྱིས་འདི་སྙམ་དུ་མངོན་པར་འདུས་བྱས་ཏེ། རེ་ཞིག་གོམ་པ་བོར་བའི་བསོད་ནམས་ཀྱང་དེ་སྙེད་དུ་བཅོམ་ལྡན་འདས་ཀྱིས་གསུངས་ན། འདི་ལ་འཇིམ་པའི་གོང་བུ་བཞག་པའི་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དགེ་བསྙེན་དེའི་བསམ་པ་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། གང་ཞིག་རབ་དང་སེམས་ཀྱིས་སངས་རྒྱས་ཀྱི། །</p>
<p>མཆོད་རྟེན་ལ་ནི་འཇིམ་གོང་འཇོག་བྱེད་ན། །</p>
<p>འཛམ་བུའི་ཆུ་བོའི་གསེར་གྱི་གོང་བུ་ནི། །</p>
<p>སྟོང་ཕྲག་བརྒྱ་ཡང་དེ་དང་མཉམ་པ་མིན། །</p>
<p>དེ་ཐོས་ནས་སྲོག་ཆགས་བརྒྱ་སྟོང་ཕྲག་དུ་མ་དག་གིས་ཀྱང་འཇིམ་པའི་གོང་བུ་བཅེར་ཏོ། །</p>
<p>གཞན་དག་གིས་དེ་ལ་མེ་ཏོག་སིལ་མས་གཏོར་ནས། སེམས་ཀྱིས་འདི་སྙམ་དུ་མངོན་པར་འདུས་བྱས་པ། རེ་ཞིག་གོམ་པ་བོར་བ་དང་། འཇིམ་པའི་གོང་བུའི་བསོད་ནམས་ཀྱང་དེ་སྙེད་དུ་བཅོམ་ལྡན་འདས་ཀྱིས་གསུངས་ན། བདག་ཅག་གི་མེ་ཏོག་སིལ་མ་རྣམས་ལ་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དེའི་བསམ་པ་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། གང་ཞིག་རབ་དང་སེམས་ཀྱིས་སངས་རྒྱས་ཀྱི། །</p>
<p>མཆོད་རྟེན་མེ་ཏོག་སིལ་མ་སྤུངས་པས་འཐོར། །</p>
<p>འཛམ་བུའི་ཆུ་བོའི་གསེར་གྱི་བྲེ་བོ་ནི། །</p>
<p>སྟོང་ཕྲག་བརྒྱ་ཡང་དེ་དང་མཉམ་པ་མིན། །</p>
<p>གཞན་དག་གིས་དེ་ལ་མེ་ཏོག་གི་ཕྲེང་བས་བསྐོར་བ་བྱས་ནས་སེམས་ཀྱིས་མངོན་པར་འདུས་བྱས་པ། མེ་ཏོག་སིལ་མ་རྣམས་ཀྱི་བསོད་ནམས་དེ་སྙེད་དུ་བཅོམ་ལྡན་འདས་ཀྱིས་གསུངས་ན། བདག་ཅག་གིས་མེ་ཏོག་ཕྲེང་བས་བསྐོར་བ་ལ་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། མཁས་པ་གང་ཞིག་རབ་ཏུ་སེམས་དང་བས། །</p>
<p>སངས་རྒྱས་མཆོད་རྟེན་མེ་ཏོག་ཕྲེང་བསྐོར་བ། །</p>
<p>འཛམ་བུ་ཆུ་བོའི་གསེར་གྱི་སྒྲོམ་དག་ནི། །</p>
<p>སྟོང་ཕྲག་བརྒྱ་ཡང་དེ་དང་མཉམ་པ་མིན། །</p>
<p>གཞན་དག་གིས་དེ་ལ་མར་མེའི་ཕྲེང་བ་ཕུལ་ནས། སེམས་ཀྱིས་མངོན་པར་འདུས་བྱས་པ། མེ་ཏོག་ཕྲེང་བས་བསྐོར་བའི་བསོད་ནམས་དེ་སྙེད་དུ་བཅོམ་ལྡན་འདས་ཀྱིས་གསུངས་ན། བདག་ཅག་གིས་མེ་མར་ཕུལ་བའི་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དེ་དག་གི་བསམ་པ་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། མཁས་པ་གང་ཞིག་རབ་ཏུ་སེམས་དང་བས། །</p>
<p>སངས་རྒྱས་མཆོད་རྟེན་མར་མེ་འབུལ་བྱེད་ན། །</p>
<p>འཛམ་བུའི་ཆུ་བོའི་གསེར་སྲང་བྱེ་བ་ནི། །</p>
<p>སྟོང་ཕྲག་བརྒྱ་ཡང་དེ་དང་མཉམ་པ་མིན། །</p>
<p>གཞན་དག་གིས་དེ་ལ་དྲིའི་ཆུས་ཆག་ཆག་བཏབ་ནས། སེམས་ཀྱིས་མངོན་པར་འདུས་བྱས་པ། མར་མེ་ཕུལ་བའི་བསོད་ནམས་དེ་སྙེད་དུ། བཅོམ་ལྡན་འདས་ཀྱིས་གསུངས་ན། བདག་ཅག་གིས་དྲིའི་ཆུས་ཆག་ཆག་བཏབ་པའི་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། མཁས་པ་གང་ཞིག་རབ་ཏུ་སེམས་དང་བས། །</p>
<p>སངས་རྒྱས་མཆོད་རྟེན་དྲི་ཆུས་འཐོར་བྱེད་ན། །</p>
<p>འཛམ་བུའི་ཆུ་བོའི་གསེར་གྱི་ཕུང་པོ་ནི། །</p>
<p>སྟོང་ཕྲག་བརྒྱ་ཡང་དེ་དང་མཉམ་པ་མིན། །</p>
<p>གཞན་དག་གིས་དེ་ལ་གདུགས་དང་། རྒྱལ་མཚན་དང་། འཕན་བཏགས་ནས་སེམས་ཀྱིས་མངོན་པར་འདུས་བྱས་པ་གོམ་པ་བོར་བ་དང་། འཇིམ་གོང་བཞག་པ་དང་། མེ་ཏོག་སིལ་མས་གཏོར་བ་དང་། མེ་ཏོག་ཕྲེང་བས་བསྐོར་བ་དང་། མེ་མར་ཕུལ་བ་དང་། དྲིའི་ཆུས་གཏོར་བའི་བསོད་ནམས་དེ་སྙེད་དུ་བཅོམ་ལྡན་འདས་ཀྱིས་གསུངས་ན། བདག་ཅག་གིས་གདུགས་དང་། རྒྱལ་མཚན་དང་། འཕན་བཏགས་པའི་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། རབ་དང་སེམས་ཀྱིས་སངས་རྒྱས་མཆོད་རྟེན་ལ། །</p>
<p>གདུགས་དང་རྒྱལ་མཚན་འཕན་ནི་འདོགས་བྱེད་ན། །</p>
<p>གསེར་ནི་རི་བོ་ལྷུན་པོ་དང་མཉམ་པ། །</p>
<p>སྟོང་ཕྲག་བརྒྱ་ཡང་དེ་དང་མཉམ་པ་མིན། །</p>
<p>རྒྱ་མཚོ་ལྟ་བུའི་རྫོགས་སངས་རྒྱས། །</p>
<p>དེ་བཞིན་གཤེགས་པ་ཚད་མེད་པ། །</p>
<p>དེད་དཔོན་བླ་ན་མེད་པ་ལ། །</p>
<p>ཡོན་དུ་བཤད་པ་དེ་ཡིན་ནོ། །</p>
<p>དེ་རྣམས་འདི་སྙམ་དུ་དེ་ལ་རེ་ཞིག་བཅོམ་ལྡན་འདས་ཡོངས་སུ་མྱ་ངན་ལས་འདས་པ་ལ་བྱ་བ་བྱས་པའི་བསོད་ནམས་དེ་སྙེད་དུ་བཅོམ་ལྡན་འདས་ཀྱིས་གསུངས་ན། བཞུགས་པ་ལ་བསོད་ནམས་ཇི་སྙེད་ཅིག་ཏུ་འགྱུར་སྙམ་པ་དང་། དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་ཐུགས་སུ་ཆུད་ནས་ཚིགས་སུ་བཅད་དེ་གསུངས་པ། འདི་ན་སེམས་རབ་དང་བྱས་ནས། །</p>
<p>གང་ཞིག་བཞུགས་དང་གང་ཞིག་ནི། །</p>
<p>མྱ་ངན་འདས་ལ་མཆོད་བྱེད་པ། །</p>
<p>བསོད་ནམས་མཉམ་སྟེ་ཁྱད་པར་མེད། །</p>
<p>འདི་ལྟར་སངས་རྒྱས་བསམ་མི་ཁྱབ། །</p>
<p>སངས་རྒྱས་ཆོས་ཀྱང་བསམ་མི་ཁྱབ། །</p>
<p>བསམ་མི་ཁྱབ་ལ་དད་རྣམས་ཀྱི། །</p>
<p>རྣམ་པར་སྨིན་པའང་བསམ་མི་ཁྱབ། །</p>
<p>ཡང་དག་པར་རྫོགས་པའི་སངས་རྒྱས་ཆོས་ཀྱི་འཁོར་ལོ་ཐོགས་པ་མེད་པ་སྐོར་བ་བསམ་གྱིས་མི་ཁྱབ་པ་དེ་དག་གི་ཡོན་ཏན་ནི་རྟོགས་པར་མི་ནུས་སོ། །</p>
<p>དེ་ནས་བཅོམ་ལྡན་འདས་ཀྱིས་སྐྱེ་བོའི་ཚོགས་ཆེན་པོ་དེ་ལ་གང་ཐོས་ན་སྲོག་ཆགས་བརྒྱ་སྟོང་ཕྲག་དུ་མས་ཁྱད་པར་ཆེན་པོ་ཐོབ་སྟེ། ཁ་ཅིག་གིས་ནི་ཉན་ཐོས་ཀྱི་བྱང་ཆུབ་ཏུ་སེམས་བསྐྱེད། ཁ་ཅིག་གིས་ནི་རང་སངས་རྒྱས་ཀྱི་བྱང་ཆུབ་ཏུ། ཁ་ཅིག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད། ཁ་ཅིག་གིས་ནི་དྲོ་བར་གྱུར་པ་ཐོབ། ཁ་ཅིག་གིས་ནི་རྩེ་མོ། །</p>
<p>ཁ་ཅིག་གིས་ནི་བདེན་པ་དང་མཐུན་པའི་བཟོད་པ་དག །ཁ་ཅིག་གིས་ནི་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་སོ། །</p>
<p>ཁ་ཅིག་གིས་ནི་ལན་གཅིག་ཕྱིར་འོང་བའི་འབྲས་བུ། ཁ་ཅིག་གིས་ནི་ཕྱིར་མི་འོང་བའི་འབྲས་བུ། ཁ་ཅིག་གིས་ནི་ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་ཉིད་མངོན་སུམ་དུ་བྱས། འཁོར་དེ་ལས་ཕལ་ཆེར་ནི་སངས་རྒྱས་ལ་གཞོལ། ཆོས་ལ་འབབ། དགེ་འདུན་ལ་བབ་པར་བཀོད་པ་དེ་ལྟ་བུའི་ཆོས་བཤད་པ་མཛད་དོ། །</p>
<p>བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་ཕྱོགས་དེ་ཉིད་དུ་དུས་སྟོན་བཙུགས་པ་དང་། དེ་ནས་ཆུ་མངས་དུས་སྟོན་ཅན་ཆུ་མངས་དུས་སྟོན་ཅན་ཞེས་བྱ་བར་གྲགས་སོ། །</p>
<p>དེ་ནས་བཅོམ་ལྡན་འདས་ཡུལ་ཀོ་ས་ལ་ནས་ལྗོངས་རྒྱུ་ཞིང་གཤེགས་པ་དང་མཉན་ཡོད་དུ་བྱོན་ནས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</p>
<p>ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ཀོ་ས་ལ་ནས་ལྗོངས་རྒྱུ་ཞིང་གཤེགས་པ་དང་མཉན་ཡོད་དུ་བྱོན་ནས། མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་གྱི་བདག་གི་ཀུན་དགའ་ར་བ་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད་ཅེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་ཁྱིམ་བདག་མགོན་མེད་ཟས་སྦྱིན་སྟན་ལས་ལངས་ཏེ་ཞེས་བྱ་བ་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ་ཞེས་བྱ་བ་ནས། གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས། ནང་པར་སྔར་ལངས་ཏེ་གདན་བཏིང་ནས་ནོར་བུའི་ཆུ་སྣོད་སྟ་གོན་བྱས་ནས་ཞེས་བྱ་བའི་བར་གོང་མ་བཞིན་ཏེ། བཅོམ་ལྡན་འདས་ལ་སྤྱན་འདྲེན་གྱིས་དུས་ཚོད་གསོལ་པ། བཙུན་པ་གདུགས་ཚོད་ལགས་ཤིང་མཆིས་ན་བཅོམ་ལྡན་འདས་དེའི་དུས་ལ་བབ་པར་དགོངས་སུ་གསོལ། །</p>
<p>སྒོ་སྲུངས་ཀྱི་མི་ལ་བསྒོ་བ། ཀྱེ་ནང་རྗེ་རེ་ཞིག་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་མ་གསོལ་གྱི་བར་དུ་གཞན་མུ་སྟེགས་པ་དག་ནང་དུ་མ་བཏང་ཞིག །དེའི་འོག་ཏུ་མུ་སྟེགས་པ་རྣམས་ལ་སྦྱིན་ནོ། །</p>
<p>ཇོ་བོ་བཀའ་བཞིན་འཚལ་ཞེས་སྒོ་སྲུངས་ཀྱི་མིས་ཁྱིམ་བདག་མགོན་མེད་ཟས་སྦྱིན་ལས་མཉན་ཏོ། །</p>
<p>དེ་ནས་བཅོམ་ལྡན་འདས་སྔ་དྲོ་ཤམ་ཐབས་མནབས་ལྷུང་བཟེད་དང་ཆོས་གོས་བསྣམས་ཏེ་དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་། དགེ་སློང་གི་དགེ་འདུན་གྱིས་མདུན་གྱིས་བལྟས་ནས་ཞེས་བྱ་བ་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ་བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ། །</p>
<p>དེ་ནས་ཚེ་དང་ལྡན་པ་འོད་སྲུང་ཆེན་པོ་དགོན་པའི་གནས་མལ་ཞིག་ནས་སྐྲ་དང་ཁ་སྤུ་རིང་ཞིང་ཆོས་གོས་ངན་པ་ཞིག་གྱོན་ཏེ་རྒྱལ་བྱེད་ཀྱི་ཚལ་དུ་འོངས་ཏེ། དེས་བལྟས་ན་རྒྱལ་བྱེད་ཀྱི་ཚལ་སྟོང་པར་འདུག་ནས་དེས་དགེ་སྐོས་ལ་དྲིས་པ། སངས་རྒྱས་ལ་སོགས་པ་དགེ་སློང་གི་དགེ་འདུན་གང་དུ་བཞུད། དེས་སྨྲས་པ། ཁྱིམ་བདག་མགོན་མེད་ཟས་སྦྱིན་གྱིས་སྤྱན་དྲངས་སོ། །</p>
<p>དེས་བསམས་པ། དེ་ཉིད་དུ་བསོད་སྙོམས་བཟའ་ཞིང་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་བསྙེན་བཀུར་བྱའོ་སྙམ་ནས། དེ་ཁྱིམ་བདག་མགོན་མེད་ཟས་སྦྱིན་གྱི་ཁྱིམ་དུ་སོང་བ་དང་། སྒོ་སྲུངས་ཀྱིས་སྨྲས་པ། འཕགས་པ་ནང་དུ་མ་བཞུད་པར་གཞེས་ཤིག །ཅིའི་ཕྱིར་ཁྱིམ་བདག་མགོན་མེད་ཟས་སྦྱིན་གྱི་མཆིད་ནས་རེ་ཞིག་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་མ་གསོལ་གྱི་བར་དུ་གཞན་མུ་སྟེགས་པ་དག་ནང་དུ་མ་བཏང་ཞིག །དེའི་འོག་ཏུ་མུ་སྟེགས་པ་རྣམས་ལ་སྦྱིན་ནོ་ཞེས་བསྒོ་ལགས་སོ། །</p>
<p>ཚེ་དང་ལྡན་པ་འོད་སྲུང་ཆེན་པོས་བསམས་པ། བྲམ་ཟེ་དང་ཁྱིམ་བདག་དག་གིས་བདག་ལ་དགེ་སྦྱོང་ཤཱཀྱའི་སྲས་ཀྱི་ཡིན་ནོ་ཞེས་བྱ་བར་མ་ཤེས་པ་དེ་ནི་བདག་གིས་རྙེད་པ་ལེགས་པར་རྙེད་ཀྱིས་སོང་ལ་སྐྱེ་བོ་བཀྲེན་པ་རྣམས་ལ་སྙིང་རྗེ་བྱའོ་སྙམ་དུ་བསམས་ཏེ་སྐྱེད་མོས་ཚལ་དུ་སོང་ནས་དེས་བསམས་པ། དེང་བདག་གིས་སུ་ཞིག་རྗེས་སུ་གཟུང་བར་བྱ་སྙམ་པ་དང་། རེ་ཞིག་ཅིག་ན་གྲོང་ཕྱི་ཉུག་མ་མཛེས་ཐེབས་པ་ལུས་ཞིགས་ཤིང་ལུས་ལས་རྣག་ཁྲག་འཛག་པ་ཞིག་སློང་མོ་ལ་རྒྱུ་ཞིང་འདུག་ནས་དེའི་དྲུང་དུ་དེ་སོང་བ་དང་དེས་ཀྱང་བསླངས་ན་འབྲས་ཁུ་ཞིག་རྙེད་ནས། དེས་ཚེ་དང་ལྡན་པ་འོད་སྲུང་ཆེན་པོ་ལུས་མཛེས་པ་དང་སེམས་དང་ཞིང་སྤྱོད་ལམ་ཞི་བར་མཐོང་ནས་དེས་བསམས་པ། ངེས་པར་བདག་གིས་ཡོན་གནས་འདི་ལྟ་བུ་ལ་བྱ་བ་མ་བྱས་པས་དེས་ན་བདག་འདི་ལྟ་བུའི་གནས་སུ་གྱུར་གྱིས། གལ་ཏེ་འཕགས་པ་འོད་སྲུང་ཆེན་པོས་བདག་ལ་ཐུགས་བརྩེ་བའི་ཕྱིར་འབྲས་ཁུ་བཞེས་ན་བདག་གིས་འདི་དབུལ་ལོ་སྙམ་པ་དང་། དེ་ནས་ཚེ་དང་ལྡན་པ་འོད་སྲུང་ཆེན་པོས་དེའི་བསམ་པ་སེམས་ཀྱིས་ཤེས་ནས་ལྷུང་བཟེད་བཟེད་དེ། སྲིང་མོ་གལ་ཏེ་ཁྱོད་ཀྱིས་བཏང་བ་ཡིན་ན་ལྷུང་བཟེད་འདིར་ལུགས་ཤིག །དེ་ནས་དེས་སེམས་མངོན་པར་དད་པར་བྱས་ནས་ལྷུང་བཟེད་དེར་བླུགས་པ་དང་སྦྲང་མ་ཞིག་ལྷུང་ངོ་། །</p>
<p>དེས་དེ་དབྱུང་བར་བརྩམས་པ་དང་། འབྲས་ཁུ་དེའི་ནང་དུ་སོར་མོ་གཅིག་ཆད་དེ་ལྷུང་ངོ་། །</p>
<p>དེས་བསམས་པ། འཕགས་པས་བདག་གི་སེམས་བསྲུང་བའི་ཕྱིར་མ་ཕོར་ཟད་ཀྱི་འོན་ཀྱང་གསོལ་ནི་མི་གསོལ་ལོ་སྙམ་པ་དང་། ཚེ་དང་ལྡན་པ་འོད་སྲུང་ཆེན་པོས་དེའི་བསམ་པ་སེམས་ཀྱིས་ཤེས་ནས་དེའི་མངོན་སུམ་ཁོ་ནར་འབབ་པའི་རྩིག་དྲུང་ཞིག་ཏུ་འདུག་ནས་འཐུངས་པ་དང་། དེས་བསམས་པ། ཅུང་ཟད་དུ་ན་བདག་གི་སེམས་བསྲུང་བའི་ཕྱིར་གསོལ་གྱི། འོན་ཀྱང་འདིས་ཟས་ཀྱི་གོ་ཆོད་པར་ནི་མ་བྱས་སོ་སྙམ་པ་དང་། དེ་ནས་ཚེ་དང་ལྡན་པ་འོད་སྲུང་ཆེན་པོས་དེའི་བསམ་པ་སེམས་ཀྱིས་ཤེས་ནས་གྲོང་ཕྱི་ཉུག་མ་དེ་ལ་འདི་སྐད་ཅེས་སྨྲས་སོ། །</p>
<p>སྲིང་མོ་རབ་ཏུ་དགའ་བ་སྐྱེད་ཅིག་དང་ཁྱོད་ཀྱིས་བྱིན་པའི་ཟས་འདིས་ཁོ་བོ་ཉིན་ཞག་གཅིག་འདའ་བར་བྱའོ། །</p>
<p>དེ་ལྷག་པར་དགའ་བ་སྐྱེས་ནས་བདག་གིས་འཕགས་པ་འོད་སྲུང་ཆེན་པོ་ལ་བསོད་སྙོམས་བསྟབས་ན་བཞེས་སོ་སྙམ་ནས། ཚེ་དང་ལྡན་པ་འོད་སྲུང་ཆེན་པོ་ལ་སེམས་དང་བ་བསྐྱེད་ནས་ཤི་བས་དགའ་ལྡན་གྱི་ལྷའི་རིས་སུ་སྐྱེས་སོ། །</p>
<p>ལྷ་རྣམས་ཀྱི་དབང་པོ་བརྒྱ་བྱིན་གྱིས་དེས་འབྲས་ཁུ་ཞིག་ཕུལ་ནས་སེམས་མངོན་པར་དད་པར་བྱས་ནས་ཤི་བ་ནི་མཐོང་ན་གང་དུ་སྐྱེས་པ་མ་མཐོང་ནས། དེས་སེམས་ཅན་དམྱལ་བར་བརྟག་པར་བརྩམས་ན་ཡང་མ་མཐོང་། དུད་འགྲོ་དང་། ཡི་དགས་དང་། མི་དང་། རྒྱལ་ཆེན་བཞིའི་རིས་དང་། སུམ་བཅུ་རྩ་གསུམ་པ་རྣམས་སུ་ཡང་མ་མཐོང་སྟེ། འདི་ལྟར་ལྷ་རྣམས་ཀྱི་ཤེས་པ་མཐོང་བ་ནི་འོག་ཏུ་འཇུག་གི་གོང་དུ་མི་འཇུག་གོ། །</p>
<p>།འདུལ་བ་གཞི། བམ་པོ་བཞི་བཅུ་པ། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ལ་ཚིགས་སུ་བཅད་པའི་དབྱངས་ཀྱིས་ཞུ་བ་ཞུས་པ། འོད་སྲུང་བདག་ཉིད་ཆེན་པོ་ཅན། །</p>
<p>བསོད་སྙོམས་ཕྱིར་ནི་རྒྱུ་བ་ན། །</p>
<p>འོད་སྲུང་འབྲས་ཁུ་ཕུལ་བ་ཡི། །</p>
<p>བུད་མེད་དེ་ནི་གར་དགའ་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། དགའ་ལྡན་ཞེས་བྱའི་ལྷ་དེ་རྣམས། །</p>
<p>འདོད་པ་ཐམས་ཅད་འབྱོར་པ་སྟེ། །</p>
<p>འོད་སྲུང་འབྲས་ཁུ་ཕུལ་བ་ཡི། །</p>
<p>བུད་མེད་དེ་ནི་དེ་ན་དགའ། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་འདི་སྙམ་དུ་སེམས་ཏེ། རེ་ཞིག་མི་འདི་དག་ནི་བསོད་ནམས་མངོན་སུམ་དུ་མ་མཐོང་ན་ཡང་སྦྱིན་པ་དག་གཏོང་། བསོད་ནམས་དག་བྱེད་ན། བདག་བསོད་ནམས་དག་མངོན་སུམ་དུ་མཐོང་ཞིང་རང་གི་བསོད་ནམས་ཀྱི་འབྲས་བུ་ལ་གནས་པ་གོ་ཅིའི་ཕྱིར་སྦྱིན་པ་དག་མི་གཏང་བསོད་ནམས་དག་མི་བྱ་སྙམ་ནས། འཕགས་པ་འོད་སྲུང་ཆེན་པོ་འདི་སྡུག་པ་དང་། མགོན་མེད་པ་དང་། བཀྲེན་པ་དང་། ཕོངས་པ་ལ་ཐུགས་བརྩེ་བ་ཡིན་གྱིས། མ་ལ་བདག་གིས་འདི་ལ་བསོད་སྙོམས་བསྟབ་པར་བྱའོ་སྙམ་དུ་བསམས་ནས། བཀྲེན་པའི་སྲང་དུ་ཁྱིམ་ཤག་ཤིག་ཏུ་འདུག་པ། ལྷང་ལྷོང་རྡོལ་བ་ཤིན་ཏུ་མི་བཟད་པ་ཞིག་སྤྲུལ་ནས། བདག་ཉིད་ཐག་པ་སྐྲ་ཡེགས་པ། ཤ་ནའི་རས་ཀྱི་སྨད་གཡོགས་གྱོན་པ། རྐང་ལག་སེར་ག་བྱུང་བ་ཞིག་ཏུ་སྤྲུལ་ནས་རས་འཐག་པར་བརྩམས་སོ། །</p>
<p>ལྷ་མོ་བདེ་སོགས་ཀྱང་ཐག་པའི་ཆུང་མའི་ཆ་བྱད་དུ་བྱས་ནས་རས་སྐུད་འཇུ་བར་བརྩམས་སོ། །</p>
<p>དེའི་ཕྱོགས་གཅིག་ཏུ་ནི་ལྷའི་ཞལ་ཟས་ཞིག་སྟ་གོན་བྱས་ཏེ་བཞག་པ་དང་། དེ་ནས་ཚེ་དང་ལྡན་པ་འོད་སྲུང་ཆེན་པོ་བཀྲེན་པ་དང་། མགོན་མེད་པ་དང་། ཕོངས་པའི་སྐྱེ་བོ་རྣམས་ལ་རྗེས་སུ་བརྩེ་བའི་ཕྱིར་རིམ་གྱིས་ཁང་པ་དེར་ཕྱིན་ནས་འདི་ནི་སྡུག་བསྔལ་བ་ཞིག་གོ་ཞེས་ལྷུང་བཟེད་བཟེད་ནས་སྒོར་བསྡད་པ་དང་། ལྷ་རྣམས་ཀྱི་དབང་པོ་བརྒྱ་བྱིན་གྱིས་ལྷའི་ཞལ་ཟས་ཀྱིས་བཀང་ངོ་། །</p>
<p>དེ་ནས་ཚེ་དང་ལྡན་པ་འོད་སྲུང་ཆེན་པོ་འདི་སྙམ་དུ་འདིའི་ཟས་ལྷའི་བདུད་རྩི་ལ་ཁྱིམ་གྱི་སྤུངས་ནི་འདི་ཙམ་པས་ཤིན་ཏུ་འགལ་ལོ་ཞེས་བསམས་ཏེ། བདག་གི་སྙིང་ལ་ཐེ་ཚོམ་སྐྱེས་པ། འདི་ནི་ཆོས་ཉིད་ཡིན་ཏེ། དགྲ་བཅོམ་པ་རྣམས་ནི་མ་བསམས་པར་ཡེ་ཤེས་མཐོང་བ་མི་འཇུག་པས་བསམ་པ་ལ་ཞུགས་པ་དང་། ཇི་ཙམ་ན་ལྷ་རྣམས་ཀྱི་དབང་པོ་བརྒྱ་བྱིན་ཡིན་པར་མཐོང་ནས་དེས་སྨྲས་པ། ཀཽ་ཤི་ཀ་འདི་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ཁྱོད་ཀྱི་ཡུན་རིང་པོ་ནས་རྗེས་སུ་འབྲེལ་པའི་ཐེ་ཚོམ་དང་སོམ་ཉིའི་ཟུག་རྔུ་རྩ་ནས་ཕྱུང་ཟིན་ན་ཅིའི་ཕྱིར་སྐྱེ་བོ་སྡུག་བསྔལ་བའི་བར་ཆད་བྱེད། འཕགས་པ་འོད་སྲུང་ཆེན་པོ་སྐྱེ་བོ་སྡུག་བསྔལ་བའི་བར་ཆད་ཅི་སྟེ་བགྱིད། རེ་ཞིག་མི་འདི་རྣམས་ནི་བསོད་ནམས་དག་མངོན་སུམ་དུ་མ་མཐོང་ན་ཡང་སྦྱིན་པ་དག་གཏོང་། བསོད་ནམས་དག་བགྱིད་ན། བདག་བསོད་ནམས་དག་མངོན་སུམ་དུ་མཐོང་ཞིང་རང་གི་བསོད་ནམས་ཀྱི་འབྲས་བུ་ལ་གནས་པ་གོ་ཅིའི་ཕྱིར་སྦྱིན་པ་དག་མི་གཏང་། བསོད་ནམས་དག་མི་བགྱིད། བཅོམ་ལྡན་འདས་ཀྱིས་ཀྱང་། བསོད་ནམས་དག་ནི་བྱ་དགོས་ཏེ། །</p>
<p>བསོད་ནམས་མ་བྱས་སྡུག་བསྔལ་འགྱུར། །</p>
<p>བསོད་ནམས་དག་ནི་བྱས་པ་ཡིས། །</p>
<p>འཇིག་རྟེན་འདི་དང་ཕ་རོལ་དགའ། །</p>
<p>ཞེས་མ་གསུངས་སམ། དེ་ཕྱིན་ཆད་ཚེ་དང་ལྡན་པ་འོད་སྲུང་ཆེན་པོ་བསམས་ནས་ཁྱིམ་རྣམས་སུ་བསོད་སྙོམས་ལ་འགྲོ་བར་བརྩམས་སོ། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་ནམ་མཁའ་ལ་འདུག་བཞིན་དུ་ལྷའི་ཞལ་ཟས་ཀྱིས་ཚེ་དང་ལྡན་པ་འོད་སྲུང་གི་ལྷུང་བཟེད་འགེངས་པ་དང་། ཚེ་དང་ལྡན་པ་འོད་སྲུང་ཆེན་པོས་ལྷུང་བཟེད་ཁས་བུབ་པས་བཟའ་བ་དང་བཏུང་བ་བོར་བར་གྱུར་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་རྗེས་སུ་གནང་གིས་ལྷུང་བཟེད་ཀྱི་ཁ་གཡོགས་བཅང་བར་བྱའོ། །</p>
<p>གྲོང་ཕྱི་ཉུག་མ་ཆེ་གེ་མོ་ཞེས་བྱ་བས་འཕགས་པ་འོད་སྲུང་ཆེན་པོ་ལ་འབྲས་ཁུ་གསོལ་ནས་དེ་དགའ་ལྡན་གྱི་ལྷ་རྣམས་ཀྱི་རིས་སུ་སྐྱེས་སོ་ཞེས་ཀུན་དུ་སྒྲ་གྲགས་སོ། །</p>
<p>ཀོ་ས་ལའི་རྒྱལ་པོ་གསལ་རྒྱལ་གྱིས་གྲོང་ཕྱི་ཉུག་མ་ཆེ་གེ་མོ་ཞེས་བྱ་བས་འཕགས་པ་འོད་སྲུང་ཆེན་པོ་ལ་འབྲས་ཁུ་གསོལ་ནས་དགའ་ལྡན་གྱི་ལྷའི་རིས་སུ་སྐྱེས་སོ་ཞེས་ཐོས་སོ། །</p>
<p>ཐོས་ནས་ཀྱང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད་ཅེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་ནོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་འཕགས་པ་འོད་སྲུང་ཆེན་པོའི་སླད་དུ་དགུང་བདུན་དུ་བདག་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་ལ་ཅང་མི་གསུང་བས་གནང་ངོ་། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས་ནང་པར་སྔར་ལངས་ཏེ་གདན་བཏིང་ནས་ནོར་བུའི་ཆུ་སྣོད་བཞག་ནས་བཅོམ་ལྡན་འདས་ལ་སྤྱན་འདྲེན་གྱིས་དུས་ཚོད་གསོལ་པ་ཞེས་བྱ་བ་ནས། རང་གི་ལག་ནས་སྟོབས་ཤིང་ཚིམ་པར་བྱེད་དེ་ཞེས་བྱ་བའི་བར་གོང་མ་བཞིན་ནོ། །</p>
<p>མུ་ལྟོ་བ་ཞིག་རྒན་གྲལ་ལོགས་ན་འདུག་པ་རྒྱལ་པོ་འདི་བསོད་ནམས་དག་མངོན་སུམ་དུ་མཐོང་ཞིང་རང་གི་བསོད་ནམས་ཀྱི་འབྲས་བུ་ལ་གནས་པ་ཡིན་པས་བསོད་ནམས་དག་གིས་ངོམས་མི་ཤེས་པར་སྦྱིན་པ་དག་གཏོང་བསོད་ནམས་དག་བྱེད་དོ་ཞེས་སེམས་མངོན་པར་དད་པར་གྱུར་ཏོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་རྣམ་གྲངས་དུ་མར་གཙང་ཞིང་བསོད་པའི་བཟའ་བ་དང་བཅའ་བ་རང་གི་ལག་ནས་བསྟབས་ཤིང་ཚིམ་པར་བྱས་ཏེ། བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་སུའི་མིང་ནས་བརྗོད་དེ་ཡོན་བསྔོ་བ་བྱ། ཅི་ཁྱོད་ཀྱི་འམ། འོན་ཏེ་ཁྱོད་པས་བསོད་ནམས་ཆེས་མང་དུ་བསྐྱེད་པ་གང་ཡིན་པ་ཞིག་གི། རྒྱལ་པོས་བསམས་པ་བདག་གི་བསོད་སྙོམས་བཅོམ་ལྡན་འདས་ཀྱིས་ཡོངས་སུ་ལོངས་སྤྱད་པས་བདག་བས་བསོད་ནམས་ཆེས་མང་དུ་བསྐྱེད་པ་གཞན་ལྟ་སུ་ཡོད་སྙམ་དུ་བསམས་ནས་གསོལ་པ། བཅོམ་ལྡན་འདས་བདག་པས་བསོད་ནམས་ཆེས་མང་དུ་བསྐྱེད་པ་གང་ལགས་པ་དེའི་མིང་ནས་བརྗོད་ཅིང་བཅོམ་ལྡན་འདས་ཀྱིས་ཡོན་བསྔོ་བ་མཛད་དུ་གསོལ། དེ་ནས་བཅོམ་ལྡན་འདས་ཀྱིས་མུ་ལྟོ་བ་དེའི་མིང་ནས་བརྗོད་ཅིང་ཡོན་བསྔོ་བ་མཛད་དོ། །</p>
<p>དེ་བཞིན་དུ་ཉི་མ་དྲུག་གི་བར་དུ་མཛད་པ་དང་། ཉི་མ་དྲུག་པ་ལ་རྒྱལ་པོ་ལག་པ་ལ་འགྲམ་པ་གཏད་ནས། བཅོམ་ལྡན་འདས་ནི་བདག་གི་བསོད་སྙོམས་ལོངས་སྤྱད་ཅིང་ཡོན་བསྔོ་བ་ནི་མུ་ལྟོ་བའི་མིང་ནས་བརྗོད་ནས་མཛད་དོ་སྙམ་སྟེ་སེམས་ཁོང་དུ་ཆུད་ཅིང་འདུག་པ་དེ་བློན་པོ་རྣམས་ཀྱིས་མཐོང་ནས་དེ་རྣམས་ཀྱིས་སྨྲས་པ། ལྷ་ཅིའི་སླད་དུ་ཕྱག་ལ་ཞལ་གཏད་དེ་ཐུགས་མི་དགྱེས་ཤིང་བཞུགས། རྒྱལ་པོས་སྨྲས་པ། ཤེས་ལྡན་དག་ད་ལྟར་བཅོམ་ལྡན་འདས་ནི་ངའི་བསོད་སྙོམས་ཡོངས་སུ་ལོངས་སྤྱད་ན་ཡོན་བཤད་པ་ནི་མུ་ལྟོ་བའི་མིང་ནས་བརྗོད་ཅིང་མཛད་ན། ཅི་སྟེ་སེམས་ཁོང་དུ་ཆུད་ཅིང་མི་འདུག །དེ་ནས་བློན་པོ་རྒན་པོ་ཞིག་གིས་སྨྲས་པ། ལྷ་ཐུགས་ཁྲལ་ཆུང་ངུར་བཞུགས་ཤིག་དང་བདག་གིས་སང་ཅི་ནས་ཀྱང་བཅོམ་ལྡན་འདས་ཀྱིས་ལྷ་ཁོ་ནའི་མཚན་ནས་བརྗོད་དེ་ཡོན་བསྔོ་བ་མཛད་པ་དེ་ལྟར་བགྱིའོ། །</p>
<p>དེས་ཞོ་ཤས་འཚོ་བ་རྣམས་ལ་བསྒོ་བ། ཁྱེད་ཀྱིས་སང་ཁ་ཟས་ཆེས་བསོད་པ་དང་རབ་ཏུ་མང་པོ་སྟ་གོན་གྱིས་ལ་བྲིམ་པ་ཡང་འདི་ལྟར་ཅི་ནས་ཀྱང་ཕྱེད་ནི་དགེ་སློང་རྣམས་ཀྱི་ལྷུང་བཟེད་ཀྱི་ནང་དུ་འགྲོ་ལ། ཕྱེད་ནི་ས་ལ་འབོ་བར་གྱིས་ཤིག །དེ་དག་གིས་ཕྱི་དེ་ཉིན་ཁ་ཟས་ཆེས་བསོད་པ་དང་། ཆེས་རབ་ཏུ་མང་བ་བཤམས་ཏེ། དེ་ནས་སངས་རྒྱས་ལ་སོགས་པ་དགེ་སློང་གི་དགེ་འདུན་ལེགས་པར་བཞུགས་པར་རིག་ནས་བྲིམ་པར་བརྩམས་ཏེ། ཕྱེད་ནི་དགེ་སློང་རྣམས་ཀྱི་ལྷུང་བཟེད་དུ་བླུགས། ཕྱེད་ནི་ས་ལ་ཕོའོ། །</p>
<p>དེ་ནས་མུ་ལྟོ་བས་ས་ལ་ཕོ་བ་རྣམས་བསྡུ་བའི་ཕྱིར་བརྒྱུགས་པ་དང་དེ་ཕྱག་ཚང་འབྲིམ་པ་དག་གིས་སླར་བསྐྲད་དོ། །</p>
<p>དེ་ནས་མུ་ལྟོ་བ་དེས་སྨྲས་པ། གལ་ཏེ་རྒྱལ་པོ་འདི་ལ་ནོར་རྫས་རབ་ཏུ་མང་པོ་ཡོད་ན་བདག་ཅག་ལྟ་བུ་སྡུག་བསྔལ་བ་སློང་བ་གང་ཡིན་པ་དེ་དག་ལ་ཅིའི་ཕྱིར་མི་སྦྱིན། ཁ་ཟས་འདི་བོར་བ་ཅི་ཕན་ཞེས་མུ་ལྟོ་བ་དེ་སེམས་འཁྲུགས་པས་སྔོན་གྱི་ཇི་ལྟ་བ་དེ་ལྟར་སེམས་དད་པར་བྱ་མ་ནུས་སོ། །</p>
<p>དེ་ནས་རྒྱལ་པོས་སངས་རྒྱས་ལ་སོགས་པ་དགེ་སློང་གི་དགེ་འདུན་དེ་རྣམས་གདུགས་ཚོད་གསོལ་ཟིན་པ་དང་། བཅོམ་ལྡན་འདས་བདག་གི་མིང་ནས་སྨོས་ཏེ་ཡོན་བསྔོ་བ་ནི་མི་མཛད་དོ་སྙམ་དུ་བསམས་ནས་ཡོན་བསྔོ་བ་མ་མཉན་པ་ཁོ་ནར་ཁྱིམ་དུ་སོང་ངོ་། །</p>
<p>དེ་ནས་བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་གྱི་མིང་ནས་སྨོས་ཏེ་ཡོན་བསྔོས་པ་འདི་སྐད་དུ་མཛད་དེ། གླང་པོ་རྟ་དང་ཤིང་རྟ་དཔུང་བུ་ཆུང་། །</p>
<p>ཞོན་ནས་གྲོང་ཁྱེར་ཡུལ་བཅས་འཁོལ་བྱེད་པ། །</p>
<p>ཟན་དྲོན་ལན་ཚྭ་དག་གིས་མ་བཏབ་ཅིང་། །</p>
<p>སྣུམ་བག་མེད་པའི་མ་ཐུ་ནི་ཡིན་པར་ལྟོས། །</p>
<p>དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་གྱི་ཕོ་བྲང་དུ་གདུགས་ཚོད་ལན་མང་དུ་གསོལ་ནས་མིང་ནས་བརྗོད་དེ་ཡོན་བསྔོ་བ་མཛད་ན། འདི་ལྟ་བུའི་ཡོན་བསྔོ་བ་མཛད་པ་ནི་བདག་གིས་སྔོན་ཆད་ནི་ལན་འགའ་ཡང་མ་ཐོས་ལགས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཀོ་ས་ལའི་རྒྱལ་པོ་གསལ་རྒྱལ་གྱི་ནས་ཀྱི་དར་ཐུག་ལན་ཚྭས་མ་བཏབ་པ་ལ་བརྩམས་ཏེ་ལས་ཀྱི་རྒྱུ་བ་ཁྱོད་ཉན་པར་འདོད་དམ། བཅོམ་ལྡན་འདས་ད་དེའི་དུས་ལ་བབ་ལགས་སོ། །</p>
<p>བདེ་བར་གཤེགས་པ་ད་དེའི་དུས་ལ་བབ་ལགས་ཏེ། བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་གྱི་ནས་ཀྱི་དར་ཐུག་ལན་ཚྭས་མ་སྩལ་བ་ལས་བརྩམས་ཏེ་ལས་ཀྱི་རྒྱུ་བ་བཤད་པ་བཅོམ་ལྡན་འདས་ལས་དགེ་སློང་རྣམས་ཀྱིས་ཐོས་ནས་འཛིན་པར་འགྱུར་ལགས་སོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་སྔོན་བྱུང་བ་རི་འོར་ཞིག་ན་ཁྱིམ་བདག་ཅིག་གནས་པ་དེས་རིགས་མཉམ་པ་ལས་ཆུང་མ་བླངས་ནས། དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །</p>
<p>དེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་བུ་གཟུགས་བཟང་བ་མཛེས་པ་བལྟ་ན་སྡུག་པ་ཞེས་བྱ་བ་ནས་བསྐྱེད་བསྲིངས་ཏེ་དེ་ཆེན་པོར་གྱུར་ཏོ་ཞེས་བྱ་བའི་བར་གོང་མ་བཞིན་ནོ། །</p>
<p>ཇི་ཙམ་ན་ཁྱིམ་བདག་དེས་ཆུང་མ་ལ་སྨྲས་པ། བཟང་མོ་བདག་ཅག་གི་བུ་ལོན་དེད་པ་དང་། ནོར་འཕྲོག་པ་སྐྱེས་ཀྱིས་བདག་ཟོང་ཐོགས་ཏེ་ཡུལ་གཞན་དུ་འགྲོའོ། །</p>
<p>དེས་སྨྲས་པ། རྗེའི་སྲས་དེ་བཞིན་མཛོད་ཅིག །དེས་ཟོང་ཐོགས་ཏེ་ཡུལ་གཞན་ཞིག་ཏུ་སོང་བ་ལས་དེ་དེ་ཉིད་དུ་མ་སྟེས་ཏེ་ཤི་བར་གྱུར་ཏོ། །</p>
<p>དེ་ཆེད་པོ་མི་བདོག་པ་ཞིག་པས་དེའི་ཁྱིམ་གྱི་ནོར་རྣམས་ཟད་པས་དེའི་བུ་ཡང་སྡུག་བསྔལ་བར་གྱུར་པ་དང་། ཁྱིམ་བདག་དེའི་སྟེན་གྲོགས་ཤིག་ཡོད་པ་དེས་དེ་ལ་སྨྲས་པ། ཁྱེའུ་ཁོ་བོའི་ཞིང་ལས་དག་བྱོས་ཤིག་དང་ངས་ཁྱོད་ཀྱི་ཟན་སྦྱར་བར་བྱའོ། །</p>
<p>དེས་དེའི་ཞིང་ལས་དག་བྱ་བར་བརྩམས་ནས་དེས་ཀྱང་དེའི་ཟན་སྦྱར་ཏོ། །</p>
<p>ཇི་ཙམ་དུས་གཞན་ཞིག་ན་དུས་སྟོན་ལ་བབ་ནས་ཁྱེའུ་དེའི་མས་བསམས་པ། དེང་ནི་ཁྱིམ་བདག་གི་ཆུང་མ་མཛའ་བཤེས་དང་གཉེན་དང་ཉེ་དུ་དང་། དགེ་སྦྱོང་དང་། བྲམ་ཟེའི་སྐྱེ་བོ་རྣམས་ཟན་སྦྱིན་པས་བྲེལ་བར་འགྱུར་གྱིས། སྔ་འཚོགས་སུ་སོང་ལ་ཁྱེའུ་དེའི་ཟན་བསྐྱལ་ལོ་སྙམ་ནས། དེ་སྔ་འཚོགས་སུ་སོང་ནས་ཁྱིམ་བདག་གི་ཆུང་མ་ལ་དོན་དེ་དག་གོ་བར་བྱས་པ་དང་དེ་ཁྲོས་ནས་སྨྲས་པ། རེ་ཞིག་དགེ་སྦྱོང་དང་། བྲམ་ཟེ་དང་། ཉེ་དུ་རྣམས་ཀྱང་ད་དུང་མ་བྱིན་པར་མངག་གཞུག་པ་ཁྱེའུ་ལ་སྦྱིན་ནམ། རེ་ཞིག་དེ་རིང་ནི་སྡོད་ཅིག །སང་ཉིས་འགྱུར་དུ་སྦྱིན་ནོ། །</p>
<p>དེ་ནས་ཁྱེའུ་དེའི་མས་བསམས་པ། ཁྱེའུ་བཀྲེས་པར་མ་གྱུར་གྲང་སྙམ་ནས་བདག་ཉིད་ཀྱི་ནས་ཀྱི་ཟན་དྲོན་ལན་ཚྭས་མ་བཏབ་པ་འདི་བསྐྱལ་ལོ་སྙམ་མོ། །</p>
<p>དེས་དེ་ཁྱེར་ནས་ཞིང་ཐོག་ཏུ་སོང་བ་དང་ཁྱེའུ་དེས་དེ་རྒྱང་མི་རིང་བ་ཞིག་ནས་མཐོང་ནས་དེས་སྨྲས་པ། ཡུམ་ཞིམ་པོ་ཅུང་ཟད་མ་མཆིས་སམ། དེས་སྨྲས་པ། བུ་དེ་རིང་ནི་ཟན་ནར་མ་གང་ཡིན་པ་ཉིད་ཀྱང་མེད་དོ། །</p>
<p>ཡུམ་ཅི་སྟེ་ལགས། དེས་བུ་ལ་ཁྱིམ་བདག་གི་ཆུང་མ་ཇི་སྐད་དུ་ཟེར་བ་དེ་དག་ཐམས་ཅད་རྒྱས་པར་བསྙད་ནས་ཟན་དྲོན་ལན་ཚྭས་མ་བཏབ་པ་འདི་ཡང་ཁོ་མོ་ཉིད་ཀྱིས་ཁྱེར་ཏེ་འོངས་ཀྱིས། བུ་འདི་ཟོ་ཤིག་ཅེས་སྨྲས་པ་དང་། དེས་སྨྲས་པ། ཞོག་ལ་བཞུད་ཅིག །དེས་བཞག་སྟེ་སོང་ངོ་། །</p>
<p>སངས་རྒྱས་རྣམས་འབྱུང་བ་མེད་པ་ན་འཇིག་རྟེན་དུ་རང་སངས་རྒྱས་དམན་ཞིང་ངན་པ་ལ་སྙིང་བརྩེ་བ་ཅན། བས་མཐའི་གནས་མལ་ལ་དགའ་བ། འཇིག་རྟེན་གྱི་ཡོན་གནས་གཅིག་པུ་དག་འབྱུང་བར་འགྱུར་བས་ཇི་ཙམ་ན་རང་སངས་རྒྱས་ཤིག་ཕྱོགས་དེར་ཕྱིན་པ་དང་། དེས་དེ་ལུས་མཛེས་པ་དང་། སེམས་དང་བ་དང་། སྤྱོད་ལམ་ཞི་བར་མཐོང་ནས་དེས་བསམས་པ། གདོན་མི་ཟ་བར་བདག་གིས་ཡོན་གནས་ཡང་དག་པ་འདི་ལྟ་བུ་ལ་བྱ་བ་མ་བྱས་པ་དེས་ན་བདག་འདི་འདྲ་བའི་གནས་སྐབས་སུ་གྱུར་གྱིས། གལ་ཏེ་བདག་ལས་ཟན་དྲོན་ལན་ཚྭས་མ་བཏབ་པ་འདི་བཞེས་ན་བདག་གིས་དེ་ལ་དབུལ་བར་བྱའོ་སྙམ་པ་དང་། དེ་ནས་རང་སངས་རྒྱས་དེས་སྐྱེས་བུ་བཀྲེན་པ་དེའི་བསམ་པ་སེམས་ཀྱིས་ཤེས་ནས་ལྷུང་བཟེད་བཟེད་དེ། བཞིན་བཟངས་གལ་ཏེ་ཁྱོད་ཀྱིས་བཏང་བ་ཡིན་ན་ལྷུང་བཟེད་འདིར་ཆུག་ཤིག །དེ་ནས་དེས་དད་པ་དྲག་པོས་ཟན་དྲོན་ལན་ཚྭས་མ་བཏབ་པ་རང་སངས་རྒྱས་དེ་ལ་ཕུལ་ལོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཁྱེའུ་བཀྲེན་པ་གང་ཡིན་པ་དེ་ནི་ཀོ་ས་ལའི་རྒྱལ་པོ་གསལ་རྒྱལ་འདི་ཉིད་ཡིན་ཏེ། དེའི་ཚེ་དེའི་དུས་ན་འདིས་རང་སངས་རྒྱས་ལ་ཟན་དྲོན་ལན་ཚྭས་མ་བཏབ་པ་ཕུལ་བ་གང་ཡིན་པའི་ལས་དེས་ན་ལན་དྲུག་སུམ་བཅུ་རྩ་གསུམ་པའི་ལྷ་རྣམས་ཀྱི་རྒྱལ་སྲིད་ཀྱི་དབང་ཕྱུག་ལ་དབང་བྱས་སོ། མཉན་ཡོད་འདི་ཉིད་དུ་ཡང་ལན་དྲུག་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་ཏོ། །</p>
<p>ལས་ཀྱི་ལྷག་མ་དེ་ཉིད་ཀྱིས་ད་ལྟར་ཡང་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བར་གྱུར་ཏེ། ངས་འདིའི་ཟན་དྲོན་གྱི་རྣམ་པར་སྨིན་པ་རྫོགས་པ་དེ་ལ་དགོངས་ནས། གླང་པོ་རྟ་དང་ཤིང་རྟ་དཔུང་བུ་ཆུང་། །</p>
<p>ཞོན་ནས་གྲོང་ཁྱེར་ཡུལ་བཅས་འཁོལ་བྱེད་པ། །</p>
<p>ཟན་དྲོན་ལན་ཚྭ་དག་གིས་མ་བཏབ་ཅིང་། །</p>
<p>སྣུམ་བག་མེད་པའི་མཐུ་ནི་ཡིན་པར་ལྟོས། །</p>
<p>ཞེས་གསུངས་སོ། །</p>
<p>བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་གྱི་ཟན་དྲོན་ལན་ཚྭས་མ་བཏབ་པ་ལས་བརྩམས་ནས་ལས་ཀྱི་རྒྱུ་བ་བཤད་དོ་ཞེས་ཀུན་དུ་སྒྲ་གྲགས་པ་ཀོ་ས་ལའི་རྒྱལ་པོ་གསལ་རྒྱལ་གྱིས་ཐོས་ནས། དེ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་རྒྱལ་པོ་གསལ་རྒྱལ་ལ་ཆོས་དང་ལྡན་པའི་གཏམ་གྱིས་ཞེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་བདག་དགུང་ཟླ་བ་གསུམ་དུ་ན་བཟའ་ཆོས་གོས་དང་བསོད་སྙོམས་དང་། སྙུན་གསོས་ཀྱི་རྐྱེན་སྨན་གྱི་ཡོ་བྱད་རྣམས་འབུལ་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་ལ་ཅང་མི་གསུང་བས་གནང་ངོ་། །</p>
<p>དེ་ནས་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་ཀོ་ས་ལའི་རྒྱལ་པོ་གསལ་རྒྱལ་གྱིས་ཟླ་བ་གསུམ་དུ་ཞལ་ཟས་རོ་བརྒྱ་དང་ལྡན་པ་གསོལ་ནས་དགེ་སློང་རེ་རེ་ལ་ཡང་འབུམ་རི་བའི་གོས་རེ་རེ་བསྐོན་ཏེ། འབྲུ་མར་གྱི་བུམ་པ་བྱེ་བ་བསོགས་ནས་མར་མེའི་ཕྲེང་བ་བལྟམ་པར་བརྩམས་སོ། །</p>
<p>དེ་ན་གདུགས་ཚོད་ཀྱི་ཁ་དང་། མཆོད་པའི་ཚེ་ཅ་ཅོའི་སྒྲ་ཆེན་པོ་གྲག་པ་དང་། ཅི་ཙམ་ན་གྲོང་ཉུག་མ་ཤིན་ཏུ་སྡུག་བསྔལ་བ་ཞིག་རྫའི་ཆག་དུམ་ཞིག་ཐོགས་ཏེ་སློང་བ་ལ་ཞུགས་པ་དེས་སྒྲ་ཆེན་པོ་དང་སྒྲ་མཐོན་པོ་ཐོས་སོ། །</p>
<p>ཐོས་ནས་ཀྱང་དྲིས་པ། ཤེས་ལྡན་དག་སྒྲ་མཐོན་པོ་དང་སྒྲ་ཆེན་པོ་འདི་ཅི་ཞིག་ཡིན། གཞན་དག་གིས་སྨྲས་པ། ཀོ་ས་ལའི་རྒྱལ་པོ་གསལ་རྒྱལ་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་ཟླ་བ་གསུམ་དུ་གདུགས་ཚོད་གསོལ་ནས་དགེ་སློང་རེ་རེ་ལ་ཡང་འབུམ་རི་བའི་གོས་རེ་རེ་བསྐོན་ཏེ། འབྲུ་མར་གྱི་བུམ་པ་བྱེ་བ་བསོགས་ཏེ་མར་མེའི་ཕྲེང་བ་གཏོང་བར་རྩོམ་པ་ཡིན་ནོ། །</p>
<p>དེ་ནས་གྲོང་ཉུག་མ་དེ་འདི་སྙམ་དུ་སེམས་ཏེ། ཀོ་ས་ལའི་རྒྱལ་པོ་གསལ་རྒྱལ་འདི་བསོད་ནམས་ཀྱིས་ངོམས་མི་ཤེས་ནས་ད་དུང་ཡང་སྦྱིན་པ་དག་གཏོང་བསོད་ནམས་དག་བྱེད་ན། མ་ལ་བདག་གིས་ཀྱང་འགའ་ཞིག་ལས་བསླངས་ལ་བཅོམ་ལྡན་འདས་ལ་མེ་མར་ཞིག་བལྟམ་མོ་སྙམ་ནས། དེས་བསླངས་པའི་འབྲུ་མར་ཉུང་ཟད་སྣོད་གྱོ་རལ་གྱི་ནང་དུ་བླུགས་ཏེ་བཅོམ་ལྡན་འདས་ཀྱི་འཆག་སའི་སླད་དུ་མར་མེ་བལྟམ་ནས། ཞབས་གཉིས་ལ་གཏུགས་ཏེ་སྨོན་ལམ་བཏབ་པ། དགེ་བའི་རྩ་བ་འདིས་ཇི་ལྟར་སྟོན་པ་བཅོམ་ལྡན་འདས་ཤཱཀྱ་ཐུབ་པ་འདི་སྐྱེ་དགུའི་ཚེ་ལོ་བརྒྱ་ཐུབ་པ་ན་འཇིག་རྟེན་དུ་བྱུང་བ་དེ་བཞིན་དུ་བདག་ཀྱང་སྐྱེ་དགུའི་ཚེ་ལོ་བརྒྱ་ཐུབ་པ་ན་སྟོན་པ་ཤཱཀྱ་ཐུབ་པ་ཞེས་བྱ་བ་ཁོ་ནར་འགྱུར་ཞིང་། ཡང་ཇི་ལྟར་འདིའི་ཟུང་མཆོག་དང་ཟུང་བཟང་པོ་ཤཱ་རིའི་བུ་དང་། མཽད་གལ་གྱི་བུ་དང་། ཉེ་གནས་དགེ་སློང་ཀུན་དགའ་བོ་དང་། ཡབ་ཟས་གཙང་དང་། ཡུམ་ལྷ་མོ་སྒྱུ་འཕྲུལ་ཆེན་མོ་དང་། སྲས་གཞོན་ནུ་སྒྲ་ཅན་ཟིན་བཟང་པོ་དང་། གྲོང་ཁྱེར་སེར་སྐྱའི་གཞི་ལགས་པ་དེ་བཞིན་དུ་བདག་གི་ཡང་ཟུང་མཆོག་དང་ཟུང་བཟང་པོ་ཤཱ་རིའི་བུ་དང་། མཽད་གལ་གྱི་བུ་དང་། ཉེ་གནས་དགེ་སློང་ཀུན་དགའ་བོ་དང་། ཡབ་ཟས་གཙང་དང་། ཡུམ་ལྷ་མོ་སྒྱུ་འཕྲུལ་ཆེན་མོ་དང་། སྲས་གཞོན་ནུ་སྒྲ་ཅན་ཟིན་བཟང་པོ་དང་། གྲོང་ཁྱེར་སེར་སྐྱའི་གཞིར་འགྱུར་ཞིང་ཇི་ལྟར་ཡང་བཅོམ་ལྡན་འདས་འདི་སྐུ་གདུང་གསེས་ནས་ཡོངས་སུ་མྱ་ངན་ལས་འདས་པ་དེ་བཞིན་དུ་བདག་ཀྱང་སྐུ་གདུང་གསེས་ནས་ཡོངས་སུ་མྱ་ངན་ལས་འདའ་བར་གྱུར་ཅིག་ཅེས་བྱས་སོ། །</p>
<p>ཇི་ཙམ་ན་མར་མེ་དེ་དག་ཐམས་ཅད་ནི་ཤིའོ། །</p>
<p>དེས་བཏང་བའི་མར་མེ་ནི་འབར་ཞིང་འདུག་གོ། །</p>
<p>ཆོས་ཉིད་ཀྱིས་སངས་རྒྱས་བཅོམ་ལྡན་འདས་རྣམས་ཇི་སྲིད་ནང་དུ་ཡང་དག་མ་བཞག་པ་དེ་སྲིད་དུ་སངས་རྒྱས་བཅོམ་ལྡན་འདས་རྣམས་ཀྱི་ཉེ་གནས་རྣམས་ནང་དུ་ཡང་དག་མི་འཇོག་པས་ཚེ་དང་ལྡན་པ་ཀུན་དགའ་བོས་བསམས་པ། སངས་རྒྱས་བཅོམ་ལྡན་འདས་རྣམས་འོད་ལ་མནལ་བར་མཛད་པ་དེ་ནི་གནས་མ་ཡིན་ཞིང་གོ་སྐབས་མེད་པས་མ་ལ་བདག་གིས་མར་མེ་དེ་གསད་པར་བྱའོ་སྙམ་ནས་དེས་ལག་པས་གསད་པར་བརྩམས་པ་ལས་མ་ནུས་སོ། །</p>
<p>དེ་ནས་ཆོས་གོས་ཀྱི་གྲྭ་དང་། དེ་ནས་བསིལ་ཡབ་ཀྱིས་གཡབས་ན་འོན་ཀྱང་གསད་པར་མ་ནུས་སོ། །</p>
<p>བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་འདི་ཅི་བྱེད། དེས་གསོལ་པ། བཅོམ་ལྡན་འདས་བདག་གི་གློ་བ་ལ་བསམས་པ། སངས་རྒྱས་བཅོམ་ལྡན་འདས་རྣམས་འོད་ལ་མནལ་བར་མཛད་པ་ནི་གནས་མ་མཆིས་ཤིང་གོ་སྐབས་མ་མཆིས་ཀྱིས། མ་ལ་བདག་གིས་ཞུགས་མར་དགུམ་མོ་སྙམ་ནས་བདག་གིས་དེ་སུག་པས་དགུམ་པར་བརྩམས་ན་རྔོ་མ་ཐོག་གོ། །</p>
<p>དེ་ནས་ཆོས་གོས་ཀྱི་གྲྭ་དང་། དེ་ནས་བསིལ་ཡབ་ཀྱིས་གཡབས་ན་འོན་ཀྱང་རྔོ་མ་ཐོག་ལགས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དུབ་པར་མ་བྱེད་ཅིག །གལ་ཏེ་རྣམ་པར་འཐོར་རླུང་ལངས་ན་དེས་ཀྱང་གསད་པར་མི་ནུས་ན་ལག་པ་དང་། ཆོས་གོས་ཀྱི་གྲྭ་དང་། བསིལ་ཡབ་ཀྱིས་ལྟ་སྨོས་ཀྱང་ཅི་དགོས། འདི་ལྟར་མར་མེ་འདི་ནི་བུ་མོ་འདིས་སེམས་ཀྱིས་མངོན་པར་འདུ་བྱེད་པ་ཆེན་པོས་བུས་པ་ཡིན་ནོ། །</p>
<p>གཞན་ཡང་ཀུན་དགའ་བོ་བུ་མོ་འདི་ནི་སྐྱེ་དགུ་རྣམས་ཀྱི་ཚེ་ལོ་བརྒྱ་ཐུབ་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་ཞིང་དེའི་ཟུང་མཆོག་དང་ཟུང་བཟང་པོ་ཤཱ་རིའི་བུ་དང་། མཽད་གལ་གྱི་བུ་དང་། ཉེ་གནས་དགེ་སློང་ཀུན་དགའ་བོ་དང་། ཡབ་ཟས་གཙང་དང་། ཡུམ་ལྷ་མོ་སྒྱུ་འཕྲུལ་ཆེན་མོ་དང་། སྲས་གཞོན་ནུ་སྒྲ་ཅན་ཟིན་བཟང་པོ་དང་གྲོང་ཁྱེར་སེར་སྐྱའི་གཞི་ཞེས་བྱ་བར་འགྱུར་ལ། དེ་སྐུ་གདུང་གསེས་ནས་ཡོངས་སུ་མྱ་ངན་ལས་འདའ་བར་འགྱུར་རོ། །</p>
<p>གྲོང་ཉུག་མ་ཆེ་གེ་མོ་ཞེས་བྱ་བས་བཅོམ་ལྡན་འདས་ཀྱི་འཆག་སའི་སླད་དུ་མར་མེ་བཏང་བས་དེ་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏོ་ཞེས་ཀུན་དུ་སྒྲ་གྲགས་པ་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་ཐོས་ནས། དེའི་མ་འོངས་པའི་ཡོན་ཏན་ལ་བསམས་ནས་ཡོ་བྱད་ཐམས་ཅད་ཀྱིས་བསྟབས་སོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་ཐོས་ནས་དེ་ནས་ངོ་མཚར་སྐྱེས་ཏེ། འབྲུ་མར་བུམ་པ་སྟོང་བསྡོགས་ནས་མར་མེ་སྣ་ཚོགས་སུ་སྦྲེངས་ཏེ་རིན་པོ་ཆེ་སྣ་བཞིའི་མར་མེ་འཆག་སའི་སླད་དུ་བུས་སོ། །</p>
<p>དེ་ནས་བཅོམ་ལྡན་འདས་ཀྱི་སྤྱན་སྔར་སོང་སྟེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་གིས་འཕགས་པ་འོད་སྲུང་ཆེན་པོ་མཆོད་པའི་སླད་དུ་བཅོམ་ལྡན་འདས་དགུང་བདུན་གྱི་བར་དུ་གདུགས་ཚོད་ལ་སྤྱན་དྲངས་ནས། བཅོམ་ལྡན་འདས་ཀྱིས་བདག་གི་སྔོན་གྱི་འཚལ་མ་དྲོན་པོ་ལན་ཚྭས་མ་སྩལ་བ་ལས་བརྩམས་ཏེ་ལས་ཀྱི་རྒྱུ་བ་ལུང་བསྟན་ནས། ཡང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་བདག་གིས་དགུང་ཟླ་གསུམ་དུ་གདུགས་ཚོད་གསོལ་ནས་དགེ་སློང་རེ་རེ་ལ་ཡང་འབུམ་རི་བའི་གོས་ཕྲུགས་རེ་བསྐོན་ཏེ། འབྲུ་མར་བུམ་པ་བྱེ་བ་བསྡོགས་ཏེ་ཕྲེང་བར་སྦྲེངས་ནས་ཞུགས་མར་བལྟམ་ལགས་ན། བཅོམ་ལྡན་འདས་ཀྱིས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་མ་བསྟན་ལགས་ན། བཅོམ་ལྡན་འདས་བདག་ཀྱང་འཇིག་རྟེན་གྱི་གཙོ་བོ་འདྲེན་པར་འགྱུར་བར་ལྟ་ན། བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ན་ལེགས་ལགས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ནི་ཟབ་པ། ཟབ་པར་སྣང་བ། མཐོང་བར་དཀའ་བ། རྟོགས་པར་དཀའ་བ། བརྟག་པར་བྱ་བ་མ་ཡིན་པ། རྟོག་གེའི་སྤྱོད་ཡུལ་མ་ཡིན་པ། ཞིབ་མོ་བརྟགས་པའི་རྟོགས་པ་དང་། མཁས་པ་དང་མཛངས་པས་རིག་པར་བྱ་བ་ཡིན་ཏེ། དེ་ནི་ཁྱེད་ཀྱི་སྦྱིན་པ་ལན་གཅིག་བྱས་པས་ཐོབ་པར་སླ་བ་མ་ཡིན་ཏེ། སྦྱིན་པ་ལན་བརྒྱས་མ་ཡིན། སྦྱིན་པ་ལན་སྟོང་གིས་མ་ཡིན། སྦྱིན་པ་ལན་བརྒྱ་ཕྲག་སྟོང་གིས་མ་ཡིན་ནོ། །</p>
<p>འོན་ཀྱང་རྒྱལ་པོ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདོད་ན་སྦྱིན་པ་དག་ཀྱང་སྦྱིན། བསོད་ནམས་དག་ཀྱང་བྱ་ཞིང་དགེ་བའི་བཤེས་གཉེན་དག་ཀྱང་བསྟེན་པར་བྱ། བསྙེན་པར་བྱ། བསྙེན་བཀུར་བྱའོ། །</p>
<p>རྒྱལ་པོ་ཆེན་པོ་ཁྱོད་ཀྱིས་དེ་བཞིན་དུ་སྦྱིན་པ་དག་ནི་བཏང་། བསོད་ནམས་དག་ནི་བྱས་ཤིང་དགེ་བའི་བཤེས་གཉེན་དག་ཀྱང་བསྟེན། བསྙེན་བསྙེན་བཀུར་བྱས་ན་དེ་ལྟ་ན་ཁྱོད་ནམ་ཞིག་ན་འཇིག་རྟེན་གྱི་གཙོ་བོ་འདྲེན་པར་འགྱུར་གྲང་། དེ་སྐད་ཅེས་བཀའ་སྩལ་པ་དང་། ཀོ་ས་ལའི་རྒྱལ་པོ་གསལ་རྒྱལ་མཆི་མ་བླགས་ཏེ་ངུས་སོ། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས་གོས་ཀྱི་མཐའ་མས་མཆི་མ་ཕྱིས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བ་ན་སྦྱིན་པ་ནི་ཅི་སྙེད་ཅིག་སྩལ། བསོད་ནམས་ནི་ཇི་སྙེད་ཅིག་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་རེ་ཞིག་འདས་པའི་བསྐལ་པ་གཞན་རྣམས་ལྟ་ཞོག་གི། བསྐལ་པ་བཟང་པོ་འདི་ཉིད་ལ་ང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བས་རྣམ་གྲངས་དུ་མར་སྦྱིན་པ་བཏང་བ་དང་། བསོད་ནམས་བྱས་པ་དེ་དག་ལེགས་པར་རབ་ཏུ་ཉོན་ལ་ཟུང་ཤིག་དང་བཤད་དོ།། །</p>
<p>།བར་སྡོམ་ལ། ང་ལས་ནུ་དང་ལེགས་མཐོང་ཆེ། །</p>
<p>དུས་དཔོག་ཀུ་ཤ་གདོལ་བ་དང་། །</p>
<p>ལྷ་ཆེན་པོ་དང་མུ་ཁྱུད་རྒྱལ། །</p>
<p>མེ་ལོང་གདོང་དང་ནོར་བཟངས་དང་། །</p>
<p>ཐམས་ཅད་སྒྲོལ་དང་འདུམ་བྱེད་དོ། །</p>
<p>རྒྱལ་པོ་ཆེན་པོ་སྔོན་བྱུང་བ་སྐྱེ་དགུ་རྣམས་ཀྱི་ཚེ་ལོ་དཔག་ཏུ་མེད་པ་ན་རྒྱལ་པོ་གསོ་སྦྱོང་འཕགས་ཞེས་བྱ་བ་བྱུང་བར་གྱུར་ཏེ། དེའི་སྤྱི་བོར་ཤ་རྨེན་འཇམ་ཞིང་ཤིན་ཏུ་འཇམ་པ་ཞིག་སྐྱེས་པ་དཔེར་ན་ཤིང་བལ་གྱི་འདའ་བ་འམ། རས་བལ་གྱི་འདའ་བ་ལྟ་བུར་གནོད་པ་ཅུང་ཟད་ཀྱང་མི་སྐྱེད་དོ། །</p>
<p>དེ་ཡོངས་སུ་སྨིན་ནས་རྡོལ་བ་ལས་གཞོན་ནུ་གཟུགས་བཟང་པོ་མཛེས་པ། བལྟ་ན་སྡུག་པ། པགས་པའི་མདོག་གསེར་འདྲ་བ། མགོ་གདུགས་ལྟར་འདུག་པ། ལག་པ་རིང་བ། དཔྲལ་བའི་དབྱེས་ཆེ་བ། སྨིན་མ་འཇར་བ། སྣའི་གཟངས་མཐོ་བ། ཡན་ལག་དང་ཉིང་ལག་ཐམས་ཅད་དང་ལྡན་པ། སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཀུན་ནས་བརྒྱན་པའི་ལུས་དང་ལྡན་པ་ཞིག་བྱུང་ངོ་། །</p>
<p>བྱུང་མ་ཐག་ཏུ་བཙུན་མོའི་འཁོར་གྱི་ནང་དུ་བཀྲི་བ་དང་། རྒྱལ་པོ་གསོ་སྦྱོང་འཕགས་ཀྱི་བཙུན་མོ་བརྒྱད་ཁྲིས་གཞོན་ནུ་མཐོང་ནས་ནུ་མ་རྣམས་ལས་འོ་མ་ཟགས་པ་དང་། བུད་མེད་རེ་རེས་ཀྱང་ང་ལས་ནུ་ང་ལས་ནུ་ཞེས་སྨྲས་པས་དེའི་མིང་ང་ལས་ནུ་ང་ལས་ནུ་ཞེས་བྱ་བར་གྱུར་ཏོ། །</p>
<p>གཞན་དག་ན་རེ་འདི་སྤྱི་བོ་ལས་སྐྱེས་པས་དེའི་ཕྱིར་གཞོན་ནུའི་མིང་སྤྱི་བོ་སྐྱེས་ཞེས་བྱའོ་ཞེས་ཟེར་ཏོ། །</p>
<p>དེ་ན་ཁ་ཅིག་གིས་ནི་ང་ལས་ནུ་ཞེས་བྱ་བར་ཤེས་སོ། །</p>
<p>ཁ་ཅིག་གིས་ནི་སྤྱི་བོ་སྐྱེས་ཞེས་བྱ་བར་ཤེས་སོ། །</p>
<p>གཞོན་ནུ་ང་ལས་ནུ་གཞོན་ནུའི་རྩེད་མོས་རྩེ་བ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །</p>
<p>རྒྱལ་ཚབ་ལ་གནས་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །</p>
<p>གཞོན་ནུ་ང་ལས་ནུ་ཡུལ་ཞིག་ཏུ་སོང་སྟེ། དེ་ཡུལ་དུ་ཕྱིན་པ་དང་རྒྱལ་པོ་གསོ་སྦྱོང་འཕགས་ན་བར་གྱུར་ནས་དེ་རྩ་བ་དང་། སྡོང་བུ་དང་། ལོ་མ་དང་། མེ་ཏོག་དང་། འབྲས་བུའི་སྨན་གྱིས་སྙེན་བཀུར་བྱས་ན་ཡང་ཕྱིར་ཐུ་བ་ཁོ་ནར་གྱུར་ནས་དེས་བློན་པོ་རྣམས་ལ་བསྒོ་བ། ཤེས་ལྡན་དག་མྱུར་དུ་གཞོན་ནུ་ལ་རྒྱལ་སྲིད་ཀྱི་དབང་བསྐུར་བས་དབང་བསྐུར་ཅིག །ལྷ་བཀའ་བཞིན་འཚལ་ཞེས་བློན་པོ་རྣམས་ཀྱིས་ཕོ་ཉ་བཀུག་སྟེ་རྒྱལ་པོ་གསོ་སྦྱོང་འཕགས་བསྙུང་ནས། དེས་གཞོན་ནུ་སྤྱན་དྲོངས་ལ་རྒྱལ་སྲིད་ཀྱི་དབང་བསྐུར་བ་ཉམས་སུ་མྱོང་བར་གྱིས་ཤིག་ཅེས་བཀའ་སྩལ་གྱིས། གཞོན་ནུ་མྱུར་དུ་བྱོན་པའི་རིགས་སོ་ཞེས་སྤྲིང་ངོ་། །</p>
<p>དེ་ཆས་པ་དང་རྒྱལ་པོ་གསོ་སྦྱོང་འཕགས་ཤིའོ། །</p>
<p>དེ་ནས་བློན་པོ་དག་གིས་ཡང་ཕོ་ཉ་གཞན་ཞིག་གཏོང་བ་ལ་གཞོན་ནུ་ཁྱོད་ཀྱི་ཡབ་ནི་ནོངས་ཀྱིས། ཚུར་སྤྱོན་རྒྱལ་སྲིད་བཞེས་ཤིག་ཅེས་སྤྲིང་ངོ་། །</p>
<p>གཞོན་ནུ་ང་ལས་ནུས་བསམས་པ། གལ་ཏེ་བདག་གི་ཡབ་ནོངས་ན། དེར་སོང་ཡང་ཅི་ཕན་སྙམ་དུ་བསམས་ནས་དེ་ཉིད་ན་འདུག་གོ། །</p>
<p>བློན་པོ་རྣམས་ཡང་འདུས་ནས་བློན་པོ་ཞིག་ཕོ་ཉར་བཏང་བ་དང་དེར་སོང་ནས་སྨྲས་པ། གཞོན་ནུ་རྒྱལ་སྲིད་བཞེས་ཤིག །དེས་སྨྲས་པ། གལ་ཏེ་ཁོ་བོས་ཆོས་དང་མཐུན་པས་རྒྱལ་སྲིད་འཐོབ་པར་འགྱུར་ན་རྒྱལ་སྲིད་ཀྱི་དབང་བསྐུར་བ་འདི་ཉིད་དུ་འོང་བར་འགྱུར་རོ། །</p>
<p>བློན་པོ་རྣམས་ཀྱིས་སྤྲིང་བ། ལྷ་རྒྱལ་སྲིད་ཀྱི་དབང་བསྐུར་བ་ལ་ནི་མང་དུ་འཚལ་ཏེ། རིན་པོ་ཆེའི་གཅལ་དང་། སེང་གེའི་ཁྲི་དང་། གདུགས་དང་། ཅོད་པན་དང་། དཔུང་རྒྱན་གྱིས་ཕོ་བྲང་གི་ནང་དུ་རྒྱལ་སྲིད་ཀྱི་དབང་བསྐུར་བར་བགྱི་འཚལ་བས་དེ་ལྟ་བས་ན་གཞོན་ནུ་འདི་ཉིད་དུ་བྱོན་པའི་རིགས་སོ། །</p>
<p>དེས་སྨྲས་པ། ངས་ཆོས་དང་མཐུན་པར་རྒྱལ་སྲིད་འཐོབ་པ་ལྟ་ན་ཐམས་ཅད་འདི་ཉིད་དུ་འོང་བར་འགྱུར་རོ། །</p>
<p>གཞོན་ནུ་ང་ལས་ནུའི་མདུན་ནས་འགྲོ་བ་གནོད་སྦྱིན་ལྷ་གནས་ཞེས་བྱ་བ་དེས་རིན་པོ་ཆེའི་གཅལ་དང་། སེང་གེའི་ཁྲི་དེ་ཉིད་དུ་བླངས་སོ། །</p>
<p>ཕོ་བྲང་ན་གནས་པ་རྣམས་ཀྱིས་ཀྱང་གདུགས་དང་། ཅོད་པན་དང་། དཔུང་རྒྱན་ཁྱེར་ནས་རང་དེ་ཉིད་དུ་ལྷགས་ཏེ། ཕོ་བྲང་འཁོར་བ་རང་ལྷགས་པས་གནས་དེའི་མིང་གནས་བཅས་གནས་བཅས་ཞེས་བྱ་བར་གྲགས་སོ། །</p>
<p>ཕྱིས་བློན་པོ་དེ་རྣམས་དང་། ཁྲོམ་གྱི་རུ་པ་དང་། གྲོང་མི་དང་། ཡུལ་མི་རྣམས་ཀྱིས་ནི་དབང་བསྐུར་བ་ཁྱེར་ཏེ་དོང་ནས་དེ་རྣམས་ཀྱིས་སྨྲས་པ། ལྷ་དབང་བསྐུར་བ་བཞེས་སུ་གསོལ། དེས་སྨྲས་པ། ང་མི་རྣམས་ཀྱིས་ཅོད་པན་བཅིང་ངམ། གལ་ཏེ་ཆོས་ཀྱི་རྒྱལ་སྲིད་འཐོབ་ན་མི་མ་ཡིན་པ་རྣམས་ཀྱིས་ཅོད་པན་འཆིང་གྲང་། ཇི་ཙམ་ན་དེ་མི་མ་ཡིན་པ་རྣམས་ཀྱིས་ཅོད་པན་བཅིངས་པ་དང་། དེའི་རིན་པོ་ཆེ་སྣ་བདུན་བྱུང་བ་འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་བློན་པོ་རིན་པོ་ཆེ་ཉིད་དོ། །</p>
<p>དེ་ལ་བུ་དཔའ་བ་རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པར་བྱེད་པ་སྟོང་ཡང་ཚང་བར་བྱུང་ངོ་། །</p>
<p>ཡངས་པ་ཅན་གྱི་ཉེན་ཀོར་ན་ནགས་ཚལ་སྟུག་པོ་དག་དགའ་དགའ་ལྟར་འདུག་པ་ཞིག་ཡོད་པ་དེ་ན་དྲང་སྲོང་མངོན་པར་ཤེས་པ་ལྔ་དང་ལྡན་པ་ལྔ་བརྒྱ་བསམ་གཏན་བྱེད་དོ། །</p>
<p>ནགས་ཚལ་སྟུག་པོ་དེ་ན་ཡང་བྱ་གར་རབ་ཏུ་མང་པོ་དག་ཅིག་ཀྱང་གནས་སོ། །</p>
<p>བསམ་གཏན་གྱི་ཚེར་མ་ནི་སྒྲ་ཡིན་པས་བྱ་གར་རྣམས་ལྡིང་ཞིང་སྐད་འབྱིན་པར་བྱེད་པ་དང་། དེ་ནས་དྲང་སྲོང་རང་བཞིན་ངན་ཞེས་བྱ་བ་ཞིག་ཡོད་པ་དེ་འཁྲུགས་ནས་དེས་བྱ་གར་རྣམས་ལ་འདབ་གཤོག་རྣམས་ལྷགས་པར་ཤོག་ཤིག་ཅེས་དམོད་པ་བོར་རོ། །</p>
<p>དེ་རྣམས་དྲང་སྲོང་འཁྲུགས་པས་འདབ་གཤོག་རྣམས་ལྷགས་པར་གྱུར་ཏོ། །</p>
<p>དེ་ནས་དེ་རྣམས་རྐང་པས་འགྲོ་བར་བརྩམས་པ་དང་། རྒྱལ་པོ་དེ་ཡང་ལྗོངས་རྒྱུར་སོང་བས་བྱ་གར་རྣམས་རྐང་པས་འགྲོ་བ་མཐོང་ངོ་། །</p>
<p>དེ་ནས་དེས་བློན་པོ་རྣམས་ལ་དྲིས་པ་ཅིའི་ཕྱིར་བྱ་གར་འདི་རྣམས་རྐང་པས་འགྲོ་བར་གྱུར། བློན་པོ་རྣམས་ཀྱིས་སྨྲས་པ། ལྷ་བསམ་གཏན་གྱི་ཚེར་མ་ནི་སྒྲ་ལགས་པས་དྲང་སྲོང་འཁྲུགས་པ་དག་གིས་འདི་རྣམས་ལ་དམོད་པ་བོར་བ་དང་། དེ་ནས་དྲང་སྲོང་འཁྲུགས་པས་འདི་རྣམས་ཀྱི་འདབ་གཤོག་རྣམས་ལྷགས་པར་གྱུར་ཏོ། །</p>
<p>དེ་ནས་རྒྱལ་པོས་སྨྲས་པ། གང་དག་སེམས་ཅན་རྣམས་ལ་སྙིང་བརྩེ་བ་མེད་པའི་དྲང་སྲོང་འདི་ལྟ་བུ་ཡང་ཡོད་པ་ལྟ་ཞེས་སྨྲས་ནས། ཤེས་ལྡན་དག་དེང་ལ་དྲང་སྲོང་རྣམས་ལ་ཁྱེད་ཅག་ངའི་ཡུལ་ན་མ་འདུག་ཤིག་ཅེས་སྒོ་ཤིག་ཅེས་སྨྲས་སོ། །</p>
<p>དེ་ནས་བློན་པོ་རྣམས་དྲང་སྲོང་གི་ཐད་དུ་དོང་ནས་བསྒོ་བ། རྒྱལ་པོའི་ཞལ་ནས་ཁྱེད་ཅག་ངའི་ཡུལ་ན་མ་འདུག་ཤིག་ཅེས་བཀའ་སྩལ་ཏོ། །</p>
<p>དྲང་སྲོང་རྣམས་ཀྱིས་བསམས་པ། རྒྱལ་པོ་འདི་ནི་གླིང་བཞི་ལ་དབང་བ་ཡིན་པས་རི་རབ་ཀྱི་བང་རིམ་དུ་འགྲོའོ་སྙམ་ནས། དེ་རྣམས་དེར་དོང་སྟེ་གནས་སོ། །</p>
<p>རྒྱལ་པོ་ང་ལས་ནུའི་མི་རྣམས་ནི་སེམས་པར་བྱེད་པ་དང་། འཇལ་བར་བྱེད་པ་དང་། ཉེ་བར་རྟོག་པར་བྱེད་པ་ཡིན་ཏེ། དེ་དག་གིས་བསམས་ཤིང་ཉེ་བར་བརྟགས་ནས་བཟོའི་གནས་དང་ལས་ཀྱི་གནས་ཐ་དད་པ་རྣམས་བྱ་བར་བརྩོན་པས་དེ་རྣམས་སེམས་པར་བྱེད་པ་དང་། འཇལ་བར་བྱེད་པ་དང་། ཉེ་བར་རྟོག་པར་བྱེད་པ་ཡིན་པའི་ཕྱིར་མིང་ཤེད་ལས་སྐྱེས་ཤེད་ལས་སྐྱེས་ཞེས་བྱ་བར་གྲགས་སོ། །</p>
<p>དེ་རྣམས་ཀྱིས་ཞིང་ལས་དག་བྱ་བར་བརྩམས་པ་དང་། རྒྱལ་པོ་ལྗོངས་རྒྱུར་སོང་བས་མི་དེ་རྣམས་ཞིང་ལས་དག་བྱེད་པར་མཐོང་ནས་དེས་བློན་པོ་རྣམས་ལ་སྨྲས་པ། མི་འདི་རྣམས་ཅི་ཞིག་བྱེད། བློན་པོ་རྣམས་ཀྱིས་སྨྲས་པ། ལྷ་སྨན་དུ་འགྱུར་བར་བགྱི་བའི་སླད་དུ་ལོ་ཐོག་ལ་སོགས་པ་སྐྲུན་པ་ལགས་སོ། །</p>
<p>རྒྱལ་པོས་སྨྲས་པ། ཅི་བདག་གི་རྒྱལ་སྲིད་ཀྱི་མི་རྣམས་ཞིང་ལས་བྱེད་དམ། དེ་ནས་དེས་སྨྲས་པ། ལྷས་ས་བོན་གྱི་རིགས་ཉི་ཤུ་རྩ་བདུན་གྱི་ཆར་ཕོབ་ཤིག་ཅེས་བྱས་པ་དང་། རྒྱལ་པོ་ང་ལས་ནུས་སེམས་བསྐྱེད་མ་ཐག་ཏུ་ལྷས་ས་བོན་གྱི་རིགས་ཉི་ཤུ་རྩ་བདུན་གྱི་ཆར་ཕབ་བོ། །</p>
<p>རྒྱལ་པོ་ང་ལས་ནུས་ཡུལ་མི་རྣམས་ལ་དྲིས་པ། འདི་དག་སུའི་བསོད་ནམས་ཀྱིས་བྱུང་། དེ་རྣམས་ཀྱིས་སྨྲས་པ། ལྷའི་ཡང་ལགས། བདག་ཅག་གི་ཡང་ལགས་སོ། །</p>
<p>ཡང་མི་དེ་རྣམས་རས་བལ་གྱི་ཞིང་རྨོ་བར་བརྩམས་པ་དང་། ཡང་རྒྱལ་པོ་ང་ལས་ནུ་ལྗོངས་རྒྱུར་སོང་བས་མཐོང་ནས། དེས་བློན་པོ་རྣམས་ལ་སྨྲས་པ། མི་འདི་རྣམས་ཅི་ཞིག་བྱེད། བློན་པོ་རྣམས་ཀྱིས་སྨྲས་པ། ལྷ་མི་འདི་རྣམས་ནི་རས་བལ་གྱི་ཞིང་རྨེད་ལགས་སོ། །</p>
<p>རྒྱལ་པོས་སྨྲས་པ། ཅི་ཞིག་ཏུ་དགོས། དེ་རྣམས་ཀྱིས་སྨྲས་པ། ལྷ་གོས་བགྱི་བའི་སླད་དུའོ། །</p>
<p>དེ་ནས་རྒྱལ་པོ་ང་ལས་ནུས་སྨྲས་པ། ཅི་ངའི་རྒྱལ་སྲིད་ཀྱི་མི་རྣམས་རས་བལ་གྱི་ཞིང་རྨེད་དམ། ལྷས་རས་བལ་ཁོ་ནའི་ཆར་ཕོབ་ཅིག་ཅེས་བྱས་པ་དང་། རྒྱལ་པོ་ང་ལས་ནུས་སེམས་བསྐྱེད་མ་ཐག་ཏུ་ལྷས་རས་བལ་ཁོ་ནའི་ཆར་ཕབ་བོ། །</p>
<p>རྒྱལ་པོས་ཡུལ་མི་རྣམས་ལ་དྲིས་པ། འདི་དག་སུའི་བསོད་ནམས་ཀྱིས་བྱུང་། དེ་རྣམས་ཀྱིས་སྨྲས་པ། ལྷའི་ཡང་ལགས། བདག་ཅག་གི་ཡང་ལགས་སོ། །</p>
<p>ཡང་མི་དེ་རྣམས་རས་བལ་དེ་རྣམས་འཁལ་བར་བརྩམས་པ་དང་། རྒྱལ་པོས་སྨྲས་པ། མི་འདི་དག་ཅི་ཞིག་བྱེད། བློན་པོ་རྣམས་ཀྱིས་སྨྲས་པ། ལྷ་སྐུད་པ་འཚལ་བའི་སླད་དུ་རས་བལ་དེ་འཁལ་ལགས་སོ། །</p>
<p>རྒྱལ་པོས་སྨྲས་པ། ཅི་ངའི་རྒྱལ་སྲིད་ཀྱི་མི་རྣམས་རས་སྐུད་འཁལ་ལམ། ལྷས་རས་སྐུད་ཀྱི་ཆར་ཁོ་ན་ཕོབ་ཤིག་ཅེས་བྱས་པ་དང་། རྒྱལ་པོ་ང་ལས་ནུས་སེམས་བསྐྱེད་མ་ཐག་ཏུ་ལྷས་རས་སྐུད་ཁོ་ནའི་ཆར་ཕབ་བོ། །</p>
<p>རྒྱལ་པོ་དེས་སྨྲས་པ། འདི་དག་སུའི་བསོད་ནམས་ཀྱིས་བྱུང་། དེ་རྣམས་ཀྱིས་སྨྲས་པ། ལྷའི་ཡང་ལགས། བདག་ཅག་གི་ཡང་ལགས་སོ། །</p>
<p>དེ་ནས་རིམ་གྱིས་རས་འཐག་པར་བརྩམས་པ་དང་། རྒྱལ་པོས་སྨྲས་པ། འདི་དག་ཅི་ཞིག་བྱེད། དེ་རྣམས་ཀྱིས་སྨྲས་པ། ལྷ་གོས་སུ་བགྱི་བའི་སླད་དུ་རས་འཐག་ལགས་སོ། །</p>
<p>རྒྱལ་པོས་བསམས་པ། ད་ཅི་ངའི་རྒྱལ་སྲིད་ཀྱི་མི་རྣམས་རས་འཐག་གམ་སྙམ་ནས། ལྷས་རས་ཉིད་ཀྱི་ཆར་ཕོབ་ཤིག་ཅེས་བྱས་པ་དང་། རྒྱལ་པོ་ང་ལས་ནུས་སེམས་བསྐྱེད་མ་ཐག་ཏུ་ལྷས་རས་ཉིད་ཀྱི་ཆར་ཕབ་བོ། །</p>
<p>རྒྱལ་པོས་དྲིས་པ་འདི་དག་སུའི་བསོད་ནམས་ཀྱིས་བྱུང་། དེ་རྣམས་ཀྱིས་སྨྲས་པ། ལྷའི་ཡང་ལགས། བདག་ཅག་གི་ཡང་ལགས་སོ། །</p>
<p>རྒྱལ་པོས་བསམས་པ། མི་འདི་རྣམས་ནི་བདག་གི་བསོད་ནམས་དག་གི་མཐུ་རབ་ཏུ་མི་ཤེས་ཏེ། བདག་ལ་འཛམ་བུའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་གང་བ་ཡང་ཡོད། བདག་ལ་རིན་པོ་ཆེ་སྣ་བདུན་འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བཙུན་མོ་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་བློན་པོ་རིན་པོ་ཆེ་ཡང་ཡོད། བདག་ལ་བུ་དཔའ་བ་རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པར་བྱེད་པ་སྟོང་ཡང་ཚང་བར་ཡོད་ཀྱིས། ཀྱེ་མ་བདག་གི་ཕོ་བྲང་གི་ནང་དུ་རིན་པོ་ཆེའི་ཆར་འབབ་ཅིང་དེ་ལས་ཕྱི་རོལ་དུ་ནི་ཀཱར་ཥཱ་པ་ཎ་འགའ་ཡང་མི་འབབ་པར་གྱུར་ཅིག་སྙམ་པ་དང་། རྒྱལ་པོ་ང་ལས་ནུས་སེམས་བསྐྱེད་མ་ཐག་ཏུ་ཕོ་བྲང་གི་ནང་དུ་ཞག་བདུན་དུ་རིན་པོ་ཆེའི་ཆར་བབ་ལ། ཕྱི་རོལ་དུ་ནི་ཀཱར་ཥཱ་པ་ཎ་འགའ་ཡང་མ་བབ་སྟེ། ཇི་ལྟར་མཐུ་ཆེན་པོ། རྫུ་འཕྲུལ་ཆེན་པོ་བསོད་ནམས་བྱས་པ། དགེ་བ་བྱས་པ་རང་གི་བསོད་ནམས་ཀྱི་འབྲས་བུ་སོ་སོར་ཉམས་སུ་མྱོང་བ་བཞིན་ནོ། །</p>
<p>རྒྱལ་པོས་སྨྲས་པ། འདི་དག་སུའི་བསོད་ནམས་ཀྱིས་བྱུང་། དེ་རྣམས་ཀྱིས་སྨྲས་པ། ལྷའི་ལགས་སོ། །</p>
<p>རྒྱལ་པོས་སྨྲས་པ། ཤེས་ལྡན་དག་ཁྱེད་ཀྱིས་ཉེས་ཏེ། གལ་ཏེ་ཁྱེད་ཀྱིས་ལྷའི་བསོད་ནམས་ཀྱིས་ལགས་སོ་ཞེས་སྨྲས་པ་དང་། ངས་འཛམ་བུའི་གླིང་མཐའ་དག་ཏུ་རིན་པོ་ཆེའི་ཆར་ཕབ་པར་འགྱུར་བ་ཞིག །འོན་ཀྱང་ཁྱེད་ལས་རིན་པོ་ཆེ་སུ་འདོད་པ་དེས་རིན་པོ་ཆེ་ཅི་འདོད་པ་དག་ལོང་ཤིག །དེ་ནས་རྒྱལ་པོ་ང་ལས་ནུ་དེ་རྒྱལ་སྲིད་ཆེན་པོའི་དབང་བྱེད་དུ་འཇུག་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །</p>
<p>ང་ལས་ནུའི་མདུན་ནས་འགྲོ་བ་གནོད་སྦྱིན་ལྷ་གནས་ཞེས་བྱ་བ་དེ་ལ་རྒྱལ་པོས་སྨྲས་པ། གང་ངས་བཀའ་སྩལ་དགོས་པ་བཀའ་འོག་ཏུ་མ་ཆུད་པའི་གླིང་གཞན་འགའ་ལྟ་ཡོད་དམ། ལྷ་གནས་ཀྱིས་སྨྲས་པ། ལྷ་ཤར་གྱི་ལུས་འཕགས་ཞེས་བགྱི་བའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་གང་བ་མཆིས་ཀྱིས། ལྷ་དེར་གཤེགས་ཏེ་བཀའ་སྩལ་དུ་གསོལ། དེ་ནས་རྒྱལ་པོ་ང་ལས་ནུ་འདི་སྙམ་དུ་སེམས་ཏེ། བདག་ལ་འཛམ་བུའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་གང་བ་ཡང་ཡོད། བདག་ལ་རིན་པོ་ཆེ་སྣ་བདུན་འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་བློན་པོ་རིན་པོ་ཆེ་ཡང་ཡོད། བདག་ལ་བུ་དཔའ་བ། རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པ་སྟོང་ཡང་ཚང་། བདག་གི་ཕོ་བྲང་གི་ནང་དུ་ཡང་རིན་པོ་ཆེའི་ཆར་ཞག་བདུན་དུ་བབ་ན། ཤར་གྱི་ལུས་འཕགས་ཞེས་བྱ་བའི་གླིང་ཞིག་ཡོད་ཅེས་གྲག་གིས། མ་ལ་བདག་དེར་ཡང་སོང་ལ་རྗེས་སུ་བསྟན་པར་བྱའོ་སྙམ་པ་དང་། སེམས་བསྐྱེད་མ་ཐག་ཏུ་རྒྱལ་པོ་ང་ལས་ནུ་དཔུང་གི་ཚོགས་བྱེ་བ་བརྒྱད་འབུམ་དང་ཐབས་ཅིག་ཏུ་བུ་སྟོང་གིས་ཡོངས་སུ་བསྐོར་ནས་མདུན་ནས་འགྲོ་བ་རིན་པོ་ཆེ་སྣ་བདུན་དང་ནམ་མཁའ་ལ་འཕགས་ཏེ། རྒྱལ་པོ་ང་ལས་ནུ་ཤར་གྱི་ལུས་འཕགས་ཀྱི་གླིང་དུ་ཆས་ནས་རྒྱལ་པོ་ང་ལས་ནུ་ཤར་གྱི་ལུས་འཕགས་ཀྱི་གླིང་དུ་གནས་ཏེ། རྒྱལ་པོ་ང་ལས་ནུས་ཇི་ལྟར་སེམས་ཅན་བསོད་ནམས་བྱས་པ། དགེ་བ་བྱས་པ། མཐུ་ཆེན་པོ། རྫུ་འཕྲུལ་ཆེན་པོས་རང་གི་བསོད་ནམས་ཀྱི་འབྲས་བུ་ཉམས་སུ་མྱོང་བ་ལྟར་ཤར་གྱི་ལུས་འཕགས་ཀྱི་གླིང་དུ་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་རྗེས་སུ་བསྟན་པར་བྱས་སོ། །</p>
<p>དེ་ཤར་གྱི་ལུས་འཕགས་གླིང་ན་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །</p>
<p>ཡང་རྒྱལ་པོ་ང་ལས་ནུས་གནོད་སྦྱིན་ལྷ་གནས་ལ་སྨྲས་པ། བཀའ་འོག་ཏུ་མ་ཆུད་པའི་གླིང་གཞན་འགའ་ལྟ་ཡོད་དམ། ལྷ་གནས་ཀྱིས་སྨྲས་པ། ལྷ་ནུབ་ཀྱི་བ་ལང་སྤྱོད་ཅེས་བྱ་བའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ་དང་། སྐྱེ་བོ་དང་མི་མང་པོས་གང་བ་མཆིས་ཀྱིས་ལྷ་དེར་ཡང་གཤེགས་ཏེ་རྗེས་སུ་བསྟན་དུ་གསོལ།། །</p>
<p>།འདུལ་བ་གཞི། བམ་པོ་བཞི་བཅུ་རྩ་གཅིག་པ། དེ་ནས་རྒྱལ་པོ་ང་ལས་ནུ་འདི་སྙམ་དུ་སེམས་ཏེ། བདག་ལ་འཛམ་བུའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་གང་བ་ཡང་ཡོད། བདག་གི་ཕོ་བྲང་གི་ནང་དུ་ཡང་རིན་པོ་ཆེའི་ཆར་ཞག་བདུན་དུ་བབ། བདག་གིས་ཤར་གྱི་ལུས་འཕགས་ཀྱི་གླིང་དུ་ཡང་ཕྱིན། ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་བདག་གིས་ཤར་གྱི་ལུས་འཕགས་ཀྱི་གླིང་དུ་རྗེས་སུ་བསྟན་ན། ནུབ་ཀྱི་བ་ལང་སྤྱོད་ཅེས་བྱ་བའི་གླིང་ཞིག་ཡོད་ཅེས་གྲག་གིས། མ་ལ་བདག་དེར་ཡང་སོང་ལ་རྗེས་སུ་བསྟན་པར་བྱའོ་སྙམ་པ་དང་། སེམས་བསྐྱེད་མ་ཐག་ཏུ་རྒྱལ་པོ་ང་ལས་ནུ་དཔུང་གི་ཚོགས་བྱེ་བ་བརྒྱད་འབུམ་དང་ཐབས་ཅིག་ཏུ་བུ་སྟོང་གིས་ཡོངས་སུ་བསྐོར་ནས་མདུན་ནས་འགྲོ་བ་རིན་པོ་ཆེ་སྣ་བདུན་དང་སྟེང་གི་ནམ་མཁའ་ལ་འཕགས་ཏེ། རྒྱལ་པོ་ང་ལས་ནུ་ནུབ་ཀྱི་བ་ལང་སྤྱོད་ཀྱི་གླིང་དུ་ཆས་ནས་རྒྱལ་པོ་ང་ལས་ནུ་ནུབ་ཀྱི་བ་ལང་སྤྱོད་ཀྱི་གླིང་དུ་གནས་ཏེ། རྒྱལ་པོ་ང་ལས་ནུས་ཇི་ལྟར་སེམས་ཅན་བསོད་ནམས་བྱས་པ། དགེ་བ་བྱས་པ། མཐུ་ཆེན་པོ། རྫུ་འཕྲུལ་ཆེན་པོས་རང་གི་བསོད་ནམས་ཀྱི་འབྲས་བུ་ཉམས་སུ་མྱོང་བ་ལྟར་ནུབ་ཀྱི་བ་ལང་སྤྱོད་ཀྱི་གླིང་དུ་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་རྗེས་སུ་བསྟན་པར་བྱས་སོ། །</p>
<p>དེ་ནུབ་ཀྱི་བ་ལང་སྤྱོད་ཀྱི་གླིང་ན་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །</p>
<p>ཡང་རྒྱལ་པོ་ང་ལས་ནུས་གནོད་སྦྱིན་ལྷ་གནས་ལ་སྨྲས་པ། བཀའ་འོག་ཏུ་མ་ཆུད་པའི་གླིང་གཞན་འགའ་ལྟ་ཡོད་དམ། ལྷ་གནས་ཀྱིས་སྨྲས་པ། ལྷ་བྱང་གི་སྒྲ་མི་སྙན་ཅེས་བགྱི་བའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ་དང་། སྐྱེ་བོ་དང་། མི་མང་པོས་གང་ལ། གཞན་ཡང་མི་དེ་དག་ནི་བདག་གིར་བགྱི་བ་མ་མཆིས་པ། ཡོངས་སུ་འཛིན་པ་མ་མཆིས་པ་ཞིག་མཆིས་ཀྱིས། ཀྱེ་མ་ལྷ་དེར་ཡང་གཤེགས་ཏེ། ཉིད་ཀྱི་དཔུང་གི་ཚོགས་རྣམས་ལ་རྗེས་སུ་བསྟན་དུ་གསོལ། དེ་ནས་རྒྱལ་པོ་ང་ལས་ནུ་འདི་སྙམ་དུ་སེམས་ཏེ། བདག་ལ་འཛམ་བུའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་གང་བ་ཡང་ཡོད། བདག་གི་ཕོ་བྲང་གི་ནང་དུ་ཡང་རིན་པོ་ཆེའི་ཆར་ཞག་བདུན་དུ་བབ། བདག་ཤར་གྱི་ལུས་འཕགས་ཀྱི་གླིང་དུ་སོང་སྟེ་ཡང་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་བདག་གིས་ཤར་གྱི་ལུས་འཕགས་ཀྱི་གླིང་དུ་རྗེས་སུ་བསྟན། བདག་ནུབ་ཀྱི་བ་ལང་སྤྱོད་ཀྱི་གླིང་དུ་ཡང་སོང་སྟེ་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་བདག་གིས་ནུབ་ཀྱི་བ་ལང་སྤྱོད་ཀྱི་གླིང་དུ་རྗེས་སུ་བསྟན་ན། བྱང་གི་སྒྲ་མི་སྙན་ཅེས་བྱ་བའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་རབ་ཏུ་གང་ལ། གཞན་ཡང་མི་དེ་དག་ནི་བདག་གིར་བྱ་བ་མེད་པ། ཡོངས་སུ་འཛིན་པ་མེད་པ་ཞིག་ཡོད་ཅེས་གྲག་གིས། མ་ལ་བདག་དེར་ཡང་སོང་ལ་རང་གི་དཔུང་གི་ཚོགས་ལ་རྗེས་སུ་བསྟན་པར་བྱའོ་སྙམ་པ་དང་། སེམས་བསྐྱེད་མ་ཐག་ཏུ་རྒྱལ་པོ་ང་ལས་ནུ་དཔུང་གི་ཚོགས་བྱེ་བ་བརྒྱད་འབུམ་དང་ཐབས་ཅིག་ཏུ་བུ་སྟོང་གིས་ཡོངས་སུ་བསྐོར་ནས་མདུན་ནས་འགྲོ་བ་རིན་པོ་ཆེ་སྣ་བདུན་དང་ནམ་མཁའ་ལ་འཕགས་ཏེ་ཆས་པ་དང་། རྒྱལ་པོ་ང་ལས་ནུས་རི་རབ་ཀྱི་ངོས་ལོགས་ནས་ས་ཕྱོགས་དཀར་ཞིང་དཀར་བ་དག་མཐོང་ངོ་། །</p>
<p>མཐོང་ནས་ཀྱང་གནོད་སྦྱིན་ལྷ་གནས་ལ་སྨྲས་པ། ལྷ་གནས་ས་ཕྱོགས་དཀར་ཞིང་དཀར་བ་ཕ་བི་ཅི་ཞིག་ཡིན། ལྷ་དེ་ནི་བྱང་གི་སྒྲ་མི་སྙན་གྱི་མི་རྣམས་ཀྱི་མ་རྨོས་མ་བཏབ་པའི་འབྲས་སཱ་ལུའི་འབྲུ་ལགས་ཏེ། འདི་ལྟར་བྱང་གི་སྒྲ་མི་སྙན་པའི་མི་རྣམས་ནི་མ་རྨོས་མ་བཏབ་པའི་འབྲས་སཱ་ལུའི་འབྲུ་ལ་ལོངས་སྤྱོད་པ་ལགས་པས་ལྷ་ཡང་དེར་ཡང་གཤེགས་ནས་མ་རྨོས་མ་བཏབ་པའི་འབྲས་སཱ་ལུའི་འབྲུ་ལ་ལོངས་སྤྱོད་པར་འགྱུར་ལགས་སོ། །</p>
<p>རྒྱལ་པོ་ང་ལས་ནུས་ཐོས་ནས་ཀྱང་བློན་པོ་རྣམས་ལ་སྨྲས་པ། སྣ་བོ་དག་ཁྱེད་ཀྱིས་ས་ཕྱོགས་དཀར་ཞིང་དཀར་བ་དག་མཐོང་ངམ། ལྷ་མཐོང་ལགས་སོ། །</p>
<p>སྣ་བོ་དག་དེ་ནི་བྱང་གི་སྒྲ་མི་སྙན་གྱི་མི་རྣམས་ཀྱི་མ་རྨོས་མ་བཏབ་པའི་འབྲས་སཱ་ལུའི་འབྲུ་ཡིན་ཏེ། འདི་ལྟར་བྱང་གི་སྒྲ་མི་སྙན་པའི་མི་རྣམས་ནི་མ་རྨོས་མ་བཏབ་པའི་འབྲས་སཱ་ལུའི་འབྲུ་ལ་ལོངས་སྤྱོད་པ་ཡིན་པས། ཁྱེད་ཅག་ཀྱང་དེར་སོང་ནས་མ་རྨོས་མ་བཏབ་པའི་འབྲས་སཱ་ལུའི་འབྲུ་ལ་ལོངས་སྤྱོད་པར་འགྱུར་རོ། །</p>
<p>རྒྱལ་པོ་ང་ལས་ནུ་ཆས་པ་ན་རི་རབ་ཀྱི་ངོས་ལོགས་ན་བཀྲ་ཞིང་བཀྲ་བའི་ལྗོན་པ་ཕྲེང་བ་བཀོད་པ་བཞིན་དུ་གྱུར་པ་དག་རྒྱང་རིང་པོ་ཁོ་ན་ནས་མཐོང་ངོ་། །</p>
<p>མཐོང་ནས་ཀྱང་ཡང་གནོད་སྦྱིན་ལྷ་གནས་ལ་སྨྲས་པ། ལྷ་གནས་བཀྲ་ཞིང་བཀྲ་བའི་ལྗོན་པ་ཕྲེང་བ་བཀོད་པ་བཞིན་དུ་གྱུར་པ་ཕ་བི་ཅི་ཞིག་ཡིན། ལྷ་དེ་རྣམས་ནི་བྱང་གི་སྒྲ་མི་སྙན་གྱི་མི་རྣམས་ཀྱི་དཔག་བསམ་གྱི་ཤིང་ལགས་ཏེ། འདི་ལྟར་བྱང་གི་སྒྲ་མི་སྙན་གྱི་མི་རྣམས་ནི་དཔག་བསམ་གྱི་ཤིང་གི་གོས་འཚལ་ལགས་སོ། །</p>
<p>རྒྱལ་པོ་ང་ལས་ནུས་ཐོས་ནས་ཀྱང་བློན་པོ་རྣམས་ལ་སྨྲས་པ། སྣ་བོ་དག་ཁྱེད་ཀྱིས་བཀྲ་ཞིང་བཀྲ་བའི་ལྗོན་པ་ཕྲེང་བ་བཀོད་པ་བཞིན་དུ་གྱུར་པ་དག་མཐོང་ངམ། ལྷ་མཐོང་ལགས་སོ། །</p>
<p>སྣ་བོ་དག་དེ་རྣམས་ནི་བྱང་གི་སྒྲ་མི་སྙན་གྱི་མི་རྣམས་ཀྱི་དཔག་བསམ་གྱི་གོས་ཀྱི་ཤིང་ཡིན་ཏེ། འདི་ལྟར་བྱང་གི་སྒྲ་མི་སྙན་གྱི་མི་རྣམས་ནི་དཔག་བསམ་གྱི་ཤིང་གི་གོས་གྱོན་པ་ཡིན་གྱིས། ཁྱེད་ཀྱང་དེར་སོན་ནས་དཔག་བསམ་གྱི་ཤིང་གི་གོས་གྱོན་པར་འགྱུར་རོ། །</p>
<p>རྒྱལ་པོ་ང་ལས་ནུ་བྱང་གི་སྒྲ་མི་སྙན་དུ་སོང་སྟེ། རྒྱལ་པོ་ང་ལས་ནུ་བྱང་གི་སྒྲ་མི་སྙན་དུ་འདུག་ནས། རྒྱལ་པོ་ང་ལས་ནུས་ཇི་ལྟར་སེམས་ཅན་བསོད་ནམས་བྱས་པ། དགེ་བ་བྱས་པ། མཐུ་ཆེན་པོ། རྫུ་འཕྲུལ་ཆེན་པོས་རང་གི་བསོད་ནམས་ཀྱི་འབྲས་བུ་མྱོང་བ་ལྟར་བྱང་གི་སྒྲ་མི་སྙན་གྱི་གླིང་དུ་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་རང་གི་དཔུང་གི་ཚོགས་རྣམས་ལ་རྗེས་སུ་བསྟན་ཏོ། །</p>
<p>དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །</p>
<p>ཡང་རྒྱལ་པོ་ང་ལས་ནུས་གནོད་སྦྱིན་ལྷ་གནས་ལ་སྨྲས་པ། བཀའ་འོག་ཏུ་མ་ཆུད་པའི་གླིང་གཞན་འགའ་ལྟ་ཡོད་དམ། ལྷ་མ་མཆིས་སོ། །</p>
<p>འོན་ཀྱང་ལྷ་སུམ་བཅུ་རྩ་གསུམ་པའི་ལྷ་ཚེ་རིང་བ། ཁ་དོག་དང་ལྡན་པ། བདེ་བ་མང་ཞིང་གཞལ་མེད་ཁང་མཐོན་པོ་ན་ཡུན་རིང་དུ་གནས་པ་དག་མཆིས་ཀྱིས། ཀྱེ་མ་ལྷ་སུམ་བཅུ་རྩ་གསུམ་པའི་ལྷ་རྣམས་ལ་གཟིགས་སུ་བཞུད་ཅིག །དེ་ནས་རྒྱལ་པོ་ང་ལས་ནུ་འདི་སྙམ་དུ་སེམས་ཏེ། བདག་ལ་འཛམ་བུའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་གང་བ་ཡང་ཡོད། བདག་ལ་རིན་པོ་ཆེ་སྣ་བདུན་འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་བློན་པོ་རིན་པོ་ཆེ་ཡང་ཡོད། བདག་ལ་བུ་དཔའ་བ། རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པ་སྟོང་ཡང་ཚང་། བདག་གི་ཕོ་བྲང་གི་ནང་དུ་ཡང་རིན་པོ་ཆེའི་ཆར་ཞག་བདུན་དུ་ཕབ། བདག་ཤར་གྱི་ལུས་འཕགས་ཀྱི་གླིང་དུ་ཡང་སོང་སྟེ། ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་བདག་གིས་ཤར་གྱི་ལུས་འཕགས་ཀྱི་གླིང་དུ་རྗེས་སུ་བསྟན། བདག་ནུབ་ཀྱི་བ་ལང་སྤྱོད་ཀྱི་གླིང་དུ་ཡང་སོང་སྟེ་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་བདག་གིས་ནུབ་ཀྱི་བ་ལང་སྤྱོད་ཀྱི་གླིང་དུ་རྗེས་སུ་བསྟན། བདག་བྱང་གི་སྒྲ་མི་སྙན་གྱི་གླིང་དུ་ཡང་སོང་སྟེ་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་བདག་གིས་བྱང་གི་སྒྲ་མི་སྙན་གྱི་གླིང་དུ་རང་གི་དཔུང་གི་ཚོགས་ལ་རྗེས་སུ་བསྟན་ན། སུམ་བཅུ་རྩ་གསུམ་པའི་ལྷ་ཚེ་རིང་བ། ཁ་དོག་དང་ལྡན་པ། བདེ་བ་མང་ཞིང་གཞལ་མེད་ཁང་མཐོན་པོ་ན་ཡུན་རིང་དུ་གནས་པ་དག་ཅིག་ཡོད་ཅེས་གྲག་གིས། མ་ལ་བདག་སུམ་བཅུ་རྩ་གསུམ་པའི་ལྷ་རྣམས་བལྟ་བའི་ཕྱིར་འགྲོའོ་སྙམ་པ་དང་། སེམས་བསྐྱེད་མ་ཐག་ཏུ་རྒྱལ་པོ་ང་ལས་ནུ་དཔུང་གི་ཚོགས་བྱེ་བ་བརྒྱད་འབུམ་དང་། ཐབས་ཅིག་ཏུ་བུ་སྟོང་གིས་ཡོངས་སུ་བསྐོར་ནས་མདུན་ནས་འགྲོ་བ་རིན་པོ་ཆེ་སྣ་བདུན་དང་སྟེང་གི་ནམ་མཁའ་ལ་འཕགས་ཏེ་ཆས་སོ། །</p>
<p>རིའི་རྒྱལ་པོ་རི་རབ་ནི་གསེར་གྱི་རི་བོ་བདུན་གྱིས་བསྐོར་བ་ཡིན་པས། དེ་ནས་རྒྱལ་པོ་ང་ལས་ནུ་གསེར་གྱི་རི་བོ་མུ་ཁྱུད་འཛིན་ལ་གནས་ཏེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །</p>
<p>རི་བོ་མུ་ཁྱུད་འཛིན་ནས་གསེར་གྱི་རི་བོ་རྣམ་པར་འདུད་ལ་འདུག་སྟེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །</p>
<p>རི་བོ་རྣམ་པར་འདུད་ནས་གསེར་གྱི་རི་བོ་རྟ་རྣ་ལ་འདུག་སྟེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །</p>
<p>རི་བོ་རྟ་རྣ་ནས་གསེར་གྱི་རི་བོ་བལྟ་ན་སྡུག་ལ་འདུག་སྟེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །</p>
<p>རི་བོ་བལྟ་ན་སྡུག་ནས་གསེར་གྱི་རི་བོ་སེང་ལྡེང་ཅན་ལ་འདུག་སྟེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །</p>
<p>རི་བོ་སེང་ལྡེང་ཅན་ནས་གསེར་གྱི་རི་བོ་གཤོལ་མདའ་འཛིན་ལ་འདུག་སྟེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ། །</p>
<p>རི་བོ་གཤོལ་མདའ་འཛིན་ནས་གསེར་གྱི་རི་བོ་གཉའ་ཤིང་འཛིན་ལ་འདུག་སྟེ། དེ་དེ་ན་རང་གི་དཔུང་གི་ཚོགས་ལ་རྗེས་སུ་སྟོན་པ་ལ་བརྒྱ་བྱིན་དྲུག་ཤི་འཕོས་པ་ལོན་ནོ།། །</p>
<p>།བར་སྡོམ་ལ། མུ་ཁྱུད་འཛིན་དང་རྣམ་པར་འདུད། །</p>
<p>དེ་བཞིན་རི་བོ་རྟ་རྣ་དང་། །</p>
<p>བལྟ་ན་སྡུག་དང་སེང་ལྡེང་ཅན། །</p>
<p>གཤོལ་མདའ་འཛིན་དང་གཉའ་ཤིང་འཛིན། །</p>
<p>རི་བོ་གཉའ་ཤིང་འཛིན་ནས་སྟེང་གི་ནམ་མཁའ་ལ་འཕགས་ཏེ་ཆས་པ་ན་རི་རབ་ཀྱི་བང་རིམ་དེ་ལ་དྲང་སྲོང་ལྔ་བརྒྱ་པོ་དེ་རྣམས་གནས་ཏེ། དེ་རྣམས་ཀྱིས་རྒྱལ་པོ་དེ་འོང་བ་མཐོང་ནས་དེ་རྣམས་ཀྱིས་སྨྲས་པ། ཤེས་ལྡན་དག་རྒྱལ་པོ་འཐབ་ཀྲོལ་ཅན་འདི་འོང་ངོ་། །</p>
<p>དེ་ན་དྲང་སྲོང་བཞིན་ངན་ཞེས་བྱ་བ་དེས་སྐྱོར་བར་ཆུ་བླུགས་ཏེ་གཏོར་བས་དཔུང་གི་ཚོགས་རྣམས་ཐོགས་པར་གྱུར་པ་དང་། དེའི་མདུན་ནས་བློན་པོ་རིན་པོ་ཆེ་འགྲོ་བས་དེས་དྲང་སྲོང་དེ་རྣམས་ལ་སྨྲས་པ། བྲམ་ཟེ་ཁྲོ་བ་དོར་བར་གྱིས། །</p>
<p>འདི་ནི་ཀུན་ལ་འགྲུབ་པ་ཡིན། །</p>
<p>འདི་ནི་མི་དབང་ང་ལས་ནུ། །</p>
<p>བྱ་གར་དེ་དག་མ་ཡིན་ནོ། །</p>
<p>ཇི་ཙམ་ན་རྒྱལ་པོ་ང་ལས་ནུ་ཕྱོགས་དེར་ཕྱིན་ནས་སྨྲས་པ། དཔུང་གི་ཚོགས་འདི་སུ་ཞིག་གིས་བཀག ། བློན་པོ་རིན་པོ་ཆེས་སྨྲས་པ། དྲང་སྲོང་རྣམས་ཀྱིས་སོ། །</p>
<p>རྒྱལ་པོས་སྨྲས་པ། དྲང་སྲོང་འདི་རྣམས་ནང་ན་ཅི་ཞིག་ལ་དགའ། དེས་སྨྲས་པ། ལྷ་རལ་པ་ལ་དགའ་ལགས་སོ། །</p>
<p>རྒྱལ་པོས་སྨྲས་པ། འདི་རྣམས་རལ་པ་བྱི་ནས་བདག་གི་མདུན་ནས་འགྲོ་བར་གྱུར་ཅིག་ཅེས་བྱས་པ་དང་། དེ་ནས་དེ་རྣམས་ཀྱི་རལ་པ་བྱི་ནས་ལག་ན་མདའ་གཞུ་ཐོགས་ཏེ་མདུན་དུ་བརྒྱུག་པར་བརྩམས་པ་དང་། བུད་མེད་རིན་པོ་ཆེས་རྒྱལ་པོ་ལ་གསོལ་པ། ལྷ་དྲང་སྲོང་འདི་རྣམས་ནི་དཀའ་ཐུབ་ཅན་ལགས་ན་འདི་དག་ཅི་བགྱི་ཐོང་ལགས། རྒྱལ་པོས་བཏང་བ་དང་། དེ་རྣམས་ཀྱིས་སླར་ཡང་བརྩོན་འགྲུས་ལ་གནས་ནས་མངོན་པར་ཤེས་པ་ལྔ་མངོན་སུམ་དུ་བྱས་སོ། །</p>
<p>རྒྱལ་པོ་ང་ལས་ནུ་ཡང་དཔུང་གི་ཚོགས་དང་ནམ་མཁའ་ལ་འཕགས་ཏེ་ཆས་སོ། །</p>
<p>རི་རབ་རིའི་རྒྱལ་པོ་དཔག་ཚད་བརྒྱད་ཁྲི་ནི་འོག་ཏུ་གསེར་གྱི་ས་གཞི་ལ་ཐུག་པར་འདུག་གོ། །</p>
<p>དཔག་ཚད་བརྒྱད་ཁྲི་ནི་ཆུའི་སྟེང་དུ་བྱུང་སྟེ། དེ་ལྟར་དཔག་ཚད་འབུམ་དྲུག་ཁྲི་ཡོད་དོ། །</p>
<p>དེའི་ངོས་རེ་རེ་ལ་ཡང་དཔག་ཚད་བརྒྱད་ཁྲི་ཡོད་དེ། དེ་ནི་ཁོར་ཁོར་ཡུག་ཏུ་དཔག་ཚད་སུམ་འབུམ་ཉི་ཁྲི་ཡོད་དོ། །</p>
<p>རིན་པོ་ཆེ་སྣ་བཞིའི་རང་བཞིན་བཟང་པོ་མཛེས་པ། བལྟ་ན་སྡུག་པ་ཡིན་ནོ། །</p>
<p>དེའི་སྟེང་ན་ལྷ་སུམ་བཅུ་རྩ་གསུམ་པ་རྣམས་གནས་ཏེ། སུམ་བཅུ་རྩ་གསུམ་པའི་ལྷ་རྣམས་ཀྱི་སྲུང་མ་ལྔ་པོ་ཆུ་ལ་གནས་པའི་ཀླུ་རྣམས་དང་། གནོད་སྦྱིན་ལག་ན་ཡོལ་གོ་ཐོགས་པ་རྣམས་དང་། ཕྲེང་ཐོགས་རྣམས་དང་། རྟག་ཏུ་མྱོས་རྣམས་དང་། རྒྱལ་པོ་ཆེན་པོ་བཞི་རྣམས་བཀོད་པ་ལ། ཆུ་ན་གནས་པ་རྣམས་ཀྱིས་རྒྱལ་པོ་ང་ལས་ནུའི་དཔུང་གི་ཚོགས་རྣམས་བཀག་པ་དང་། ཇི་ཙམ་ན་རྒྱལ་པོ་ང་ལས་ནུ་ཕྱོགས་དེར་ཕྱིན་ནས་སྨྲས་པ། དཔུང་གི་ཚོགས་འདི་སུ་ཞིག་གིས་བཀག །དེ་རྣམས་ཀྱིས་སྨྲས་པ། ལྷ་ཆབ་ན་གནས་པའི་ཀླུ་རྣམས་ཀྱིས་སོ། །</p>
<p>རྒྱལ་པོས་སྨྲས་པ། བདག་དུད་འགྲོ་རྣམས་དང་གཡུལ་འགྱེད་དམ། དེས་སྨྲས་པ། ཆུ་ལ་གནས་པའི་ཀླུ་འདི་དག་ཉིད་བདག་གི་མདུན་ནས་འགྲོ་བར་གྱུར་ཅིག་ཅེས་བྱས་པ་དང་། དེ་རྣམས་རྒྱལ་པོ་ང་ལས་ནུའི་མདུན་ནས་འགྲོ་བར་ཆས་སོ། །</p>
<p>ཇི་ཙམ་ན་ཀླུ་དེ་རྣམས་རྒྱལ་པོ་ང་ལས་ནུའི་མདུན་ནས་རྒྱུག་ཅིང་། ལྷ་ལག་ན་ཡོལ་གོ་ཐོགས་ཀྱི་དྲུང་དུ་ཕྱིན་པ་དང་། དེ་རྣམས་ཀྱིས་དེ་དག་ལ་དྲིས་པ། ཤེས་ལྡན་དག་ཅི་སྟེ་རྒྱུག །དེ་རྣམས་ཀྱིས་སྨྲས་པ། འདིར་མིའི་རྒྱལ་པོ་འོང་ངོ་། །</p>
<p>དེ་ནས་ཀླུ་དེ་རྣམས་དང་། ལྷ་ལག་ན་ཡོལ་གོ་ཐོགས་རྣམས་ལོག་ནས་ཡང་དཔུང་གི་ཚོགས་དེ་ཐོགས་པར་བྱས་སོ། །</p>
<p>ཇི་ཙམ་ན་རྒྱལ་པོ་ང་ལས་ནུ་འོངས་ནས་དེས་སྨྲས་པ། དཔུང་གི་ཚོགས་འདི་སུ་ཞིག་གིས་བཀག །དེས་སྨྲས་པ། ལྷ་ལྷ་ལག་ན་ཡོལ་གོ་ཐོགས་འདི་རྣམས་ཀྱིས་དཔུང་གི་ཚོགས་བཀག་ལགས་སོ། །</p>
<p>རྒྱལ་པོ་ང་ལས་ནུས་སྨྲས་པ། ལྷ་ལག་ན་ཡོལ་གོ་ཐོགས་འདི་དག་ཉིད་བདག་གི་མདུན་ནས་འགྲོ་བར་གྱུར་ཅིག་དེ་ནས་དེ་རྣམས་མདུན་ནས་རབ་ཏུ་བརྒྱུགས་ཏེ། ཇི་ཙམ་ན་ཀླུ་དེ་རྣམས་དང་ལྷན་ཅིག་ལྷ་ཕྲེང་ཐོགས་རྣམས་ཀྱི་དྲུང་དུ་ཕྱིན་པ་དང་། དེ་རྣམས་ཀྱིས་དེ་དག་ལ་དྲིས་པ། ཤེས་ལྡན་དག་ཅི་སྟེ་རྒྱུག་དེ་དག་གིས་སྨྲས་པ། མིའི་རྒྱལ་པོ་འདིར་འོང་ངོ་། །</p>
<p>དེ་ནས་ལྷ་དང་། ཀླུ་དེ་རྣམས་ཡང་ལོག་ནས་དཔུང་གི་ཚོགས་ཐོགས་པར་བྱས་པ་དང་། རྒྱལ་པོ་ཕྱོགས་དེར་ཕྱིན་ནས་དེས་སྨྲས་པ། དཔུང་གི་ཚོགས་འདི་སུ་ཞིག་གིས་བཀག་དེས་སྨྲས་པ། ལྷ་ལྷ་ཕྲེང་ཐོགས་རྣམས་ཀྱིས་སོ། །</p>
<p>རྒྱལ་པོས་སྨྲས་པ། ལྷ་ཕྲེང་ཐོགས་འདི་དག་ཉིད་བདག་གི་མདུན་ནས་འགྲོ་བར་གྱུར་ཅིག །དེ་ནས་དེ་རྣམས་མདུན་ནས་བརྒྱུག་པར་བརྩམས་སོ། །</p>
<p>དེ་རྣམས་ཀྱིས་བརྒྱུགས་ནས་ལྷ་རྟག་ཏུ་མྱོས་རྣམས་ཀྱི་དྲུང་དུ་ཕྱིན་པ་དང་། དེ་རྣམས་ཀྱིས་དེ་དག་ལ་དྲིས་པ། ཤེས་ལྡན་དག་ཅི་སྟེ་རྒྱུག ། དེ་རྣམས་ཀྱིས་སྨྲས་པ། མིའི་རྒྱལ་པོ་འདིར་འོང་ངོ་། །</p>
<p>དེ་ནས་དེ་རྣམས་ལོག་ནས་ཡང་དཔུང་གི་ཚོགས་དེ་ཐོགས་པར་བྱས་པ་དང་། རྒྱལ་པོ་ཕྱོགས་དེར་ཕྱིན་ནས་དེས་སྨྲས་པ། དཔུང་གི་ཚོགས་འདི་སུ་ཞིག་གིས་བཀག་དེས་སྨྲས་པ། ལྷ་ལྷ་རྟག་ཏུ་མྱོས་རྣམས་ཀྱིས་སོ། །</p>
<p>རྒྱལ་པོས་སྨྲས་པ། ལྷ་རྟག་ཏུ་མྱོས་འདི་དག་ཉིད་བདག་གི་མདུན་ནས་འགྲོ་བར་གྱུར་ཅིག །དེ་ནས་དེ་རྣམས་མདུན་ནས་བརྒྱུགས་སོ། །</p>
<p>དེ་རྣམས་ཀྱིས་བརྒྱུགས་ནས་རྒྱལ་ཆེན་བཞིའི་རིས་ཀྱི་ལྷ་རྣམས་ཀྱི་དྲུང་དུ་ཕྱིན་པ་དང་། དེ་རྣམས་ཀྱིས་དེ་དག་ལ་དྲིས་པ། ཤེས་ལྡན་དག་ཅི་སྟེ་རྒྱུག །མིའི་རྒྱལ་པོ་འདིར་འོང་ངོ་། །</p>
<p>རྒྱལ་ཆེན་བཞིའི་རྣམས་ཀྱིས་བསམས་པ། སེམས་ཅན་འདི་ནི་བསོད་ནམས་ཀྱི་མཐུ་ཆེན་པོ་དང་ལྡན་པ་ཡིན་ཏེ་དེ་དགག་པར་མི་ནུས་སོ་སྙམ་ནས། དེ་ནས་རྒྱལ་ཆེན་བཞིའི་རིས་ཀྱི་ལྷ་དེ་རྣམས་ཀྱིས་སུམ་བཅུ་རྩ་གསུམ་པའི་ལྷ་རྣམས་ལ་འདིར་མིའི་རྒྱལ་པོ་ང་ལས་ནུ་འོང་ངོ་ཞེས་སྦྲན་ཏོ། །</p>
<p>སུམ་བཅུ་རྩ་གསུམ་པའི་ལྷ་རྣམས་ཀྱིས་བསམས་པ། སེམས་ཅན་འདི་ནི་བསོད་ནམས་ཀྱི་མཐུ་ཆེན་པོ་དང་ལྡན་པ་ཡིན་པས་དེ་བཟློག་པར་མི་བྱའི་མཆོད་ཡོན་གྱིས་བསུ་བར་བྱའོ་སྙམ་ནས། དེ་ནས་སུམ་བཅུ་རྩ་གསུམ་པའི་ལྷ་དེ་རྣམས་ཀྱིས་མཆོད་ཡོན་གྱིས་བསུའོ། །</p>
<p>རྒྱལ་པོ་ང་ལས་ནུ་རི་རབ་ཀྱི་རྩེ་ལ་འཛེག་པ་ན་ཚལ་སྔོ་ཞིང་སྔོ་བའི་ཕྲེང་བ་སྤྲིན་སྤུངས་པ་ལྟ་བུ་མཐོན་པོ་དག་མཐོང་ངོ་། །</p>
<p>མཐོང་ནས་ཀྱང་གནོད་སྦྱིན་ལྷ་གནས་ལ་སྨྲས་པ། ལྷ་གནས་ཚལ་སྔོ་ཞིང་སྔོ་བའི་ཕྲེང་བ་སྤྲིན་སྤུངས་པ་ལྟ་བུ་མཐོན་པོ་ཕ་བི་དག་ཅི་ཞིག་ཡིན། ལྷ་དེ་ནི་སུམ་བཅུ་རྩ་གསུམ་པའི་ལྷ་རྣམས་ཀྱི་ཤིང་ཡོངས་འདུས་བརྟོལ་ཞེས་བགྱི་བ་ལགས་ཏེ། སུམ་བཅུ་རྩ་གསུམ་པའི་ལྷ་རྣམས་དབྱར་ཟླ་བ་བཞི་ལྷའི་འདོད་པའི་ཡོན་ཏན་ལྔ་དང་འབྱོར་ཅིང་ལྡན་པར་དེ་ན་རྩེ་བར་བགྱིད། དགའ་བར་བགྱིད། དགའ་མགུར་སྤྱོད་པར་བགྱིད་དོ། །</p>
<p>ལྷ་ཡང་དེར་བྱོན་ནས་ལྷའི་འདོད་པའི་ཡོན་ཏན་ལྔ་དང་འབྱོར་ཅིང་ལྡན་པར་རོལ་བར་མཛད། དགྱེས་པར་མཛད། དགྱེས་མགུར་སྤྱད་པར་མཛོད་ཅིག་རྒྱལ་པོ་ང་ལས་ནུས་ཐོས་ནས་ཀྱང་བློན་པོ་རྣམས་ལ་སྨྲས་པ། སྣ་བོ་དག་ཁྱེད་ཅག་གིས་ཚལ་སྔོ་ཞིང་སྔོ་བའི་ཕྲེང་བ་སྤྲིན་སྤུངས་པ་ལྟ་བུ་མཐོན་པོ་དག་མཐོང་ངམ། ལྷ་མཐོང་ལགས་སོ། །</p>
<p>སྣ་བོ་དག་དེ་ནི་སུམ་བཅུ་རྩ་གསུམ་པའི་ལྷ་རྣམས་ཀྱི་ཤིང་ཡོངས་འདུ་ས་བརྟོལ་ཅེས་བྱ་བ་ཡིན་ཏེ། སུམ་བཅུ་རྩ་གསུམ་པའི་ལྷ་རྣམས་དབྱར་ཟླ་བ་བཞི་ལྷའི་འདོད་པའི་ཡོན་ཏན་ལྔ་དང་འབྱོར་ཅིང་ལྡན་པར་དེ་ན་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་ཀྱིས། སྣ་བོ་དག་ཁྱེད་ཅག་ཀྱང་དེར་ཕྱིན་ནས་འདོད་པའི་ཡོན་ཏན་ལྔ་དང་འབྱོར་ཅིང་ལྡན་པར་རྩེ་བར་གྱིས། དགའ་བར་གྱིས་དགའ་མགུར་སྤྱད་པར་གྱིས་ཤིག ། ཡང་རྒྱལ་པོ་ང་ལས་ནུས་རི་རབ་ཀྱི་རྩེ་ན་དཀར་ཞིང་དཀར་བ་སྤྲིན་སྤུངས་པ་ལྟ་བུ་མཐོན་པོ་ཞིག་མཐོང་ངོ་། །</p>
<p>མཐོང་ནས་ཀྱང་གནོད་སྦྱིན་ལྷ་གནས་ལ་སྨྲས་པ། ལྷ་གནས་དཀར་ཞིང་དཀར་བ་སྤྲིན་སྤུངས་པ་ལྟ་བུ་མཐོན་པོ་ཕ་བི་ཅི་ཞིག་ཡིན། ལྷ་དེ་ནི་སུམ་བཅུ་རྩ་གསུམ་པའི་ལྷ་རྣམས་ཀྱི་འདུན་ས་ཆོས་བཟང་ལགས་ཏེ། སུམ་བཅུ་རྩ་གསུམ་པའི་ལྷ་རྣམས་དང་། རྒྱལ་ཆེན་བཞི་རྣམས་དེར་འདུས་ཤིང་ཚོགས་ནས་ལྷ་དང་མི་རྣམས་ཀྱི་དོན་སེམས་པར་བགྱིད། འཇལ་བར་བགྱིད། ཉེ་བར་རྟོག་པར་བགྱིད་དེ། ལྷ་ཡང་དེར་བཞུད་པར་འགྱུར་རོ། །</p>
<p>རྒྱལ་པོ་ང་ལས་ནུས་ཐོས་ནས་བློན་པོ་རྣམས་ལ་སྨྲས་པ། སྣ་བོ་དག་ཁྱེད་ཅག་གིས་དཀར་ཞིང་དཀར་བ་སྤྲིན་སྤུངས་པ་ལྟ་བུ་མཐོན་པོ་མཐོང་ངམ། ལྷ་མཐོང་ལགས་སོ། །</p>
<p>སྣ་བོ་དག་དེ་ནི་སུམ་བཅུ་རྩ་གསུམ་པའི་ལྷ་རྣམས་ཀྱི་འདུན་ས་ཆོས་བཟང་ཞེས་བྱ་བ་ཡིན་ཏེ། སུམ་བཅུ་རྩ་གསུམ་པའི་ལྷ་རྣམས་དང་། རྒྱལ་ཆེན་བཞི་རྣམས་དེར་འདུས་ཤིང་ཚོགས་ནས་ལྷ་དང་མི་རྣམས་ཀྱི་དོན་སེམས་པར་བྱེད། འཇལ་བར་བྱེད། ཉེ་བར་རྟོག་པར་བྱེད་དེ། སྣ་བོ་དག་ཁྱེད་ཅག་ཀྱང་དེར་འགྲོ་བར་འགྱུར་རོ། །</p>
<p>སུམ་བཅུ་རྩ་གསུམ་པའི་ལྷ་རྣམས་ཀྱི་གྲོང་ཁྱེར་བལྟ་ན་སྡུག་ཅེས་བྱ་བ་ནི་ཆུ་དང་ཞེང་དུ་དཔག་ཚད་ཉིས་སྟོང་ལྔ་བརྒྱ་ཡོད་དེ། ཁོ་ར་ཁོར་ཡུག་ཏུ་དཔག་ཚད་ཁྲི་ཡོད་པ། གསེར་གྱི་ར་བ་རིམ་པ་བདུན་གྱིས་ཡོངས་སུ་བསྐོར་བ་སྟེ། ར་བ་དེ་རྣམས་ཀྱི་འཕང་དུ་ནི་དཔག་ཚད་ཕྱེད་དང་གསུམ་ཡོད་དོ། །</p>
<p>ར་བ་དེ་རྣམས་ལ་ཅོག་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པ་དག་བཏགས་སོ། །</p>
<p>སྐར་ཁུང་ཁ་ཡར་ལྟ་བ་དང་། མར་ལྟ་བ་དག་ཀྱང་བཏོད་དོ། །</p>
<p>གྲོང་ཁྱེར་བལྟ་ན་སྡུག་གི་ནང་གི་སའི་ཕྱོགས་ནི་བཟང་པོ། མཛེས་པ། བལྟ་ན་སྡུག་པ། བཀྲ་བ་ཤིན་ཏུ་བཀྲ་བ། ཚོན་བརྒྱ་རྩ་གཅིག་གིས་བཀྲ་བར་བྱས་པ་དཔེར་ན་རས་བལ་གྱི་འདའ་བའམ་ཤིང་བལ་གྱི་འདའ་བ་ལྟ་བུར་འཇམ་པ། ཤིན་དུ་འཇམ་པ། རྐང་པས་མནན་ནེམས་ཞེས་བྱེད་ལ། རྐང་པ་བཏེག་ན་བར་ཞེས་བྱེད་པ། ལྷའི་མེ་ཏོག་མན་དཱ་རའི་ཕུང་པོ་པུས་མོ་ནུབ་ཙམ་བཀྲམ་པ་སྟེ། རླུང་ལངས་པས་མེ་ཏོག་རྙིང་པ་རྣམས་ཁྱེར་ལ་མེ་ཏོག་སར་པ་རྣམས་འབབ་པར་བྱེད་དོ། །</p>
<p>བལྟ་ན་སྡུག་གི་གྲོང་ཁྱེར་ལ་སྒོ་དགུ་བརྒྱ་དགུ་བཅུ་རྩ་དགུ་ཡོད་དེ། སྒོ་རེ་རེ་ན་གནོད་སྦྱིན་གོས་སྔོན་པོ་ཅན་གོ་ཆ་བགོས་པ། མདའ་གཞུ་སྐྱེས་སྐོར་ཐོགས་པ་ལྔ་བརྒྱ་འདི་ལྟར་སུམ་བཅུ་རྩ་གསུམ་པའི་ལྷ་རྣམས་བསྲུང་བ་དང་། བསྐྱབ་པ་དང་། མཛེས་པར་བྱ་བའི་ཕྱིར་གནས་སོ། །</p>
<p>གྲོང་ཁྱེར་བལྟ་ན་སྡུག་གི་སྲང་གི་སྲིད་དུ་ནི་དཔག་ཚད་ཉིས་སྟོང་ལྔ་བརྒྱ་ཡོད་ལ་རྒྱར་ནི་དཔག་ཚད་བཅུ་གཉིས་ཡོད་དེ་བཟང་པོ་མཛེས་པ། བལྟ་ན་སྡུག་པ། གསེར་གྱི་བྱེ་མས་བདལ་བ། ཙན་དན་གྱི་ཆུས་ཆག་ཆག་བཏབ་པ། གསེར་གྱི་དྲ་བས་བྲེས་པ། དེའི་ཕྱོགས་ཀུན་ན་རྫིང་བུ་རྣམ་པ་སྣ་ཚོགས་ཡོད་དེ། རྫིང་བུ་དེ་རྣམས་ཕ་གུ་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པས་བསྐོར་ཏོ། །</p>
<p>རྫིང་བུ་དེ་རྣམས་ཀྱི་ཐེམ་སྐས་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པ་ཡིན་ནོ། །</p>
<p>རྫིང་བུ་དེ་རྣམས་ལན་ཀན་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པས་བསྐོར་ཅིང་། གསེར་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་དངུལ་ལས་བྱས་པ་དང་། དངུལ་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་གསེར་ལས་བྱས་པ་དང་། བཻ་ཌཱུརྱ་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་ཤེལ་ལས་བྱས་པ་དང་། ཤེལ་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་བཻ་ཌཱུརྱ་ལས་བྱས་པ་ཡིན་ནོ། །</p>
<p>རྫིང་བུ་དེ་རྣམས་ཆུ་སྦྲང་རྩི་ལྟར་མངར་ཞིང་བསིལ་བས་གང་ལ། ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོས་གང་ཞིང་ཆུ་ལ་གནས་པའི་བྱ་རྣམ་པ་སྣ་ཚོགས་འདོད་དགུར་སྒྱུར་བའི་གཟུགས་ཅན་རྣམས་ཀྱིས་སྙན་ཅིང་འཇེབས་ལ་ཡིད་དུ་འོང་བའི་སྒྲ་སྐད་འབྱིན་པར་བྱེད་དོ། །</p>
<p>དེའི་ཕྱོགས་ཀུན་ན་མེ་ཏོག་གི་ཤིང་དང་། འབྲས་བུའི་ཤིང་དང་། དབུ་རྒྱན་སྐྱེ་བ་དག་ཤིན་དུ་དབྱིབས་ལེགས་ཤིང་ལེགས་པར་སྐྱེས་པ་ནི་དཔེར་ན་ཕྲེང་བ་མཁན་ནམ་ཕྲེང་བ་མཁན་གྱི་སློབ་མ་མཁས་པ་ཞིག་གིས་རྣ་རྒྱན་དུ་བྱ་བའི་ཕྱིར་མེ་ཏོག་གི་ཕྲེང་བ་ལེགས་པར་བརྒྱུས་པ་བཞིན་ནོ། །</p>
<p>ཐང་ལ་གནས་པའི་བྱ་རྣམ་པ་སྣ་ཚོགས་འདོད་དགུར་སྒྱུར་བའི་གཟུགས་ཅན་རྣམས་ཀྱང་སྙན་ཅིང་འཇེབས་པའི་སྒྲ་སྐད་འབྱིན་ཏོ། །</p>
<p>གྲོང་ཁྱེར་བལྟ་ན་སྡུག་ན་དཔག་བསམ་གྱི་གོས་ཀྱི་ཤིང་ལྗོན་པ་རྣམ་པ་བཞི་པོ་སྔོན་པོ་དང་། སེར་པོ་དང་དམར་པོ་དང་། དཀར་པོ་རྣམས་ལས་དཔག་བསམ་གྱི་ཤིང་ལྗོན་པ་ལས་བྱུང་བའི་གོས་རྣམ་པ་བཞི་པོ་སྔོན་པོ་དང་། སེར་པོ་དང་། དམར་པོ་དང་། དཀར་པོ་རྣམས་ཏེ། ལྷའམ་ལྷའི་བུ་མོ་དག་ཇི་ལྟ་བུ་འདོད་པ་སེམས་བསྐྱེད་མ་ཐག་ཏུ་དེ་ལྟ་བུ་ལག་ཏུ་འཐོབ་པར་འགྱུར་རོ། །</p>
<p>རྒྱན་གྱི་ཤིང་རྣམ་པ་བཞི་པོ་རྣམས་ལས་རྒྱན་རྣམ་པ་བཞི་པོ་ལག་པའི་རྒྱན་དང་། རྐང་པའི་རྒྱན་དང་། སྨད་ཀྱི་རྒྱན་དང་། སྣང་བར་བྱ་བའི་རྒྱན་ནོ། །</p>
<p>ལྷའི་བུའམ་ལྷའི་བུ་མོ་དག་ཇི་ལྟ་བུ་འདོད་པའི་སེམས་བསྐྱེད་མ་ཐག་ཏུ་དེ་ལྟ་བུ་ལག་ཏུ་འཐོབ་པར་འགྱུར་རོ། །</p>
<p>རོལ་མོའི་ཆ་སྤྱད་རྣམ་པ་བཞི་པོ་པི་བང་དང་། གླིང་བུ་དང་། པི་བང་རྒྱུད་གསུམ་པ་དང་། སྒྲ་སྙན་རྣམས་ལས་ལྷའམ་ལྷའི་བུ་མོས་ཇི་ལྟ་བུ་འདོད་པ་སེམས་བསྐྱེད་མ་ཐག་ཏུ་དེ་ལྟ་བུ་ལག་ཏུ་འཐོབ་པར་འགྱུར་རོ། །</p>
<p>ལྷའི་ཁ་ཟས་རྣམ་པ་བཞི་པོ་སྔོན་པོ་དང་། སེར་པོ་དང་། དམར་པོ་དང་། དཀར་པོ་རྣམས་ལས་ལྷའམ་ལྷའི་བུ་མོས་ཇི་ལྟ་བུ་འདོད་པ་སེམས་བསྐྱེད་མ་ཐག་ཏུ་དེ་ལྟ་བུ་ལག་ཏུ་འཐོབ་པར་འགྱུར་རོ། །</p>
<p>ཁང་པ་དང་། ཁང་པ་རྩེག་མ་དང་། བསིལ་ཁང་དང་། ཁྱམས་དང་། སྐར་ཁུང་དང་། མཐོངས་ཁུང་ཅན་བུད་མེད་ཀྱི་ཚོགས་རྣམས་དང་། ལྷ་མོའི་ཚོགས་རྣམས་འདུ་བའི་གནས་དག་ཡོད་དེ། དེ་ན་བཏུང་བ་སྦྲང་རྩིའི་བཏུང་བ་དང་། མ་དྷ་བའི་བཏུང་བ་དང་། ཀ་དམ་བྷ་རའི་བཏུང་བ་དང་། རོལ་མོའི་སྒྲ་སྐད་རྣམས་ཀྱིས་སུམ་བཅུ་རྩ་གསུམ་པའི་ལྷ་རྣམས་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དེ། རང་གི་བསོད་ནམས་ཀྱི་འབྲས་བུ་ཉམས་སུ་མྱོང་བར་བྱེད་དོ། །</p>
<p>སུམ་བཅུ་རྩ་གསུམ་པའི་ལྷ་རྣམས་ཀྱི་ལྷའི་འདུན་ས་ཆོས་བཟང་ཞེས་བྱ་བ་སྲིད་དུ་དཔག་ཚད་སུམ་བརྒྱ། རྒྱར་དཔག་ཚད་སུམ་བརྒྱ་སྟེ། ཁོ་ར་ཁོར་ཡུག་ཏུ་དཔག་ཚད་དགུ་བརྒྱ་ཡོད་པ། བཟང་པོ། མཛེས་པ། བལྟ་ན་སྡུག་པ། ཤེལ་གྱི་རྒྱུ་ལས་བྱུང་བ་སྟེ། གྲོང་ཁྱེར་དེ་ལས་དཔག་ཚད་ཕྱེད་དང་བཞི་གྱེན་དུ་འཕགས་སོ། །</p>
<p>དེར་སུམ་བཅུ་རྩ་གསུམ་པའི་ལྷ་རྣམས་ཀྱི་སྟན་བཤམས་པ་ནི་ཉེ་དབང་པོ་སུམ་བཅུ་རྩ་གཉིས་དང་། སུམ་བཅུ་རྩ་གསུམ་པའི་ལྷ་རྣམས་ཀྱི་དབང་པོ་བརྒྱ་བྱིན་གྱི་སྟན་དག་སོ་སོར་བཤམས་སོ། །</p>
<p>རྒྱལ་པོ་ང་ལས་ནུའི་སྟན་ནི་སྟན་དེ་དག་ཐམས་ཅད་ཀྱི་མཇུག་ཁོ་ནར་བཤམས་སོ། །</p>
<p>དེ་ནས་སུམ་བཅུ་རྩ་གསུམ་པའི་ལྷ་རྣམས་མཆོད་ཡོན་ཐོགས་ཏེ་རྒྱལ་པོ་ང་ལས་ནུ་བསུའོ། །</p>
<p>དེ་ན་སེམས་ཅན་བསོད་ནམས་ཀྱི་རྣམ་པར་སྨིན་པས་དབང་ཆེ་བར་གྲགས་པ་གང་ཡིན་པ་དེ་དག་ནི་རིམ་གྱིས་ནང་དུ་ཞུགས་སོ། །</p>
<p>ལྷག་མ་རྣམས་ནི་ཕྱི་རོལ་ན་འཁོད་པ་དང་། རྒྱལ་པོ་ང་ལས་ནུས་བསམས་པ། སྟན་བཤམས་པ་གང་དག་ཡིན་པ་འདི་རྣམས་ལས་སྟན་ཐ་མ་གང་ཡིན་པ་འདི་ནི་གདོན་མི་ཟ་བར་བདག་གི་སྟན་ཡིན་ནོ་སྙམ་ནས། དེ་ནས་རྒྱལ་པོ་ང་ལས་ནུ་འདི་སྙམ་དུ་ཀྱེ་མའོ་ལྷ་རྣམས་ཀྱི་དབང་པོ་བརྒྱ་བྱིན་གྱིས་སྟན་ཕྱེད་བདག་ལ་བསྟབས་ཀྱང་ཅི་མ་རུང་སྙམ་དུ་བསམས་པ་དང་། སེམས་བསྐྱེད་མ་ཐག་ཏུ། རྒྱལ་པོ་ཆེན་པོ་ལྷ་རྣམས་ཀྱི་དབང་པོ་བརྒྱ་བྱིན་གྱིས་རྒྱལ་པོ་ང་ལས་ནུ་ལ་སྟན་ཕྱེད་བསྟབས་ནས། རྒྱལ་པོ་ང་ལས་ནུ་ལྷ་རྣམས་ཀྱི་དབང་པོ་བརྒྱ་བྱིན་གྱི་སྟན་ཕྱེད་ལ་འདུག་གོ། །</p>
<p>རྒྱལ་པོ་ཆེན་པོ་རྒྱལ་པོ་ང་ལས་ནུ་དང་ལྷ་རྣམས་ཀྱི་དབང་པོ་བརྒྱ་བྱིན་སྟན་གཅིག་ལ་འདུག་པ་ན་འདི་ལྟ་སྟེ་སྲིད་དུའམ། ཞེང་དུའམ། ཁ་དོག་རྒྱས་པའམ། སྨྲ་དངགས་ལ་ཁྱད་པར་རམ། བསམ་པའམ། ཐ་དད་དུ་བྱ་བ་ཅུང་ཟད་ཀྱང་མེད་དེ། གཞན་དུ་ན་ལྷ་རྣམས་ཀྱི་དབང་པོ་བརྒྱ་བྱིན་ནི་མིག་མི་འཛུམས་སོ། །</p>
<p>རྒྱལ་པོ་ཆེན་པོ་རྒྱལ་པོ་ང་ལས་ནུ་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་ན་འདུག་པ་ལ་བརྒྱ་བྱིན་སུམ་བཅུ་རྩ་དྲུག་ཤི་འཕོས་པ་ལོན་ནོ། །</p>
<p>ཡང་དེ་ན་ལྷ་རྣམས་ལ་ལྷ་དང་ལྷ་མ་ཡིན་གཡུལ་འགྱེད་པ་འབྱུང་སྟེ། དེ་ལ་གལ་ཏེ་ལྷ་མ་ཡིན་རྣམས་ཕམ་པར་གྱུར་ན་ནི་ལྷ་མ་ཡིན་དེ་རྣམས་གྲོང་ཁྱེར་གྱི་སྒོ་བཅད་ནས་ར་བའི་ཁ་བསྐོར་ནས་འདུག་གོ། །</p>
<p>འོན་ཏེ་ལྷ་རྣམས་ཕམ་པར་གྱུར་ན་ནི་ལྷ་དེ་རྣམས་ཀྱང་ཁང་པའི་སྒོ་རྣམས་བཅད་ནས་ར་བའི་ཁ་བསྐོར་ནས་འདུག་གོ། །</p>
<p>ཇི་ཙམ་ན་ལྷ་མ་ཡིན་རྣམས་དཔུང་གི་ཚོགས་ཡན་ལག་བཞི་པ་གོ་བསྐོན་ནས་གཅན་རིམ་པ་ལྔ་དྲལ་ཏེ་ལྷ་རྣམས་ཀྱི་དབང་པོ་བརྒྱ་བྱིན་གྱི་དྲུང་དུ་གཡུལ་འགྱེད་དུ་འོངས་པ་དང་། གནོད་སྦྱིན་རྣམས་ཀྱིས་ལྷ་རྣམས་ཀྱི་དབང་པོ་བརྒྱ་བྱིན་ལ་སྨྲས་པ། ཀཽ་ཤི་ཀ་མཁྱེན་པར་མཛོད་ཅིག །ལྷ་མ་ཡིན་རྣམས་ཀྱིས་གཅན་རིམ་པ་ལྔ་དྲལ་ཏེ་ཉེ་བར་མཆིས་ཀྱིས། ཁྱོད་ཀྱི་བགྱི་བ་དང་བཤམས་པ་གང་ལགས་པ་དེ་མཛོད་ཅིག །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་དཔུང་གི་ཚོགས་ཡན་ལག་བཞི་པ་གོ་བགོས་ནས་ལྷ་མ་ཡིན་དང་གཡུལ་སྤྲད་པའི་ཕྱིར་སྤགས་པ་རྒྱལ་པོ་ང་ལས་ནུས་མཐོང་ནས་སྨྲས་པ། བཞུགས་ཤིག་བདག་ཉིད་མཆིའོ། །</p>
<p>བརྒྱ་བྱིན་གྱིས་སྨྲས་པ། དེ་བཞིན་མཛོད་ཅིག །དེ་ནས་རྒྱལ་པོ་ང་ལས་ནུ་དཔུང་གི་ཚོགས་བྱེ་བ་བརྒྱད་འབུམ་དང་སྟེང་གི་ནམ་མཁའ་ལ་འཕགས་ནས་གཞུ་རྒྱུད་ཀྱི་སྒྲ་སྦྲེངས་སོ། །</p>
<p>ལྷ་མ་ཡིན་རྣམས་ཀྱིས་དེ་ཐོས་ནས་སྨྲས་པ། འདི་སུའི་གཞུ་རྒྱུད་ཀྱི་སྒྲ་ཡིན། དེ་རྣམས་ཀྱིས་འདི་ནི་རྒྱལ་པོ་ང་ལས་ནུའི་གཞུ་རྒྱུད་ཀྱི་སྒྲ་ཡིན་ནོ་ཞེས་ཐོས་སོ། །</p>
<p>ཐོས་ནས་ངོ་མཚར་སྐྱེས་པར་གྱུར་ཏོ། །</p>
<p>ཇི་ཙམ་ན་རྒྱལ་པོ་ང་ལས་ནུས་སྤགས་པ་དང་། ཆོས་ཉིད་ཀྱིས་ལྷ་རྣམས་དང་ལྷ་མ་ཡིན་དེ་རྣམས་གཡུལ་འགྱེད་པའི་ཤིང་རྟ་དག་ནམ་མཁའ་ལ་ཐད་ཀ་ཐད་ཀར་འདུག་སྟེ། གང་གི་ཡང་མཐོན་དམན་མེད་པ་ཡིན་པ་ལས་རྒྱལ་པོ་ང་ལས་ནུའི་ནི་ལྷ་མ་ཡིན་ཐམས་ཅད་ཀྱི་ལྟག་གི་ནམ་མཁའ་ལ་འཕགས་ནས་འདུག་གོ། །</p>
<p>ལྷ་མ་ཡིན་དེ་རྣམས་ཀྱིས་སྨྲས་པ། བདག་ཅག་གི་ལྟག་ན་ནམ་མཁའ་ལ་སྤགས་ཏེ་འདུག་པ་འདི་སུ་ཞིག་ཡིན། དེ་རྣམས་ཀྱིས་འདི་ནི་མིའི་རྒྱལ་པོ་ང་ལས་ནུ་ཞེས་བྱ་བ་ཡིན་ནོ་ཞེས་ཐོས་སོ། །</p>
<p>ཐོས་ནས་དེ་རྣམས་ཀྱིས་བསམས་པ། གང་གི་ཤིང་རྟ་བདག་ཅག་གི་ལྟག་ཏུ་ནམ་མཁའ་ལས་འགྲོ་བའི་སེམས་ཅན་འདི་ནི་བསོད་ནམས་ཀྱི་རྣམ་པར་སྨིན་པས་དབང་ཆེ་བར་གྲགས་པ་ཡིན་ནོ་སྙམ་ནས། དེ་རྣམས་ཕམ་པར་གྱུར་ཏེ་འཇིགས་སྐྲག་ཅིང་བཅོམ་པས་རྒྱབ་བསྟན་ནས་ལྷ་མ་ཡིན་རྣམས་ཀྱི་གནས་སུ་ཞུགས་སོ། །</p>
<p>རྒྱལ་པོ་ང་ལས་ནུས་སྨྲས་པ། གང་རྒྱལ། བློན་པོ་རྣམས་ཀྱིས་སྨྲས་པ། ལྷ་རྒྱལ་ལགས་སོ། །</p>
<p>རྒྱལ་པོས་བསམས་པ། སུམ་བཅུ་རྩ་གསུམ་པའི་ལྷ་རྣམས་པས་ནི་བདག་ལྷག་གོ་སྙམ་མོ། །</p>
<p>དེ་ནས་རྒྱལ་པོ་ང་ལས་ནུ་འདི་སྙམ་དུ་སེམས་ཏེ། བདག་ལ་འཛམ་བུའི་གླིང་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་རབ་ཏུ་གང་བ་ཡང་ཡོད། བདག་ལ་ཤར་གྱི་ལུས་འཕགས་དང་། ནུབ་ཀྱི་བ་ལང་སྤྱོད་དང་། བྱང་གི་སྒྲ་མི་སྙན་གྱི་གླིང་ཡང་ཡོད། བདག་ལ་རིན་པོ་ཆེ་སྣ་བདུན་འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བཙུན་མོ་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་བློན་པོ་རིན་པོ་ཆེ་ཡང་ཡོད། བདག་ལ་བུ་དཔའ་བ། རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམས་པར་བྱེད་པ་སྟོང་ཡང་ཚང་བར་ཡོད། བདག་གི་ཕོ་བྲང་གི་ནང་དུ་ཡང་གསེར་གྱི་ཆར་ཞག་བདུན་དུ་བབ། བདག་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་ཡང་ཕྱིན། ལྷའི་འདུན་ས་ཆོས་བཟང་དུ་ཡང་ཞུགས། ལྷ་རྣམས་ཀྱི་དབང་པོ་བརྒྱ་བྱིན་གྱིས་ཀྱང་བདག་ལ་སྟན་ཕྱེད་བསྟབས་ཀྱིས་ཀྱེ་མའོ་བདག་གིས་ལྷ་རྣམས་ཀྱི་དབང་པོ་བརྒྱ་བྱིན་གནས་འདི་ནས་ཕྱུང་ལ། བདག་ཁོ་ནས་ལྷ་དང་མི་རྣམས་ཀྱི་རྒྱལ་སྲིད་ཀྱི་དབང་ཕྱུག་ལ་དབང་བྱའོ་སྙམ་པ་དང་། སེམས་བསྐྱེད་མ་ཐག་ཏུ་རྒྱལ་པོ་ཆེན་པོ་རྒྱལ་པོ་ང་ལས་ནུ་འབྱོར་པ་དེ་ལས་ཡོངས་སུ་ཉམས་ཏེ། འཛམ་བུའི་གླིང་དུ་འོངས་ནས་ནད་ཚབས་པོ་ཆེ་ཞིག་གིས་ཐེབས་ཏེ་སྡུག་བསྔལ་མི་བཟད་པ་འཆི་བ་ལ་ཐུག་པ་མྱོང་བ་དང་། དེ་ནས་རྒྱལ་པོ་ང་ལས་ནུའི་བློན་པོ་དང་། རྩིས་པ་དང་། རྒྱལ་སྲིད་འབུལ་བའི་སྣ་ཆེན་པོ་ལ་གཏོགས་པ་དང་། གསང་སྔགས་ཀྱིས་ལྷན་ཅིག་འཚོ་བར་བྱེད་པ་རྣམས་རྒྱལ་པོ་ང་ལས་ནུ་གང་ན་བ་དེར་སོང་སྟེ་ཕྱིན་པ་དང་། རྒྱལ་པོ་ང་ལས་ནུ་ལ་འདི་སྐད་ཅེས་སྨྲས་སོ། །</p>
<p>ལྷ་འདས་ནས་ཡུལ་འཁོར་གྱི་མི་སླད་མ་རྣམས་ཤེས་ལྡན་དག་རྒྱལ་པོ་ང་ལས་ནུས་ནོངས་པའི་དུས་ཀྱི་ཚེ་ཅི་ཞིག་གསུངས་ཞེས་འདྲི་ན། དེ་སྐད་དུ་འདྲི་བ་དེ་དག་ལ་བདག་ཅག་གིས་ཇི་སྐད་དུ་ལན་གདབ་པར་བགྱི། སྣ་བོ་དག་ང་འདས་ནས་གལ་ཏེ་ཁྱེད་ཅག་ལ་སྐྱེ་བོ་ཕྱི་མ་རྣམས་ཉེ་བར་འོངས་ནས་དེ་སྐད་དུ་འདྲི་བར་བྱེད་ན། འདྲི་བ་དེ་དག་ལ་ཁྱེད་ཀྱིས་ལན་འདི་སྐད་ཅེས་ཐོབ་ཤིག །ཤེས་ལྡན་དག་རྒྱལ་པོ་ང་ལས་ནུ་ནི་རིན་པོ་ཆེ་སྣ་བདུན་དང་ཡང་ལྡན། མིའི་འབྱོར་པ་རྣམ་བཞིས་གླིང་བཞིར་རྒྱལ་སྲིད་ཀྱི་དབང་ཕྱུག་ལ་ཡང་དབང་བྱེད་དུ་བཅུག །སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་ཡང་སོང་ནས་འདོད་པའི་ཡོན་ཏན་རྣམ་པ་ལྔ་པོ་དག་གིས་མ་ངོམས་བཞིན་དུ་ནོངས་སོ་ཟེར་རོ་ཞེས་གྱིས་ཤིག །ཚིགས་སུ་བཅད་པ་དག་ཀྱང་སྨྲས་པ། ཀཱར་ཥཱ་པ་ཎའི་ཆར་བབ་ཀྱང་། །</p>
<p>འདོད་པ་དག་ལ་ངོམས་པ་མེད། །</p>
<p>མཁས་པས་འདོད་པ་མནོག་ཆུང་ཞིང་། །</p>
<p>སྡུག་བསྔལ་མང་པོར་ཤེས་ནས་ནི། །</p>
<p>ལྷ་ཡི་འདོད་པ་རྣམས་ལ་ཡང་། །</p>
<p>དགའ་བར་འགྱུར་བ་མེད་པ་ཉིད། །</p>
<p>ཡང་དག་རྫོགས་པའི་སངས་རྒྱས་ཀྱི། །</p>
<p>ཉན་ཐོས་སྲེད་པ་ཟད་ལ་དགའ། །</p>
<p>གངས་ཀྱི་རི་དང་མཉམ་པ་ཡི། །</p>
<p>གསེར་གྱི་རི་བོར་གྱུར་ཀྱང་ནི། །</p>
<p>གཅིག་གི་ནོར་དུའང་དེས་མི་ཆོག །མཁས་པས་དེ་ལྟར་ཤེས་པར་བྱ། །</p>
<p>གང་ཞིག་གཞི་འདིས་སྡུག་བསྔལ་རྟོག་པ་དེ། །</p>
<p>འདོད་པ་དག་ལ་གཞར་ཡང་ཇི་ལྟར་དགའ། །</p>
<p>འཇིག་རྟེན་ནོར་དག་ཟུག་རྔུར་རྟོགས་ནས་ནི། །</p>
<p>བརྟན་པས་དེ་ཉིད་གདུལ་ཕྱིར་བསླབ་པར་བྱ། །</p>
<p>རྒྱལ་པོ་ཆེན་པོ་དེ་ལྟ་བས་ན་རྣམ་གྲངས་འདིས་ཁྱོད་ཀྱིས་འདི་ལྟར་གང་མིའི་འཇིག་རྟེན་ན་འདོད་པའི་ཡོན་ཏན་ལྔས་ངོམས་ཤིང་ཆོག་ཤེས་ཏེ་འཆི་བར་འགྱུར་བའི་མི་གང་དག་ཡིན་པ་དེ་དག་ནི་ཉུང་ལ། མིའི་འཇིག་རྟེན་ན་འདོད་པའི་ཡོན་ཏན་ལྔས་མི་ངོམས་ཤིང་ཆོག་མི་ཤེས་ཏེ་འཆི་བར་འགྱུར་བ་ནི་ཆེས་མང་བར་རིག་པར་བྱའོ། །</p>
<p>དེ་ནས་རྒྱལ་པོ་ང་ལས་ནུས་གཏན་པ་མེད་པའི་མཆོད་སྦྱིན་བཏང་ནས་ཚིགས་སུ་བཅད་དེ་སྨྲས་པ། །</p>
<p>འཇིག་རྟེན་ཕ་རོལ་ཡ་ང་ཞིང་། །</p>
<p>ཚེ་ཐུང་བར་ནི་ཤེས་བྱས་ནས། །</p>
<p>བསོད་ནམས་དག་ནི་བྱ་བ་སྟེ། །</p>
<p>བསོད་ནམས་མ་བྱས་སྡུག་བསྔལ་འགྱུར། །</p>
<p>དེ་བས་བསོད་ནམས་འདོད་པ་ཡིས། །</p>
<p>སྦྱིན་པ་ཚུལ་བཞིན་བཏང་བྱས་ན། །</p>
<p>འཇིག་རྟེན་འདི་དང་ཕ་རོལ་དུ། །</p>
<p>སྦྱིན་པ་བྱས་པ་དགའ་བར་འགྱུར། །</p>
<p>ཇི་ཙམ་ན་གྲོང་མི་དང་ཡུལ་མི་རྣམས་ཀྱིས་རྒྱལ་པོ་ང་ལས་ནུ་ན་སྟེ་ཤི་ལ་ཐུག་ཅིང་འདུག་གོ་ཞེས་ཐོས་སོ། །</p>
<p>ཐོས་ནས་ཀྱང་ཡང་སྲོག་ཆགས་བརྒྱ་སྟོང་ཕྲག་དུ་མ་དག་རྒྱལ་པོ་ང་ལས་ནུ་བལྟ་བའི་ཕྱིར་ཉེ་བར་སོང་བ་དང་། རྒྱལ་པོས་སྐྱེ་བོའི་ཚོགས་རྣམས་ལ་འདོད་པ་རྣམས་ཀྱི་ཉེས་དམིགས་ཀྱི་གཏམ་ཡང་བྱས་ཁྱིམ་ན་གནས་པའི་ཉེས་དམིགས་དང་། དེ་བཞིན་དུ་འདོད་པ་སྨད་པ་ཡང་བཤད་དེ། དེ་ཐོས་ནས་སྲོག་ཆགས་བརྒྱ་སྟོང་ཕྲག་དུ་མ་དག་ཁྱིམ་གྱི་གནས་སྤངས་ནས་དྲང་སྲོང་རྣམས་ཀྱི་ནང་དུ་རབ་ཏུ་བྱུང་སྟེ། ནགས་ཚལ་དུ་འདུག་ནས་ཚངས་པའི་གནས་པ་བཞི་བསྒོམས་པས་འདོད་པ་རྣམས་ལ་འདུན་པ་སྤངས་ཏེ། དེ་ལ་མང་དུ་གནས་པས་ཚངས་པའི་འཇིག་རྟེན་དུ་སྐལ་བ་མཉམ་པར་སྐྱེས་སོ། །</p>
<p>རྒྱལ་པོ་ཆེན་པོ་རྒྱལ་པོ་ང་ལས་ནུས་ཇི་སྲིད་གཞོན་ནུ་རྩེ་བའི་ས་ན་རྩེས་པ་དང་། ཇི་སྲིད་རྒྱལ་ཚབ་བྱས་པ་དང་། ཇི་སྲིད་འཛམ་བུའི་གླིང་དུ་རྒྱལ་སྲིད་ཆེན་པོ་བྱས་པ་དང་། ཇི་སྲིད་ཤར་གྱི་ལུས་འཕགས་དང་། ནུབ་ཀྱི་བ་ལང་སྤྱོད་དང་། བྱང་གི་སྒྲ་མི་སྙན་དང་། གསེར་གྱི་རི་བོ་བདུན་ལ་གནས་པ་དང་། ཇི་སྲིད་སུམ་བཅུ་རྩ་གསུམ་གྱི་ལྷ་རྣམས་ཀྱི་གནས་སུ་སོང་སྟེ་གནས་པ་དེའི་བར་ལ་བརྒྱ་བྱིན་བརྒྱད་བཅུ་རྩ་བཞི་ཤི་འཕོས་པ་ལོན་ནོ། །</p>
<p>རྒྱལ་པོ་ཆེན་པོ་ལྷ་རྣམས་ཀྱི་དབང་པོ་བརྒྱ་བྱིན་གྱི་ཚེའི་ཚད་ནི་མི་རྣམས་ཀྱི་ལོ་བརྒྱ་གང་ཡིན་པ་དེ་ནི་སུམ་བཅུ་རྩ་གསུམ་པའི་ལྷ་རྣམས་ཀྱི་ཉིན་ཞག་གཅིག་ཡིན་ནོ། །</p>
<p>ཉིན་ཞག་དེ་སུམ་བཅུ་ལ་ཟླ་བ་གཅིག །ཟླ་བ་བཅུ་གཉིས་ལ་ལོ་གཅིག་ཏུ་བརྩིས་པའི་ལྷ་རྣམས་ཀྱི་ལོ་སྟོང་ནི་སུམ་བཅུ་རྩ་གསུམ་པའི་ལྷ་རྣམས་ཀྱི་ཚེའི་ཚད་ཡིན་ཏེ། དེ་ལ་མིའི་ལྟར་བགྲང་ན་ལོ་བྱེ་བ་ཕྲག་གསུམ་དང་དྲུག་ཁྲི་ཡོད་དོ། །</p>
<p>རྒྱལ་པོ་ཆེན་པོ་གང་གི་ཚེ་རྒྱལ་པོ་ང་ལས་ནུས་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སོང་སྟེ་འདི་སྐད་ཅེས། ཀྱེ་མའོ་བདག་ལ་ལྷ་རྣམས་ཀྱི་དབང་པོ་བརྒྱ་བྱིན་གྱིས་སྟན་ཕྱེད་བསྟབས་ཀྱང་ཅི་མ་རུང་སྙམ་དུ་སེམས་བསྐྱེད་པ་དེའི་ཚེ་དེའི་དུས་ཀྱི་བརྒྱ་བྱིན་ནི་དགེ་སློང་འོད་སྲུང་ཡིན་ནོ། །</p>
<p>གང་གི་ཚེ་རྒྱལ་པོ་ང་ལས་ནུས་འདི་ལྟ་བུའི་སེམས་བསྐྱེད་དེ། མ་ལ་བདག་གིས་ལྷ་རྣམས་ཀྱི་དབང་པོ་བརྒྱ་བྱིན་གནས་འདི་ནས་ཕྱུང་ལ། བདག་ཉིད་ལྷ་དང་མི་རྣམས་ཀྱི་རྒྱལ་སྲིད་ཀྱི་དབང་ཕྱུག་ལ་དབང་བྱའོ། །</p>
<p>སྙམ་པ་དེའི་ཚེ་དེའི་དུས་ཀྱི་ལྷ་རྣམས་ཀྱི་དབང་པོ་བརྒྱ་བྱིན་ནི་ཡང་དག་པར་རྫོགས་པའི་སངས་རྒྱས་འོད་སྲུང་ཡིན་ཏེ། སེམས་ཅན་ཤིན་ཏུ་དབང་ཆེ་བར་གྲགས་པ་ལ་ངན་སེམས་བསྐྱེད་པ་དེས་ན་འབྱོར་པ་དེ་ལས་ཉམས་ནས་འཛམ་བུའི་གླིང་དུ་འོངས་ཏེ་ནད་ཚབས་ཆེན་པོས་ཐེབས་ཤིང་འཆི་བ་ལ་ཐུག་པའི་ཚོར་བ་མི་བཟད་པ་མྱོང་བར་གྱུར་ཏོ། །</p>
<p>རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་རྒྱལ་པོ་ང་ལས་ནུ་གང་ཡིན་པ་དེ་ནི་ང་ཉིད་ཡིན་ཏེ། གང་ཡང་ངས་སེམས་ཅན་དེ་སྙེད་ཅིག་ལ་ཕན་པ་བྱས་ན། དེས་བླ་ན་མེད་པའི་ཡེ་ཤེས་མ་ཐོབ་བོ། །</p>
<p>འོན་ཀྱང་དེ་དག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་རྒྱལ་པོ་ང་ལས་ནུས་ལས་ཅི་ཞིག་བགྱིས་ན་ལས་དེའི་རྣམ་པར་སྨིན་པས་སེམས་བསྐྱེད་མ་ཐག་ཏུ་དགུང་བདུན་དུ་ཕོ་བྲང་ནང་དུ་གསེར་གྱི་ཆར་བབ་ལགས། རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་འཇིག་རྟེན་དུ་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་། ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་ཐམས་ཅད་ཟིལ་གནོན་ཅེས་བྱ་བ་བྱུང་སྟེ། དེའི་ཚེ་ཚོང་དཔོན་གྱི་བུ་ཁྱིམ་ཕུབ་ནས་རིང་པོ་མ་ལོན་པ་ཞིག་གནས་སོ། །</p>
<p>ཡུལ་དེ་ན་ཆོས་ལུགས་ཀྱིས་བག་མར་བཏང་ནས། རིང་པོ་མ་ལོན་པར་བག་རྫོངས་བཏབ་སྟེ། ཁྱིམ་ཐབ་ལ་གཏོང་བའི་བག་མ་གང་ཡིན་པ་དེ་རིན་པོ་ཆེ་སྣ་བཞི་ལས་བྱས་པའི་མེ་ཏོག་གིས་བརྒྱན་ནས་ཁྱིམ་ཐབ་ལ་གཏོང་ལ། ཁྱིམ་ཐབ་དེས་ཀྱང་དེ་ཁྲིད་ནས་རང་གི་ཁྱིམ་དུ་འགྲོ་བས་ཚོང་དཔོན་གྱི་བུ་དེས་རིན་པོ་ཆེ་སྣ་བཞི་ལས་བྱས་པའི་མེ་ཏོག་ཐོགས་ནས་བཞོན་པ་ལ་ཞོན་ཏེ་རང་གི་ཁྱིམ་དུ་ཆས་སོ། །</p>
<p>དེ་ཆས་པ་ལས་རེ་ཞིག་ཅིག་ན་ལམ་ན་ཚུར་ཡང་དག་པར་རྫོགས་པའི་སངས་རྒྱས་ཐམས་ཅད་ཟིལ་གནོན་ལྗོངས་རྒྱུ་ཞིང་བྱོན་ཏོ། །</p>
<p>དེས་དེ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་བརྒྱན་པ། བལྟ་བས་ཆོག་མི་ཤེས་པ་མཐོང་ནས་ཤིན་དུ་དད་པ་སྐྱེས་སོ། །</p>
<p>དེ་ནས་དེ་དད་པས་བརླན་པའི་སེམས་ཀྱིས་བཞོན་པ་ལས་བབས་ནས་རིན་པོ་ཆེ་སྣ་བཞི་ལས་བྱས་པའི་མེ་ཏོག་དེ་རྣམས་ཀྱིས་ཡང་དག་པར་རྫོགས་པའི་སངས་རྒྱས་ཐམས་ཅད་ཟིལ་གནོན་ལ་གཏོར་ཏོ། །</p>
<p>ཡང་དག་པར་རྫོགས་པའི་སངས་རྒྱས་ཐམས་ཅད་ཟིལ་གནོན་གྱིས་མེ་ཏོག་དེ་དག་ཇི་ལྟར་ཤིང་རྟའི་འཕང་ལོ་ཙམ་ཤ་སྟག་ཏུ་གྱུར་ནས། གཤེགས་ན་ཡང་ཕྱི་བཞིན་འོང་ཞིང་བཞུགས་ན་ཡང་འདུག་པ་དེ་ལྟ་བུར་བྱིན་གྱིས་བརླབས་པ་དང་། དེ་དད་པ་སྐྱེས་ནས་ཚིགས་སུ་བཅད་དེ་སྨྲས་པ། སྦྱིན་པ་ཆེན་པོར་གྱུར་པ་འདི་ཡིས་ནི། །</p>
<p>འགྲོ་བའི་ནང་དུ་རང་བྱུང་སངས་རྒྱས་ཤོག །རྒལ་ནས་སྔོན་གྱི་རྒྱལ་བས་མ་བསྒྲལ་བའི། །</p>
<p>སྐྱེ་བོའི་ཚོགས་རྣམས་བདག་གིས་སྒྲོལ་གྱུར་ཅིག །དྲང་སྲོང་ཆེ་ཀུན་ཟིལ་གནོན་བཅོམ་ལྡན་ལ། །</p>
<p>ང་ཡིས་གསེར་གྱི་མེ་ཏོག་བཟང་གཏོར་ནས། །</p>
<p>གོ་འཕང་མཆོག་འདི་འདོད་ནས་དེ་ཡི་ཚེ། །</p>
<p>ང་ཡིས་སྨོན་ལམ་རྒྱ་ཆེན་བཏབ་པ་ཡི། །</p>
<p>བསོད་ནམས་དེ་ཉིད་ཀྱི་ནི་རྣམ་སྨིན་གྱིས། །</p>
<p>ལེགས་མཐོང་ཆེན་པོ་དེ་ཡི་གྲོང་ཁྱེར་ཡང་། །</p>
<p>གསེར་ལས་བྱས་པ་དགའ་དགའ་ལྟར་འདུག་པ། །</p>
<p>ཕོ་བྲང་རྩྭ་ཅན་ཞེས་ནི་བྱ་བར་གྱུར། །</p>
<p>རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཚོང་དཔོན་གྱི་བུ་དེ་ནི་ང་ཉིད་ཡིན་ནོ། །</p>
<p>གང་ཡང་ངས་ཡང་དག་པར་རྫོགས་པའི་སངས་རྒྱས་ཐམས་ཅད་ཟིལ་གནོན་ལ་སེམས་དད་པ་བསྐྱེད་ནས། རིན་པོ་ཆེ་སྣ་བཞིའི་མེ་ཏོག་གིས་གཏོར་བའི་ལས་དེའི་རྣམ་པར་སྨིན་པས་ངའི་ཕོ་བྲང་གི་ནང་དུ་ཞག་བདུན་དུ་གསེར་གྱི་ཆར་བབ་བོ། །</p>
<p>བཙུན་པ་རྒྱལ་པོ་ང་ལས་ནུས་ལས་ཅི་ཞིག་བགྱིས་ན་ལས་དེའི་རྣམ་པར་སྨིན་པས། གླིང་བཞི་པ་རྣམས་སུ་རྒྱལ་སྲིད་ཀྱི་དབང་ཕྱུག་ལ་དབང་བགྱིས་པ་ནས་སུམ་བཅུ་རྩ་གསུམ་པའི་ལྷ་རྣམས་ཀྱི་བར་དུ་མཆིས་ལགས། རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་འཇིག་རྟེན་དུ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་གདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རྣམ་པར་གཟིགས་ཞེས་བྱ་བ་བྱུང་སྟེ། དེ་ལྗོངས་རྒྱུ་ཞིང་གཤེགས་པ་ན་རིམ་གྱིས་རྒྱལ་པོའི་ཕོ་བྲང་གཉེན་ལྡན་དུ་བྱོན་ཏོ། །</p>
<p>དེ་ནས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་སྔ་དྲོ་ཤམ་ཐབས་མནབས། ལྷུང་བཟེད་དང་ཆོས་གོས་བསྣམས་ནས་རྒྱལ་པོའི་ཕོ་བྲང་གཉེན་ལྡན་དུ་བསོད་སྙོམས་ལ་ཞུགས་སོ། །</p>
<p>དེ་ན་འབྲུ་འཚོང་བའི་ཚོང་པ་ཞིག་གིས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་དེ་བལྟ་བས་ཆོག་མི་ཤེས་པ་མཐོང་ནས་ལྷག་པར་དད་པ་སྐྱེས་ཏེ། དེ་དད་པ་སྐྱེས་ནས་སྲན་མུད་ག་ལ་སྤར་བས་བཅུས་ཏེ་ལྷུང་བཟེད་དུ་བླུགས་པ་དང་། དེ་ལས་སྲན་མུད་ག་འབྲུམ་བུ་བཞི་ཞིག་ལྷུང་བཟེད་དུ་སོང་ངོ་། །</p>
<p>འབྲུམ་བུ་གཅིག་ནི་ལྷུང་བཟེད་ཀྱི་ཁར་ཕོག་ནས་ས་ལ་ལྷུང་ངོ་། །</p>
<p>ལྷག་མ་རྣམས་ནི་ལྷུང་བཟེད་ཀྱི་ནང་དུ་མ་སོང་བ་ཉིད་དུ་ས་ལ་བོའོ། །</p>
<p>དེ་ནས་ཚོང་པ་དེ་དད་པ་སྐྱེས་ནས་སྨོན་ལམ་བཏབ་པ། སྦྱིན་པ་ཆེན་པོར་གྱུར་པ་འདི་ཡིས་ནི། །</p>
<p>འགྲོ་བའི་ནང་དུ་རང་བྱུང་སངས་རྒྱས་ཤོག །རྒལ་ནས་སྔོན་གྱི་རྒྱལ་བས་མ་བསྒྲལ་བའི། །</p>
<p>སྐྱེ་བོའི་ཚོགས་རྣམས་བདག་གིས་སྒྲོལ་གྱུར་ཅིག །ཅེས་བཏབ་བོ།། །</p>
<p>།འདུལ་བ་གཞི། བམ་པོ་བཞི་བཅུ་རྩ་གཉིས་པ། རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་འབྲུ་འཚོང་བའི་ཚོང་པ་གང་ཡིན་པ་དེ་ནི་ང་ཉིད་ཡིན་ཏེ། ངས་དེ་ན་གང་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ལ་དད་པ་སྐྱེས་ཏེ། སྲན་མུད་ག་ལ་སྤར་བས་བཅུས་ནས་ལྷུང་བཟེད་དུ་བླུགས་པ་དང་། དེ་ལས་སྲན་མུད་ག་འབྲུམ་བུ་བཞི་ཞིག་ལྷུང་བཟེད་དུ་སོང་ངོ་། །</p>
<p>ལྷག་མ་རྣམས་ནི་ས་ལ་བོའོ། །</p>
<p>ལས་དེའི་རྣམ་པར་སྨིན་པས་གླིང་བཞི་རྣམས་སུ་རྒྱལ་སྲིད་ཀྱི་དབང་ཕྱུག་ལ་དབང་བྱས་སོ། །</p>
<p>གང་ཡང་དེ་ན་སྲན་མུད་ག་འབྲུམ་བུ་གཅིག་གིས་ལྷུང་བཟེད་ཀྱི་ཁར་ཕོག་ནས་ས་ལ་ལྷུང་བའི་ལས་ཀྱི་རྣམ་པར་སྨིན་པས་སུམ་བཅུ་རྩ་གསུམ་པའི་ལྷ་རྣམས་ཀྱི་བར་དུ་སོན་ཏོ། །</p>
<p>རྒྱལ་པོ་ཆེན་པོ་གལ་ཏེ་སྲན་མུད་ག་ལྷུང་བཟེད་དུ་བླུགས་པ་ས་ལ་མ་ལྷུང་ན་ལས་དེའི་རྣམ་པར་སྨིན་པས་ལྷ་དང་མི་རྣམས་ཀྱི་བར་ལ་རྒྱལ་སྲིད་ཀྱི་དབང་ཕྱུག་ལ་དབང་བྱེད་པར་འགྱུར་རོ། །</p>
<p>དེའི་ཚེ་དེའི་དུས་ཀྱི་འབྲུ་འཚོང་བའི་ཚོང་པ་གང་ཡིན་པ་དེ་ནི་ང་ལས་ནུ་དེ་ཉིད་ཡིན་ནོ། །</p>
<p>དེ་ལྟར་ན་རྒྱལ་པོ་ཆེན་པོ་སངས་རྒྱས་བཅོམ་ལྡན་འདས་ཐུགས་རྗེ་ཆེན་པོ་ཅན་ལ་བྱ་བ་བྱས་པ་ནི་འབྲས་བུ་དང་ཕན་ཡོན་ཤིན་ཏུ་ཆེན་པོར་འགྱུར་རོ། །</p>
<p>རྒྱལ་པོ་ཆེན་པོ་དེ་ལྟ་བས་ན་འདི་ལྟར་སངས་རྒྱས་བཅོམ་ལྡན་འདས་ལ་བྱ་བ་བྱའོ་ཞེས་བསླབ་པར་བྱའོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པར་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་རྣམས་ལ་ཕན་པ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་རྒྱལ་པོ་ལེགས་མཐོང་ཆེན་པོ་ཞེས་བྱ་བ་འཁོར་ལོས་སྒྱུར་བའི་རྒྱལ་པོ་མཐའ་བཞིར་རྣམ་པར་རྒྱལ་བ་ཆོས་ཀྱི་རྒྱལ་པོ་ཆོས་དང་ལྡན་པ། རིན་པོ་ཆེ་སྣ་བདུན་དང་། མི་རྣམས་ཀྱི་འབྱོར་པ་བཞི་དང་ལྡན་པ་ཞིག་བྱུང་ངོ་། །</p>
<p>རྒྱལ་པོ་ལེགས་མཐོང་ཆེན་པོ་རིན་པོ་ཆེ་སྣ་བདུན་པོ་གང་དག་དང་ལྡན་ཞེ་ན། འདི་ལྟ་སྟེ་འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བཙུན་མོ་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་ནི་བློན་པོ་རིན་པོ་ཆེ་ཡིན་ནོ། །</p>
<p>རྒྱལ་པོ་ལེགས་མཐོང་ཆེན་པོ་མི་རྣམས་ཀྱི་འབྱོར་པ་བཞི་པོ་གང་དག་དང་ལྡན་ཞེ་ན། ཚེ་རིང་ཞིང་ཡུན་རིང་དུ་གནས་པ་ཡིན་ཏེ། དེ་གཞོན་ནུའི་རྩེད་མོས་རྩེ་བ་ལ་ལོ་བརྒྱད་ཁྲི་བཞི་སྟོང་ལོན་ནོ། །</p>
<p>རྒྱལ་ཚབ་བྱེད་པ་ལ་ལོ་བརྒྱད་ཁྲི་བཞི་སྟོང་ལོན་ནོ། །</p>
<p>རྒྱལ་སྲིད་ཆེན་པོ་བྱེད་པ་ལ་ལོ་བརྒྱད་ཁྲི་བཞི་སྟོང་ལོན་ནོ། །</p>
<p>རྒྱལ་པོའི་དྲང་སྲོང་གི་ཚངས་པར་སྤྱོད་པ་ལ་ལོ་བརྒྱད་ཁྲི་བཞི་སྟོང་ལོན་ནོ། །</p>
<p>རྒྱལ་པོ་ལེགས་མཐོང་ཆེན་པོ་ཚེ་རིང་ཞིང་ཡུན་རིང་དུ་གནས་པ་གང་ཡིན་པ་འདི་ནི་རྒྱལ་པོ་ལེགས་མཐོང་ཆེན་པོའི་འབྱོར་པ་ཞེས་བྱའོ། །</p>
<p>གཞན་ཡང་རྒྱལ་པོ་ལེགས་མཐོང་ཆེན་པོ་ནི་གཟུགས་བཟང་བ། མཛེས་པ། བལྟ་ན་སྡུག་པ་ཡིན་ཏེ། མིའི་ཁ་དོག་ལས་ནི་འདས་ལ་ལྷའི་ཁ་དོག་ནི་མ་ཐོབ་པ་སྟེ། རྒྱལ་པོ་ལེགས་མཐོང་ཆེན་པོ་གཟུགས་བཟང་བ། མཛེས་པ། བལྟ་ན་སྡུག་པ་གང་ཡིན་པ་འདི་ནི་རྒྱལ་པོ་ལེགས་མཐོང་ཆེན་པོའི་འབྱོར་པ་ཞེས་བྱའོ། །</p>
<p>གཞན་ཡང་རྒྱལ་པོ་ལེགས་མཐོང་ཆེན་པོ་ནི་གནོད་པ་ཆུང་ཞིང་ནད་མེད་པའི་རང་བཞིན་ཅན་ཡིན་ཏེ་ཕོ་བ་ཧ་ཅང་བསིལ་བ་མ་ཡིན་ཞིང་ཧ་ཅང་དྲོ་བ་མ་ཡིན་པ། དྲོད་སྙོམས་པ་དང་། དུས་ཀུན་དུ་བདེ་བ་དང་། གནོད་པ་མེད་པ་དང་ལྡན་པས་ཟོས་པ་དང་། འཐུངས་པ་དང་། འཆོས་པ་དང་། མྱངས་པ་རྣམས་ལེགས་པར་བདེ་བར་འཇུ་བར་འགྱུར་ཏེ། རྒྱལ་པོ་ལེགས་མཐོང་ཆེན་པོ་གནོད་པ་ཆུང་ཞིང་ནད་མེད་པའི་རང་བཞིན་ཅན་གང་ཡིན་པ་འདི་ནི་རྒྱལ་པོ་ལེགས་མཐོང་ཆེན་པོའི་འབྱོར་པ་ཞེས་བྱའོ། །</p>
<p>གཞན་ཡང་རྒྱལ་པོ་ལེགས་མཐོང་ཆེན་པོ་ནི་གྲོང་མི་དང་ཡུལ་མི་རྣམས་ཀྱི་སྙིང་དུ་སྡུག་ཅིང་ཡིད་དུ་འོང་བ་ཡིན་ཏེ། དཔེར་ན་བུ་རྣམས་ལ་ཕ་བཞིན་ཏེ། རྒྱལ་པོ་ཆེན་པོ་དུས་གཅིག་ཅིག་ན་རྒྱལ་པོ་ལེགས་མཐོང་ཆེན་པོ་སྐྱེད་མོས་ཚལ་གྱི་གནས་སུ་སོང་བ་ན་ཤིང་རྟ་སྒྱུར་བ་ལ་སྨྲས་པ། ཤིང་རྟ་སྒྱུར་བ་རེ་ཞིག་ཤིང་རྟ་རིམ་གྱིས་དལ་བུ་དལ་བུས་སྒྱུར་ཅིག །ངས་གྲོང་མི་དང་། ཡུལ་མི་རྣམས་ལ་ཡུན་རིང་དུ་བལྟའོ། །</p>
<p>གྲོང་མི་དང་ཡུལ་མི་རྣམས་ཀྱིས་ཀྱང་ཤིང་རྟ་སྒྱུར་བ་ལ་སྨྲས་པ། ཤིང་རྟ་སྒྱུར་བ་རེ་ཞིག་ཤིང་རྟ་རིམ་གྱིས་དལ་བུ་དལ་བུས་སྒྱུར་ཅིག་དང་། བདག་ཅག་ཀྱང་ལྷ་ལ་ཡུན་རིང་དུ་བལྟའོ། །</p>
<p>རྒྱལ་པོ་ལེགས་མཐོང་ཆེན་པོ་གྲོང་མི་དང་ཡུལ་མི་པ་རྣམས་ཀྱི་སྙིང་དུ་སྡུག་ཅིང་ཡིད་དུ་འོང་བ་གང་ཡིན་པ་འདི་ནི་རྒྱལ་པོ་ལེགས་མཐོང་ཆེན་པོའི་འབྱོར་པ་ཞེས་བྱའོ། །</p>
<p>དེ་ནས་དུས་གཞན་ཞིག་ན་གྲོང་མི་དང་ཡུལ་མི་རྣམས་གསེར་དང་། དངུལ་དང་། ནོར་བུ་རིན་པོ་ཆེ་དང་། ལ་བ་རིན་པོ་ཆེ་མང་པོ་དག་ཐོགས་ནས་རྒྱལ་པོ་ལེགས་མཐོང་ཆེན་པོ་གང་ན་བ་དེར་དོང་སྟེ་ཕྱིན་པ་དང་། རྒྱལ་པོ་ལེགས་མཐོང་ཆེན་པོ་ལ་འདི་སྐད་ཅེས་སྨྲས་སོ། །</p>
<p>ལྷའི་སླད་དུ་བདག་ཅག་གིས་གསེར་དང་། དངུལ་དང་། ནོར་བུ་རིན་པོ་ཆེ་དང་ལ་བ་རིན་པོ་ཆེ་མང་པོ་འདི་དག་འཚལ་ཏེ་མཆིས་ལགས་ན། ལྷ་ཐུགས་བརྩེ་བའི་སླད་དུ་འདི་དག་བཞེས་སུ་གསོལ། སྣ་བོ་དག་ངའི་ཡུལ་ན་འདི་འདྲ་བའི་ནོར་གྱི་རིགས་ཡོད་པས་མི་འདོད་དོ་ཞེས་སྨྲས་ནས་ལེན་དུ་མ་བཏུབ་བོ། །</p>
<p>གྲོང་མི་དང་ཡུལ་མི་རྣམས་ཀྱིས་ལན་གཉིས་ལན་གསུམ་དུ་རྒྱལ་པོ་ལེགས་མཐོང་ཆེན་པོ་ལ་འདི་སྐད་ཅེས་སྨྲས་སོ། །</p>
<p>ལྷའི་སླད་དུ་བདག་ཅག་གིས་གསེར་དང་། དངུལ་དང་། ནོར་བུ་རིན་པོ་ཆེ་དང་། ལ་བ་རིན་པོ་ཆེ་འདི་དག་འཚལ་ཏེ་མཆིས་ལགས་ན། ལྷ་ཐུགས་བརྩེ་བའི་སླད་དུ་འདི་དག་བཞེས་སུ་གསོལ། རྒྱལ་པོ་ལེགས་མཐོང་ཆེན་པོས་ཀྱང་ལན་གཉིས་ལན་གསུམ་དུ་གྲོང་མི་དང་ཡུལ་མི་རྣམས་ལ་འདི་སྐད་ཅེས་སྨྲས་སོ། །</p>
<p>སྣ་བོ་དག་ངའི་ཡུལ་ན་འདི་འདྲ་བའི་ནོར་གྱི་རིགས་ཡོད་པས་མི་འདོད་དོ་ཞེས་སྨྲས་ནས་ལེན་དུ་མ་བཏུབ་བོ། །</p>
<p>དེ་ནས་གྲོང་མི་དང་ཡུལ་མི་རྣམས་འདི་སྙམ་དུ་སེམས་ཏེ། བདག་ཅག་གིས་ལྷའི་ཕྱིར་གསེར་དང་། དངུལ་དང་། ནོར་བུ་རིན་པོ་ཆེ་དང་། ལ་བ་རིན་པོ་ཆེ་རབ་ཏུ་མང་པོ་སྟ་གོན་བྱས་ལ། དེ་བདག་ཅག་གིས་བླངས་ཏེ་སླར་སོ་སོའི་གནས་སུ་འདོང་བ་ནི་བདག་ཅག་གི་ཚུལ་མ་ཡིན་པས། མ་ལ་བདག་ཅག་གིས་རྒྱལ་པོ་ལེགས་མཐོང་ཆེན་པོའི་མདུན་དུ་གསེར་དང་། དངུལ་གྱི་ཕུང་པོ་ཆེར་སྤུངས་ལ། མཐའ་གཅིག་ཏུ་ནོར་བུ་རིན་པོ་ཆེ་དང་། ལ་བ་རིན་པོ་ཆེ་བཞག་ནས། འདི་དག་ནི་ལྷ་ཁྱོད་ཀྱི་དཀོར་གྱི་རིགས་ལགས་སོ་ཞེས་སྨྲས་ཏེ་མི་ལྟ་བར་འདོང་ངོ་སྙམ་ནས། དེ་ནས་གྲོང་མི་དང་ཡུལ་མི་རྣམས་ཀྱིས་རྒྱལ་པོ་ལེགས་མཐོང་ཆེན་པོའི་མདུན་དུ་རིན་པོ་ཆེ་དང་། གསེར་ཕུང་པོ་ཆེན་པོར་སྤུངས་ནས། མཐའ་གཅིག་ཏུ་ནོར་བུ་རིན་པོ་ཆེ་དང་། ལ་བ་རིན་པོ་ཆེ་བཞག་སྟེ། འདི་དག་ནི་ལྷ་ཁྱོད་ཀྱི་དཀོར་གྱི་རིགས་ལགས་སོ་ཞེས་སྨྲས་ནས་མི་ལྟ་བར་དོང་ངོ་། །</p>
<p>དེ་ནས་རྒྱལ་པོ་ལེགས་མཐོང་ཆེན་པོ་འདི་སྙམ་དུ་སེམས་ཏེ། བདག་གི་ནོར་གྱི་རིགས་ནི་ཆོས་བཞིན་གྱིས་རྙེད་པ་ཡིན་གྱིས་ཆོས་མ་ཡིན་པས་ནི་མ་ཡིན་པས་མ་ལ་བདག་གིས་ཆོས་དང་མཐུན་པའི་ཁང་བཟངས་བརྩིག་གོ་སྙམ་པ་དང་། མཐའི་རྒྱལ་ཕྲན་བརྒྱད་ཁྲི་བཞི་སྟོང་གིས་རྒྱལ་པོ་ལེགས་མཐོང་ཆེན་པོ་ཆོས་དང་མཐུན་པའི་ཁང་བཟངས་བརྩིག་པར་སྤྲོའོ་ཞེས་ཐོས་སོ། །</p>
<p>ཐོས་ནས་ཀྱང་རྒྱལ་པོ་ལེགས་མཐོང་ཆེན་པོ་གང་ན་བ་དེར་དོང་སྟེ་ཕྱིན་པ་དང་། རྒྱལ་པོ་ལེགས་མཐོང་ཆེན་པོ་ལ་འདི་སྐད་ཅེས་སྨྲས་སོ། །</p>
<p>ལྷ་ཆོས་དང་མཐུན་པའི་ཁང་བཟངས་རྩིག་པ་ལ་ཐུགས་ཀྱི་ཕྲིན་ལས་བསྐྱུང་དུ་གསོལ། ལྷའི་ཆོས་དང་མཐུན་པའི་ཁང་བཟངས་བདག་ཅག་གིས་བརྩིག་པར་བགྱིའོ། །</p>
<p>སྣ་བོ་དག་ཁོ་བོའི་ཡུལ་ན་འདི་འདྲ་བའི་ནོར་གྱི་རིགས་ཡོད་པས་མི་དགོས་སོ་ཞེས་སྨྲས་ནས་མ་གནང་ངོ་། །</p>
<p>དེ་ནས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་གིས་རྒྱལ་པོ་ལེགས་མཐོང་ཆེན་པོའི་རྐང་པ་ལ་གཏུགས་ནས་ཁ་ཅིག་གིས་ནི་གོས་ཀྱི་མཐའ་ནས་བཟུང་། ཁ་ཅིག་གིས་ནི་རྒྱལ་པོ་ལེགས་མཐོང་ཆེན་པོ་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་རྒྱལ་པོ་ལེགས་མཐོང་ཆེན་པོ་ལ་འདི་སྐད་ཅེས་སྨྲས་སོ། །</p>
<p>ལྷ་ཆོས་དང་མཐུན་པའི་ཁང་བཟངས་རྩིག་པ་ལ་ཐུགས་ཀྱི་ཕྲིན་ལས་བསྐྱུང་དུ་གསོལ། ལྷའི་ཆོས་དང་མཐུན་པའི་ཁང་བཟངས་བདག་ཅག་གིས་བརྩིག་པར་བགྱིའོ། །</p>
<p>རྒྱལ་པོ་ལེགས་མཐོང་ཆེན་པོས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་ལ་ཅང་མི་སྨྲ་བས་གནང་ངོ་། །</p>
<p>དེ་ནས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་གིས་རྒྱལ་པོ་ལེགས་མཐོང་ཆེན་པོ་ཅང་མི་སྨྲ་བས་གནང་བར་རིག་ནས་རང་རང་གི་གནས་སུ་དོང་སྟེ་གསེར་དང་། དངུལ་མང་པོ་དང་། རིན་པོ་ཆེའི་ཀ་བ་རེ་རེ་ཁྱེར་ནས། རྒྱལ་པོ་ལེགས་མཐོང་ཆེན་པོ་གང་ན་བ་དེར་དོང་སྟེ་ཕྱིན་ནས་རྒྱལ་པོ་ལེགས་མཐོང་ཆེན་པོ་ལ་འདི་སྐད་ཅེས་སྨྲས་སོ། །</p>
<p>ལྷའི་ཆོས་དང་མཐུན་པའི་ཁང་བཟངས་བདག་ཅག་གིས་གང་དུ་ཇི་ཙམ་ཞིག་བརྩིག་ལགས། གྲོང་པ་དག་ཁྱེད་ཀྱིས་དེའི་ཕྱིར་རྩྭ་ཅན་གྱི་ཤར་ཕྱོགས་སུ་ཆོས་དང་མཐུན་པའི་ཁང་བཟངས་མཆུར་དཔག་ཚད་གཅིག་རྒྱར་དཔག་ཚད་གཅིག་པ་ཞིག་རྩིགས་ཤིག །དེ་ནས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་གིས་རྩྭ་ཅན་གྱི་ཤར་ཕྱོགས་སུ་ཆོས་དང་མཐུན་པའི་ཁང་བཟངས་རྒྱར་དཔག་ཚད་གཅིག །མཆུར་དཔག་ཚད་གཅིག་པ་ཞིག་བརྩིགས་ཏེ། ཆོས་དང་མཐུན་པའི་ཁང་བཟངས་ཀྱི་ཀ་རྟེན་གྱི་གཞི་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པ་བྲེས་སོ། །</p>
<p>ཆོས་དང་མཐུན་པའི་ཁང་བཟངས་ལ་ཀ་བ་རྣམ་པ་བཞི་པོ་གསེར་ལས་བྱས་པ་དང་། ཞེས་བྱ་བ་ནས་ཤེལ་ལས་བྱས་པའི་བར་དག་བཙུགས་སོ། །</p>
<p>གསེར་ལས་བྱས་པའི་ཀ་བའི་ཀ་རྟེན་དང་། ཀ་ཞུ་དང་། བྲེ་ཕུལ་དང་། གདུང་ནི་དངུལ་ལས་བྱས་སོ། །</p>
<p>དངུལ་ལས་བྱས་པའི་ནི་གསེར་ལས་བྱས་སོ། །</p>
<p>བཻ་ཌཱུརྱ་ལས་བྱས་པའི་ནི་ཤེལ་ལས་བྱས་སོ། །</p>
<p>ཤེལ་ལས་བྱས་པའི་ཀ་བའི་ཀ་རྟེན་དང་། ཀ་ཞུ་དང་། བྲེ་ཕུལ་དང་། གདུང་ནི་བཻ་ཌཱུརྱ་ལས་བྱས་སོ། །</p>
<p>ཆོས་དང་མཐུན་པའི་ཁང་བཟངས་ལ་ཕྱི་ཚེ་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་དག་བྲེས་སོ། །</p>
<p>ཆོས་དང་མཐུན་པའི་ཁང་བཟངས་ལ་ཕྱམ་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་བཀྱེའོ། །</p>
<p>ཆོས་དང་མཐུན་པའི་ཁང་བཟངས་ལ་གདུང་རིངས་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་བྲེས་སོ། །</p>
<p>ཆོས་དང་མཐུན་པའི་ཁང་བཟངས་ལ་བ་གམ་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་བཏགས་སོ། །</p>
<p>ཆོས་དང་མཐུན་པའི་ཁང་བཟངས་ལ་སྤང་ལེབ་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་གྱིས་གཡོགས་སོ། །</p>
<p>ཆོས་དང་མཐུན་པའི་ཁང་བཟངས་ལ་ཐེམ་སྐས་རྣམ་པ་བཞི་པོ་གསེར་ལས་བྱས་པ་ནས། ཤེལ་ལས་བྱས་པའི་བར་བརྩིགས་སོ། །</p>
<p>ཆོས་དང་མཐུན་པའི་ཁང་བཟངས་ལ་ལན་ཀན་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་གྱིས་བསྐོར་ཏོ། །</p>
<p>གསེར་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་ནི་དངུལ་ལས་བྱས་སོ། །</p>
<p>དངུལ་ལས་བྱས་པའི་ནི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་གསེར་ལས་བྱས་སོ། །</p>
<p>ཤེལ་ལས་བྱས་པའི་ནི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་བཻ་ཌཱུརྱ་ལས་བྱས་སོ། །</p>
<p>ཡང་ཆོས་དང་མཐུན་པའི་ཁང་བཟངས་ལ་ཁང་པ་རྩེག་མ་བརྒྱད་ཁྲི་བཞི་སྟོང་བརྩིགས་ཏེ། ཁང་པ་རྩེག་མ་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་རྣམས་ལ། གསེར་ལས་བྱས་པའི་ཁང་པ་རྩེག་མར་ནི་དངུལ་ལས་བྱས་པའི་ཁྲི་ལྷས་མ་ཅན་འགོ་ན་ཀའི་རས་ཀྱི་གདིང་བ་ཅན་དང་། སྟན་ནང་ཚངས་ཅན་གྱི་གདིང་བ་ཅན་དང་། ཟ་འུག་གི་གདིང་བ་ཅན་དང་། ཨར་མོ་ནིག་གི་གདིང་བ་ཅན་དང་། ཀ་ལིང་ཀའི་རས་ཕྲན་གྱི་གདིང་བ་ཅན་སྟེང་གཡོགས་དང་བཅས་པ་ཕྱོགས་གཉིས་སུ་སྔས་དམར་པོ་བཅུག་པའི་བར་དག་བཤམས་སོ། །</p>
<p>དངུལ་ལས་བྱས་པ་ལ་ནི་གསེར་ལས་བྱས་པའོ། །</p>
<p>བཻ་ཌཱུརྱ་ལས་བྱས་པ་ལ་ནི་ཤེལ་ལས་བྱས་པའོ། །</p>
<p>ཤེལ་ལས་བྱས་པ་ལ་ནི་བཻ་ཌཱུརྱ་ལས་བྱས་པའི་ཁྲི་ལྷས་མ་ཅན་ནས་ཕྱོགས་གཉིས་སུ་སྔས་དམར་པོ་བཙུགས་པའི་བར་དག་བཤམས་སོ། །</p>
<p>གསེར་ལས་བྱས་པའི་ཁང་པ་རྩེག་མའི་མདུན་དུ་ནི་དངུལ་ལས་བྱས་པའི་ཤིང་ཏ་ལ་ལོ་མ་དང་། མེ་ཏོག་དང་། འབྲས་བུ་གསེར་ལས་བྱས་པ་སྦྲེངས་སོ། །</p>
<p>དངུལ་ལས་བྱས་པའི་མདུན་དུ་ནི་གསེར་ལས་བྱས་པའོ། །</p>
<p>བཻ་ཌཱུརྱ་ལས་བྱས་པའི་མདུན་དུ་ནི་ཤེལ་ལས་བྱས་པའོ། །</p>
<p>ཤེལ་ལས་བྱས་པའི་མདུན་དུ་ནི་བཻ་ཌཱུརྱ་ལས་བྱས་པ་ལོ་མ་དང་། མེ་ཏོག་དང་། འབྲས་བུ་ཤེལ་ལས་བྱས་པ་སྦྲེངས་སོ། །</p>
<p>ཤིང་ཏ་ལ་དེ་རྣམས་རླུང་གིས་བསྐྱོད་པ་ན་འདི་ལྟ་བུའི་སྒྲ་ཡིད་དུ་འོང་བ་འབྱུང་སྟེ། དཔེར་ན་སྐྱེས་བུ་མཁས་པས་སིལ་སྙན་ཡན་ལག་ལྔ་དང་ལྡན་པ་ཡང་དག་པར་ལེགས་པར་བསྒྲགས་པ་བཞིན་ནོ། །</p>
<p>ཆོས་དང་མཐུན་པའི་ཁང་བཟངས་ལ་གསེར་གྱི་བྱེ་མ་བདལ་ཅིང་ཙན་དན་གྱི་ཆུས་ཆག་ཆག་བཏབ་ལ། གསེར་གྱི་དྲ་བ་དང་གསེར་གྱི་དྲིལ་བུ་གཡེར་ཀ་བརྒྱུས་པས་བཏགས་སོ། །</p>
<p>དེ་ནས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་གིས་ཆོས་དང་མཐུན་པའི་ཁང་བཟངས་ཀྱི་བྱ་བ་ཐམས་ཅད་ཟིན་པར་རིག་ནས། ཆོས་དང་མཐུན་པའི་ཁང་བཟངས་ཀྱི་མདུན་དུ་ཆོས་དང་མཐུན་པའི་རྫིང་མཆུར་དཔག་ཚད་གཅིག་རྒྱར་དཔག་ཚད་གཅིག་པ་ཞིག་བརྐོས་ཏེ་ཆོས་དང་མཐུན་པའི་རྫིང་བུ་ཕ་གུ་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པས་བརྩིགས་སོ། །</p>
<p>ཆོས་དང་མཐུན་པའི་རྫིང་ལ་ཐེམ་སྐས་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་གྱིས་བརྩིགས་སོ། །</p>
<p>ཆོས་དང་མཐུན་པའི་རྫིང་ལ་ལན་ཀན་རྣམ་པ་བཞི་པོ་གསེར་ལས་བྱས་པའི་ནས་ཤེལ་ལས་བྱས་པའི་བར་གྱིས་བསྐོར་ཏེ། གསེར་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་དངུལ་ལས་བྱས་སོ། །</p>
<p>དངུལ་ལས་བྱས་པའི་ནི་གསེར་ལས་བྱས་སོ། །</p>
<p>བཻ་ཌཱུརྱ་ལས་བྱས་པའི་ནི་ཤེལ་ལས་བྱས་སོ། །</p>
<p>ཤེལ་ལས་བྱས་པའི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་བཻཌཱུརྱ་ལས་བྱས་སོ། །</p>
<p>ཆོས་དང་མཐུན་པའི་རྫིང་བུ་ཆུ་ནས་སྐྱེས་པའི་མེ་ཏོག་རྣམ་པ་སྣ་ཚོགས་འདི་ལྟ་སྟེ། ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་དང་། དྲི་ཞིམ་པ་དང་། དྲི་ངད་འཇམ་པ་དང་། དུས་ཚིགས་ཐམས་ཅད་པ་དང་། དུས་ཐམས་ཅད་པའི་མེ་ཏོག་སྐྱེ་བོ་ཐམས་ཅད་ལ་དགག་པ་མེད་པ་བསྐྱེད་དོ། །</p>
<p>ཆོས་དང་མཐུན་པའི་རྫིང་གི་འགྲམ་གཉིས་སུ་ཐང་ལ་སྐྱེ་བའི་མེ་ཏོག་རྣམ་པ་སྣ་ཚོགས་འདི་ལྟ་སྟེ། ཨ་ཏི་མུག་ཏ་ཀ་དང་། ཙམ་པ་ཀ་དང་། པ་ཏ་ལ་དང་། པ་རི་ཀ་ཤ་དང་། མ་ལི་ཀ་དང་། ན་བམ་ལི་ཀ་དང་། ཡིད་དུ་འོང་དང་། ཡུ་ཏི་ཀ་དང་། དྷཱ་ནུ་སྐ་རི་དང་། དུས་ཚིགས་ཐམས་ཅད་པ་དང་། དུས་ཐམས་ཅད་པའི་མེ་ཏོག་སྐྱེ་བོ་ཐམས་ཅད་ལ་དགག་པ་མེད་པ་དག་བསྐྱེད་དོ། །</p>
<p>ཆོས་དང་མཐུན་པའི་རྫིང་དུ་གསེར་གྱི་གཅལ་བཀྲམ་ཞིང་ཙན་དན་གྱི་ཆུས་བཀང་ལ་གསེར་གྱི་དྲ་བ་དང་། གསེར་གྱི་དྲིལ་བུ་གཡེར་ཀ་བརྒྱུས་པས་བྲེས་སོ། །</p>
<p>དེ་ནས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་གིས་ཆོས་དང་མཐུན་པའི་རྫིང་གི་བྱ་བ་ཐམས་ཅད་ཟིན་པར་རིག་ནས། ཆོས་དང་མཐུན་པའི་རྫིང་གི་མདུན་དུ་ཆོས་དང་མཐུན་པའི་ཤིང་ཏ་ལའི་ཚལ་མཆུར་དཔག་ཚད་གཅིག་རྒྱར་དཔག་ཚད་གཅིག་པ་ཞིག་བཙུགས་ཏེ། ཆོས་དང་མཐུན་པའི་ཤིང་ཏ་ལའི་ཚལ་དུ་ཏ་ལ་རྣམ་པ་བཞི་པོ་གསེར་ལས་བྱས་པ་ནས་ཤེལ་ལས་བྱས་པའི་བར་བཙུགས་པ་ལ། གསེར་ལས་བྱས་པའི་ལོ་མ་དང་། མེ་ཏོག་དང་། འབྲས་བུ་དངུལ་ལས་བྱས་པ་བཙུགས་སོ། །</p>
<p>དངུལ་ལས་བྱས་པའི་ནི་གསེར་ལས་བྱས་སོ། །</p>
<p>གསེར་ལས་བྱས་པའི་ནི་བཻ་ཌཱུརྱ་ལས་བྱས་སོ། །</p>
<p>བཻ་ཌཱུརྱ་ལས་བྱས་པའི་ལོ་མ་དང་། མེ་ཏོག་དང་། འབྲས་བུ་ཤེལ་ལས་བྱས་པ་བཙུགས་སོ། །</p>
<p>ཡང་ཤིང་ཏ་ལའི་ཚལ་དེ་རྣམས་རླུང་གིས་བསྐྱོད་པ་ན་འདི་ལྟ་བུའི་སྒྲ་ཡིད་དུ་འོང་བ་འབྱུང་བར་འགྱུར་ཏེ། དཔེར་ན་སྐྱེས་བུ་མཁས་པས་སིལ་སྙན་ཡན་ལག་ལྔ་དང་ལྡན་པ་ཡང་དག་པར་ལེགས་པར་བསྒྲགས་པ་བཞིན་ནོ། །</p>
<p>ཆོས་དང་མཐུན་པའི་ཤིང་ཏ་ལའི་ཚལ་ལ་ལན་ཀན་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། རིན་པོ་ཆེ་ལས་བྱས་པ་དང་། ཤེལ་ལས་བྱས་པས་བསྐོར་ཏེ། གསེར་ལས་བྱས་པའི་ལན་ཀན་གྱི་གཟུངས་གཟེར་དང་། གདང་བུ་དང་། ལན་ཀན་གྱི་རྟེན་མ་ནི་དངུལ་ལས་བྱས་པས་བསྐོར་ཏོ་ཞེས་བྱ་བའི་བར་གོང་མ་བཞིན་ནོ། །</p>
<p>ཆོས་དང་མཐུན་པའི་ཤིང་ཏ་ལའི་ཚལ་ན་གསེར་གྱི་གཅལ་བཀྲམ་ཞིང་ཙན་དན་གྱི་ཆུས་ཆག་ཆག་བཏབ་ལ། གསེར་གྱི་དྲ་བ་གསེར་གྱི་དྲིལ་བུ་གཡེར་ཀ་བརྒྱུས་པ་བྲེས་སོ། །</p>
<p>དེ་ནས་ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་གིས་ཆོས་དང་མཐུན་པའི་ཁང་བཟངས་དང་། ཆོས་དང་མཐུན་པའི་རྫིང་དང་། ཆོས་དང་མཐུན་པའི་ཤིང་ཏ་ལའི་ཚལ་གྱི་བྱ་བ་ཐམས་ཅད་ཟིན་པར་རིག་ནས་རྒྱལ་པོ་ལེགས་མཐོང་ཆེན་པོ་གང་ན་བ་དེར་དོང་སྟེ་ལྷགས་པ་དང་། རྒྱལ་པོ་ལེགས་མཐོང་ཆེན་པོ་ལ་འདི་སྐད་ཅེས་སྨྲས་སོ། །</p>
<p>ལྷའི་ཆོས་དང་མཐུན་པའི་ཁང་བཟངས་དང་། ཆོས་དང་མཐུན་པའི་རྫིང་དང་ཆོས་དང་མཐུན་པའི་ཤིང་ཏ་ལའི་ཚལ་ཡང་བགྱིས་ལགས་ཏེ། ལྷ་ད་ནི་དེའི་དུས་ལ་བབ་པར་དགོངས་ཤིག །དེ་ནས་རྒྱལ་པོ་ལེགས་མཐོང་ཆེན་པོ་འདི་སྙམ་དུ་སེམས་ཏེ། འདི་ལྟར་ཁང་བཟངས་འདི་ཉིད་དུ་ཐོག་མར་བདག་ཁོ་ན་གནས་པ་ནི་བདག་གི་ཆ་མ་ཡིན་གྱིས། མ་ལ་བདག་གིས་བདག་གི་ཡུལ་ན་དགེ་སྦྱོང་དང་། བྲམ་ཟེ་དང་། ཚུལ་བཟང་པོར་བཀུར་བ་གང་དག་གནས་པ་དེ་དག་ཆོས་དང་མཐུན་པའི་ཁང་བཟངས་སུ་ཟན་བྱིན་ལ། རེ་རེ་ལ་རས་བཅོས་བུ་སར་པ་ཟུང་རེ་བསྐོན་ནོ་སྙམ་ནས། དེ་ནས་རྒྱལ་པོ་ལེགས་མཐོང་ཆེན་པོས་ཆོས་དང་མཐུན་པའི་ཁང་བཟངས་སུ་རང་སངས་རྒྱས་ལྔ་བརྒྱ་ལ་ཟན་བྱིན་ཏེ། རེ་རེ་ལ་ཡང་རས་བཅོས་བུ་ཟུང་རེ་བསྐོན་ནས་ཚིགས་སུ་བཅད་དེ་སྨྲས་པ། མཁས་པས་ནོར་ནི་མང་པོ་དག །རྙེད་ནས་བག་མེད་མི་བྱ་སྟེ། །</p>
<p>ཚུལ་ཁྲིམས་ལྡན་པ་གང་དག་ལ། །</p>
<p>ཡོན་གྲུབ་འགྱུར་བ་རྣམས་ལ་སྦྱིན། །</p>
<p>དེ་ལྟར་ཡིད་གཞུངས་དད་པ་ཅན། །</p>
<p>མ་ཆགས་སེམས་ཀྱིས་འདིར་སྦྱིན་ནས། །</p>
<p>མཁས་པ་འཇིག་རྟེན་གནོད་མེད་པ། །</p>
<p>བདེ་བ་ཅན་དུ་སྐྱེ་བར་འགྱུར། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ཀྱི་རྒྱལ་པོ་ལེགས་མཐོང་ཆེན་པོ་ཞེས་བྱ་བ་འཁོར་ལོས་སྒྱུར་བའི་རྒྱལ་པོ་གླིང་བཞི་ལ་དབང་བ་རིན་པོ་ཆེ་སྣ་བདུན་དང་། མི་རྣམས་ཀྱི་འབྱོར་པ་རྣམ་པ་བཞི་དང་ལྡན་པར་གྱུར་པ་དེ་གཞན་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་རྒྱལ་པོ་ལེགས་མཐོང་ཆེན་པོ་ཞེས་བྱ་བ་འཁོར་ལོས་སྒྱུར་བའི་རྒྱལ་པོ་གླིང་བཞི་ལ་དབང་བ། རིན་པོ་ཆེ་སྣ་བདུན་དང་ལྡན་པ། མི་རྣམས་ཀྱི་འབྱོར་པ་རྣམ་པ་བཞི་དང་ལྡན་པར་གྱུར་ཏོ། །</p>
<p>རྒྱལ་པོ་ཆེན་པོ་ངས་སྦྱིན་པའམ། སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་ཅེས་བྱ་བ་ཞིག་བྱུང་བར་གྱུར་ཏེ། དེས་བྲམ་ཟེ་རྣམས་ལ་སྦྱིན་པ་འདི་ལྟ་བུ་བྱིན་ཏེ། གླང་པོ་ཆེ་གསེར་གྱིས་བརྒྱན་པ། གསེར་གྱིས་མཛེས་པར་བྱས་པ། གསེར་གྱི་རྒྱལ་མཚན་ཅན། གསེར་གྱི་དྲ་བས་གཡོགས་པ་བརྒྱད་ཁྲི་བཞི་སྟོང་བྲམ་ཟེ་རྣམས་ལ་སྦྱིན་པར་བྱིན་ནོ། །</p>
<p>རྟ་གསེར་གྱིས་བརྒྱན་པ། གསེར་གྱིས་མཛེས་པར་བྱས་པ། གསེར་གྱི་དྲ་བས་གཡོགས་པ། བརྒྱད་ཁྲི་བཞི་སྟོང་བྲམ་ཟེ་རྣམས་ལ་སྦྱིན་པར་བྱིན་ནོ། །</p>
<p>ཤིང་རྟ་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པ་སེང་གེའི་པགས་པས་གཡོགས་པ། གུང་ལྤགས་ཀྱིས་གཡོགས་པ། ཨར་མོ་ནིག་གིས་གཡོགས་པ། རྣམ་པར་རྒྱལ་བྱེད་ཀྱི་བ་དན་ཅན་བརྒྱད་ཁྲི་བཞི་སྟོང་བྲམ་ཟེ་རྣམས་ལ་སྦྱིན་པར་བྱིན་ནོ། །</p>
<p>གསེར་གྱི་སྣོད་དངུལ་སིལ་མས་བཀང་བ་བརྒྱད་ཁྲི་བཞི་སྟོང་བྲམ་ཟེ་རྣམས་ལ་སྦྱིན་པར་བྱིན་ནོ། །</p>
<p>དངུལ་གྱི་སྣོད་གསེར་ཕྱེས་བཀང་བ་བརྒྱད་ཁྲི་བཞི་སྟོང་བྲམ་ཟེ་རྣམས་ལ་སྦྱིན་པར་བྱིན་ནོ། །</p>
<p>ཁྲི་རྣམ་པ་བཞི་པོ་གསེར་ལས་བྱས་པ་དང་། དངུལ་ལས་བྱས་པ་དང་། བཻ་ཌཱུརྱ་ལས་བྱས་པ་དང་། ཤེལ་ལས་བྱས་པ་ལྷས་མ་ཅན་འགོ་ན་ཀའི་རས་བཏིང་བ། སྟན་ནང་ཚངས་ཅན་བཏིང་བ། སྟན་ཆེན་པོ་བཏིང་བ། ཀ་ལིང་ཀའི་གོས་ཀྱིས་སྟེང་གཡོགས་པ། སྟེང་གཡོགས་རྩེག་མ་ཅན། ཕྱོགས་གཉིས་སུ་སྔས་དམར་པོ་བཤམས་པ་བརྒྱད་ཁྲི་བཞི་སྟོང་དང་། རས་ཟུང་རྣམ་པ་བཞི་པོ་ཀ་ཤི་ཀའི་རས་ཕྲན་དང་། ཟར་མའི་རས་ཕྲན་དང་། དུ་གུ་ལའི་རས་ཕྲན་དང་། ཀོ་ཏམ་པའི་རས་ཕྲན་ཟུང་བརྒྱད་ཁྲི་བཞི་སྟོང་དང་། བ་གསེར་གྱི་རྭ་ཅན་རྨིག་པ་དངུལ་ལས་བྱས་པ། བེའུ་སྤུ་མཐུན་དང་བཅས་པ། ཁར་བའི་ཟོ་བ་ཅན། རས་བཅོས་བུ་ཕྲུགས་ཀྱིས་གཡོགས་པ་བརྒྱད་ཁྲི་བཞི་སྟོང་དང་། བུ་མོ་གསེར་གྱི་དཔུང་རྒྱན་དང་མགུལ་རྒྱན་ཐོགས་པ། ལེགས་པར་བརྒྱན་པ་བརྒྱད་ཁྲི་བཞི་སྟོང་བྲམ་ཟེ་རྣམས་ལ་སྦྱིན་པར་བྱིན་ན་ཟས་དང་། སྐོམ་དང་། བཟའ་བ་དང་། བཅའ་བ་དང་། བལྡག་པ་དང་། གཞིབ་པ་ལྟ་སྨོས་ཀྱང་ཅི་དགོས། རྒྱལ་པོ་ཆེན་པོ་བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་གིས་བྲམ་ཟེ་རྣམས་ལ་དེ་ལྟ་བུའི་སྦྱིན་པ་བྱིན་པ་འདི་བས་ནི་གང་གིས་ཕྱི་རོལ་པའི་དྲང་སྲོང་འདོད་པ་རྣམས་ལས་འདོད་ཆགས་དང་བྲལ་བ་བརྒྱ་ཟན་བྱིན་ན་སྦྱིན་པ་དེ་ལས་སྦྱིན་པ་འདིའི་འབྲས་བུ་ཆེས་ཆེའོ། །</p>
<p>རྒྱལ་པོ་ཆེན་པོ་བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་གིས་བྲམ་ཟེ་རྣམས་ལ་སྦྱིན་པ་དེ་ལྟ་བུ་བྱིན་པ་གང་ཡིན་པ་འདི་དང་། གང་གིས་ཕྱི་རོལ་པའི་དྲང་སྲོང་འདོད་པ་རྣམས་ལས་འདོད་ཆགས་དང་བྲལ་བ་བརྒྱ་ཟན་བྱིན་པ་བས། གང་གིས་སོ་སོའི་སྐྱེ་བོ་འཛམ་བུའི་ཚལ་ན་འདུག་པ་གཅིག་ལ་ཟན་བྱིན་ན། སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །</p>
<p>བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་གིས་བྲམ་ཟེ་རྣམས་ལ་སྦྱིན་པ་དེ་ལྟ་བུ་བྱིན་པ་གང་ཡིན་པ་འདི་དང་། གང་གིས་ཕྱི་རོལ་པའི་དྲང་སྲོང་འདོད་པ་རྣམས་ལས་འདོད་ཆགས་དང་བྲལ་བ་བརྒྱ་ཟན་བྱིན་པ་བས། གང་གིས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་གཅིག་ལ་ཟན་བྱིན་ན། སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །</p>
<p>དེ་ལ་སོགས་པ་རྒྱས་པར་ཐམས་ཅད་ལས་བརྩམས་ནས་ཐམས་ཅད་བརྗོད་པར་བྱས་ཏེ། མཇུག་ཁོ་ན་བྲི་བར་བྱའོ། །</p>
<p>གང་གིས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་ཟན་བྱིན་པ་བས། གང་གིས་རྒྱུན་དུ་ཞུགས་པ་གཅིག་ལ་ཟན་བྱིན་ན་སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །</p>
<p>གང་གིས་རྒྱུན་དུ་ཞུགས་པ་བརྒྱ་ཟན་བྱིན་པ་བས། གང་གིས་ལན་གཅིག་ཕྱིར་འོང་བའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་གཅིག་ལ་བྱིན་ན་སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །</p>
<p>གང་གིས་ལན་གཅིག་ཕྱིར་འོང་བའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་ཟན་བྱིན་པ་བས། གང་གིས་ལན་གཅིག་ཕྱིར་འོང་བ་གཅིག་ལ་བྱིན་ན་སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །</p>
<p>གང་གིས་ལན་གཅིག་ཕྱིར་འོང་བ་བརྒྱ་ཟན་བྱིན་པ་བས་གང་གིས་ཕྱིར་མི་འོང་བའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་གཅིག་ལ་བྱིན་ན། སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །</p>
<p>གང་གིས་ཕྱིར་མི་འོང་བའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་ཟན་བྱིན་པ་བས། གང་གིས་ཕྱིར་མི་འོང་བ་གཅིག་ལ་སྦྱིན་ན་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །</p>
<p>གང་གིས་ཕྱིར་མི་འོང་བ་བརྒྱ་བས་གང་གིས་དགྲ་བཅོམ་པའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་གཅིག་ལ་བྱིན་ན། སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །</p>
<p>གང་གིས་དགྲ་བཅོམ་པའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་བས་ནི་གང་གིས་དགྲ་བཅོམ་པ་གཅིག་ལ་བྱིན་ན། སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །</p>
<p>གང་གིས་དགྲ་བཅོམ་པ་བརྒྱ་ཟན་བྱིན་པ་བས་གང་གིས་ཕྱོགས་བཞིའི་དགེ་སློང་གི་དགེ་འདུན་ལ་ཀུན་དགའི་ར་བ་འབུལ་ན། སྦྱིན་པ་དེ་བས་སྦྱིན་པ་འདིའི་འབྲས་བུ་ཆེས་ཆེའོ། །</p>
<p>གང་གིས་ཀུན་དགའ་ར་བ་དེ་ཉིད་དུ་གཙུག་ལག་ཁང་རྩིག་ཏུ་བཅུག་ན་དེ་བས་འདིའི་འབྲས་བུ་ཆེས་ཆེའོ། །</p>
<p>གང་གིས་གཙུག་ལག་ཁང་དེ་ཉིད་དུ་གནས་མལ་འདི་ལྟ་སྟེ། ཁྲི་དང་། ཁྲིའུ་དང་། སྟན་ནང་ཚངས་ཅན་དང་། ལ་བ་དང་། སྔས་དང་། གོར་བུ་དག་ཕུལ་ན་དེ་བས་འདིའི་འབྲས་བུ་ཆེས་ཆེའོ། །</p>
<p>གང་གིས་གཙུག་ལག་ཁང་དེ་ཉིད་དུ་གཏན་གྱི་རྐྱེན་རིས་བཅད་དེ་རྗེས་སུ་མཐུན་པའི་མཆོད་སྦྱིན་བཙུགས་ན་དེ་བས་འདིའི་འབྲས་བུ་ཆེས་ཆེའོ། །</p>
<p>གང་གིས་སངས་རྒྱས་ལ་སྐྱབས་སུ་སོང་ཞིང་ཆོས་དང་དགེ་འདུན་ལ་སྐྱབས་སུ་སོང་ནས་བསླབ་པའི་གཞི་རྣམས་བླངས་ན། དེ་བས་འདིའི་འབྲས་བུ་ཆེས་ཆེའོ། །</p>
<p>གང་གིས་བྱམས་པའི་སེམས་དང་ལྡན་པ་ཞེས་བྱ་བ་རྒྱས་པར་སྦྱར་ཏེ། དེ་བས་འདིའི་འབྲས་བུ་ཆེས་ཆེའོ། །</p>
<p>རྒྱལ་པོ་ཆེན་པོ་བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་གིས་བྲམ་ཟེ་རྣམས་ལ་སྦྱིན་པ་དེ་ལྟ་བུ་བྱིན་པ་གང་ཡིན་པ་འདི་དང་། གང་གིས་ཕྱི་རོལ་པའི་དྲང་སྲོང་འདོད་པ་རྣམས་ལས་འདོད་ཆགས་དང་བྲལ་བ་བརྒྱ་ཟན་བྱིན་པ་དང་། གང་གིས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་ཟན་བྱིན་པ་དང་། གང་གིས་རྒྱུན་དུ་ཞུགས་པ་བརྒྱ་དང་། གང་གིས་ལན་གཅིག་ཕྱིར་འོང་བའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་དང་། གང་གིས་ལན་གཅིག་ཕྱིར་འོང་བ་བརྒྱ་དང་། གང་གིས་ཕྱིར་མི་འོང་བའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་དང་། གང་གིས་ཕྱིར་མི་འོང་བ་བརྒྱ་དང་། གང་གིས་དགྲ་བཅོམ་པའི་འབྲས་བུ་མངོན་སུམ་དུ་བྱ་བའི་ཕྱིར་ཞུགས་པ་བརྒྱ་དང་གང་གིས་དགྲ་བཅོམ་པ་བརྒྱ་དང་། གང་གིས་ཕྱོགས་བཞིའི་དགེ་སློང་གི་དགེ་འདུན་ལ་ཀུན་དགའ་ར་བ་འབུལ་བ་དང་། གང་གིས་ཀུན་དགའ་ར་བ་དེ་ཉིད་དུ་གཙུག་ལག་ཁང་རྩིག་ཏུ་བཅུག་པ་དང་། གང་གིས་གཙུག་ལག་ཁང་དེ་ཉིད་དུ་གནས་མལ་འདི་ལྟ་སྟེ། ཁྲི་དང་། ཁྲིའུ་དང་། སྟན་ནང་ཚངས་ཅན་དང་། ལ་བ་དང་། སྔས་དང་། གོར་བུ་དག་འབུལ་བ་དང་། གང་གིས་གཙུག་ལག་ཁང་དེ་ཉིད་དུ་གཏན་གྱི་རྐྱེན་རིས་བཅད་དེ་རྗེས་སུ་མཐུན་པའི་མཆོད་སྦྱིན་འཛུགས་པ་དང་། གང་གིས་སངས་རྒྱས་ལ་སྐྱབས་སུ་འགྲོ། ཆོས་དང་དགེ་འདུན་ལ་སྐྱབས་སུ་འགྲོ་ཞིང་བསླབ་པའི་གཞི་རྣམས་བླངས་པ་དང་། གང་གིས་བྱམས་པའི་སེམས་དང་ལྡན་པ་ཞེས་བྱ་བ་རྒྱས་པ་བས། གང་ཞིག་འདུ་བྱེད་ཐམས་ཅད་ལ་མི་རྟག་པར་རྗེས་སུ་ལྟ་ཞིང་ཟད་པར་རྗེས་སུ་ལྟ། འདོད་ཆགས་དང་བྲལ་བར་རྗེས་སུ་ལྟ། འགོག་པར་རྗེས་སུ་ལྟ། ངེས་པར་འབྱུང་བར་རྗེས་སུ་ལྟ་ཞིང་གནས་ན་སྦྱིན་པ་དེ་བས་འདིའི་འབྲས་བུ་ཆེས་ཆེའོ། །</p>
<p>རྒྱལ་པོ་ཆེན་པོ་དེ་ལྟ་བས་ན་ཁྱོད་ཀྱིས་འདི་ལྟར་བསླབ་པར་བྱ་སྟེ། འདུ་བྱེད་ཐམས་ཅད་ལ་མི་རྟག་པར་རྗེས་སུ་ལྟ་ཞིང་གནས་པར་བྱའོ། །</p>
<p>ཟད་པར་རྗེས་སུ་ལྟ་བ་དང་། འདོད་ཆགས་དང་བྲལ་བར་རྗེས་སུ་ལྟ་བ་དང་། འགོག་པར་རྗེས་སུ་ལྟ་བ་དང་། ངེས་པར་འབྱུང་བར་རྗེས་སུ་ལྟ་ཞིང་གནས་པར་བྱའོ་ཞེས་རྒྱལ་པོ་ཆེན་པོ་ཁྱོད་ཀྱིས་དེ་ལྟར་བསླབ་པར་བྱའོ། །</p>
<p>རྒྱལ་པོ་ཆེན་པོ་དེ་ལྟར་བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་དེས་བྲམ་ཟེ་རྣམས་ལ་སྦྱིན་པ་དག་བཏང་། བསོད་ནམས་དག་བྱས་ནས་ཚིགས་སུ་བཅད་དེ་སྨྲས་པ། སྦྱིན་པ་བྱིན་པས་བདེ་བར་འགྱུར། །</p>
<p>སྦྱིན་པ་བྱིན་པས་འཇིགས་པ་མེད། །</p>
<p>ལྷ་དང་མི་ཡི་ནང་དག་ན། །</p>
<p>སྦྱིན་པ་ཡིས་ནི་ལེགས་པར་མཆོད། །</p>
<p>དེ་བས་འབྱོར་པ་འདོད་པ་དང་། །</p>
<p>དབང་ཕྱུག་དང་ནི་ལྷ་ཡུལ་དང་། །</p>
<p>ཐར་པ་འདོད་པས་རྟག་ཏུ་ནི། །</p>
<p>འཇིགས་པ་མེད་པར་སྦྱིན་པ་གཏང་། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་ཅེས་བྱ་བར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། དེའི་ཚེ་དེའི་དུས་ན་ང་ཉིད་བྲམ་ཟེ་ཤིང་སཱ་ལ་ཆེན་པོ་ལྟ་བུ་དུས་དཔོག་ཅེས་བྱ་བར་གྱུར་ཏེ། ངས་དེ་ན་བྲམ་ཟེ་རྣམས་ལ་དེ་ལྟ་བུའི་སྦྱིན་པ་བྱིན་ནོ། །</p>
<p>རྒྱལ་པོ་ཆེན་པོ་ངས་སྦྱིན་པའམ། སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་སྦྱིན་པ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་རྒྱལ་པོ་ལ་ཉེ་ཅན་ཞེས་བྱ་བ་མཐུ་དང་ལྡན་པ་ཞིག་བྱུང་སྟེ། ལྷ་རྣམས་ཀྱི་དབང་པོ་བརྒྱ་བྱིན་གྱི་སྙིང་དུ་སྡུག་པའི་གྲོགས་པོར་གྱུར་པ་ལས་དེ་ལ་བུ་ཕོ་ཡང་མེད། བུ་མོ་ཡང་མེད་ནས་དེ་ལག་པ་ལ་འགྲམ་པ་གཏད་དེ་བདག་གི་འབྱོར་པ་དང་། དབང་ཕྱུག་འདི་འདྲ་ན། བུ་ཕོ་ཡང་མེད་བུ་མོ་ཡང་མེད་པས་བདག་འདས་ན་གདུང་རྒྱུད་འཆད་པར་འགྱུར་རོ་སྙམ་ནས་སེམས་ཁོང་དུ་ཆུད་ཅིང་འདུག་པ་ལྷ་རྣམས་ཀྱི་དབང་པོ་བརྒྱ་བྱིན་གྱིས་མཐོང་ནས་སྨྲས་པ། གྲོགས་པོ་ཁྱོད་ཅིའི་ཕྱིར་ལག་པ་ལ་འགྲམ་པ་གཏད་ནས་སེམས་ཁོང་དུ་ཆུད་ཅིང་འདུག །དེས་སྨྲས་པ། ཀཽ་ཤི་ཀ་བདག་གི་འབྱོར་པ་དང་དབང་ཕྱུག་འདི་འདྲ་ན་བུ་ཕོ་ཡང་མེད་བུ་མོ་ཡང་མེད་པས་བདག་འདས་ན་གདུང་རྒྱུད་འཆད་པར་འགྱུར་རོ། །</p>
<p>དེས་སྨྲས་པ། གྲོགས་པོ་ཁོ་བོས་ཁྱོད་ལ་སྨན་ཞིག་བསྐུར་གྱིས་བཙུན་མོ་རྣམས་ལ་ལུད་ཅིག་དང་དེས་ན་ཁྱོད་བུ་ཕོ་དང་བུ་མོ་ཡོད་པར་འགྱུར་རོ། །</p>
<p>ལྷ་རྣམས་ཀྱི་དབང་པོ་བརྒྱ་བྱིན་རི་སྤོས་ཀྱི་ངད་ལྡང་ལ་སོང་ནས་སྨན་བླངས་ཏེ་རྒྱལ་པོ་དེ་ལ་བསྐུར་བ་དང་། རྒྱལ་པོས་བཙུན་མོ་རྣམས་ལ་སྨན་འདི་འཐུང་ཤིག་ཅེས་བསྐུར་བ་ལས། རྒྱལ་པོ་དེའི་བཙུན་མོ་དམ་པ་གཉིད་ཀྱིས་ལོག་པ་དང་། དེ་དག་གིས་དེ་མ་བསླང་བར་སྨན་འཐུངས་པས་དེ་དག་ཐམས་ཅད་སེམས་ཅན་དང་ལྡན་པར་གྱུར་ཏོ། །</p>
<p>དེ་ནས་ཕྱི་ཞིག་ན་བཙུན་མོ་དམ་པ་དེ་ལངས་ནས་དེས་དེ་རྣམས་སེམས་ཅན་དང་ལྡན་པར་མཐོང་སྟེ་དེས་སྨྲས་པ། ཁྱེད་ཅག་གིས་ཅི་ཞིག་བྱས་ན་དེས་ན་སེམས་ཅན་དང་ལྡན་པར་གྱུར། དེ་རྣམས་ཀྱིས་སྨྲས་པ། ལྷས་ཁོ་མོ་ཅག་ལ་སྨན་ཞིག་བཏུང་བའི་ཕྱིར་བྱིན་ནོ། །</p>
<p>ཁྱེད་ཅག་གིས་ཅིའི་ཕྱིར་ཁོ་མོ་མི་བསླང་བར་བཏུང་། དེ་ལྟ་མོད་ཀྱི་སྨན་སྣོད་ཅི་ཞིག་ནས་ཁྱེར་ཏེ་འོངས། ཀུ་ཤའི་ཐུམ་པོར་བཅུག་ནས་སོ། །</p>
<p>རྩྭ་དེ་གང་ན་འདུག །འོ་ནི་ཡིན་ནོ། །</p>
<p>དེས་ཀུ་ཤ་བཀྲུས་ནས་འཐུངས་པ་དང་དེ་ཡང་སེམས་ཅན་དང་ལྡན་པར་གྱུར་ཏེ། དེ་རྣམས་ཟླ་བ་བརྒྱད་དམ་དགུ་འདས་པ་དང་དེ་དག་ཐམས་ཅད་ལས་བུས་པ་བཅས་སོ། །</p>
<p>དེའི་བཙུན་མོ་དམ་པ་ལས་ནི་བུ་ཕོ་མཚན་ངན་པ་བཅྭ་བརྒྱད་དང་ལྡན་པ་བཞིན་སེང་གེའི་གདོང་ལྟ་བུ་ཚན་པོ་ཆེ་ཆེན་པོའི་ཚན་དང་ལྡན་པ་ཞིག་བཙས་ནས། དེའི་བཙས་སྟོན་རྒྱ་ཆེར་བྱས་ཏེ་ཀུ་ཤ་ཞེས་བྱ་བར་བཏགས་སོ། །</p>
<p>རྒྱལ་པོ་དེ་བུ་གཞན་རྣམས་མཐོང་ན་ནི་དགའ་བར་འགྱུར་ལ། དེ་ནི་མི་སྡུག་པས་ཞེ་སྡང་སྐྱེ་བར་འགྱུར་རོ། །</p>
<p>ཁམས་ཀྱི་རྒྱལ་ཕྲན་དག་གིས་སྨྲས་པ། ཤེས་ལྡན་དག་བདག་ཅག་ཐམས་ཅད་རྒྱལ་པོ་ལ་ཉེ་ཅན་ཆེན་པོ་འདིས་ཐིབས་ཀྱིས་མནན་གྱིས། དེ་ལ་རྒྱལ་སྲིད་ལས་དབྱུང་གིས་འདོང་ངོ་ཞེས་དེ་རྣམས་དཔུང་གི་ཚོགས་ཡན་ལག་བཞི་དང་འོངས་ནས་དེའི་གྲོང་ཁྱེར་བསྐོར་ཏེ་འདུག་གོ། །</p>
<p>རྒྱལ་པོ་ལ་ཉེ་ཅན་ཆེན་པོ་ནི་དེ་རྣམས་དང་ལྷན་ཅིག་གཡུལ་སྤྲོད་མ་ཕོད་ནས་དེ་སྒོ་རྣམས་བཅད་དེ་ར་བའི་ཁ་ནས་སྦྲེངས་ཏེ་འདུག་གོ། །</p>
<p>ཀུ་ཤ་མའི་དྲུང་དུ་སོང་ནས་སྨྲས་པ། ཡུམ་ཅིའི་སླད་དུ་སྒོ་རྣམས་བཀུམ། ཁྱོད་ཀྱི་ཡབ་ཁམས་ཀྱི་རྒྱལ་ཕྲན་དག་དང་ལྷན་ཅིག་གཡུལ་སྤྲོད་མ་ཕོད་ནས་དེས་སྒོ་རྣམས་བཅད་དེ་འདུག་པ་ཡིན་ནོ། །</p>
<p>ཡུམ་བདག་འདི་དག་དང་ལྷན་ཅིག་གཡུལ་སྤྲད་ཀྱིས་བདག་ལ་རྒྱལ་པོས་ཤིང་རྟ་སྩལ་དུ་གསོལ། བུ་ཁྱོད་དེའི་སྙིང་དུ་མི་སྡུག་ཅིང་ཞེ་སྡང་སྐྱེ་བར་འགྱུར་ན། དེ་ཇི་ག་ཁྱོད་ལ་ཤིང་རྟ་སྟེར་ཏམ། ཡུམ་བཞུད་ཅིག །བཞུད་ནས་གཞོན་ནུ་ཀུ་ཤ་འདི་དག་དང་ལྷན་ཅིག་གཡུལ་སྤྲོད་པར་འགྱུར་གྱིས་ཤིང་རྟ་སྩོལ་ཅིག་ཅེས་གསུངས་ཤིག །དེ་སོང་ནས་རྒྱལ་པོ་ལ་སྨྲས་པ། ལྷ་གཞོན་ནུའི་མཆིད་ནས་བདག་འདི་དག་དང་ལྷན་ཅིག་གཡུལ་སྤྲད་ཀྱིས་ཤིང་རྟ་སྩོལ་ཅིག་ཅེས་མཆིའོ། །</p>
<p>དེས་དེ་ལ་ཤིང་རྟ་བྱིན་པ་དང་། དེ་དོང་པ་གཉིས་ཐོགས་ནས་ཤིང་རྟར་ཞུགས་ཏེ་འབྱུང་བར་བརྩམས་པ་དང་། ལྷ་རྣམས་ཀྱི་དབང་པོ་བརྒྱ་བྱིན་གྱིས་བསམས་པ། ཁམས་ཀྱི་རྒྱལ་ཕྲན་འདི་དག་ནི་མཐུ་དང་ལྡན་པ་ཡིན་ལ་གཞོན་ནུ་ཀུ་ཤ་བསྐལ་པ་བཟང་པོའི་བྱང་ཆུབ་སེམས་དཔའ་འདི་ཉོན་མོངས་པར་འགྱུར་གྱིས། འདིའི་གྲོགས་བྱའོ་སྙམ་ནས་དེས་དེ་ལ་དུང་དང་། འཁོར་ལོ་དང་། བེ་ཅོན་བྱིན་ནས་བྱང་ཆུབ་སེམས་དཔའ་འདི་དག་གིས་ཁྱོད་འཚོ་བར་གྱིས་ཤིག །དེ་སྒོ་ཕྱེ་ནས་བྱུང་སྟེ་དེ་ནམ་དུང་འབུད་པ་དེའི་ཚེ་དུང་གི་སྒྲས་དཔུང་རྣམས་སྐྲག་ནས་ཁ་ཅིག་ནི་སྒྲ་དེས་འོན་པར་གྱུར་ཏོ། །</p>
<p>ཁ་ཅིག་ནི་རྣ་བ་བཀག་ནས་འབྲོས་སོ། །</p>
<p>ནམ་འཁོར་ལོའམ་བེ་ཅོན་འཕངས་པ་དེའི་ཚེ་དེ་དག་ས་ལ་འགྱེལ་བར་གྱུར་ཏོ། །</p>
<p>དེས་དམག་གི་ནང་དུ་སོང་ནས་དུང་བུས་པ་ན་དེ་དག་ཐམས་ཅད་ཀྱི་རྣ་བ་རྡོལ་བར་གྱུར་ནས་དེ་རྣམས་ཀྱིས་སྐྱེས་བུ་འདི་ནི་སྲིན་པོ་ཡིན་ནོ། །</p>
<p>ཞེས་བྱས་ནས་བྲོས་སོ། །</p>
<p>དེས་རིལ་ཕབ་ནས་ཕའི་དྲུང་དུ་སོང་སྟེ། ལྷ་བདག་གིས་རྒྱལ་པོ་ཐམས་ཅད་ཕམ་པར་བགྱིས་ཏེ། ཡུལ་བསྒྲུབས་ལགས་སོ། །</p>
<p>རྒྱལ་པོ་ལ་ཉེ་ཅན་ཆེན་པོས་ཐོས་ནས་མགུ་སྟེ་དེས་བསམས་པ། གཞོན་ནུ་ཀུ་ཤ་མཐུ་དང་ལྡན་པ་བརྩོན་འགྲུས་ཕུན་སུམ་ཚོགས་པ་ཡིན་ན་ཅིའི་ཕྱིར་བདག་གིས་འདི་ལ་མི་དགའ་བ་བསྐྱེད་སྙམ་ནས། དེ་དེ་ལ་དགའ་བ་བསྐྱེད་པར་བརྩམས་སོ། །</p>
<p>དེས་བུ་དེ་རྣམས་ཁྱིམ་ཕུབ་ནས་ཀུ་ཤའི་ཆུང་མ་ཡང་བསླང་བར་བརྩམས་པ་དང་། དེ་དག་ཐམས་ཅད་ཀྱིས་སྨྲས་པ། ཀུ་ཤ་མ་གཏོགས་པ་ལ་བུ་མོ་སྦྱིན་ནོ། །</p>
<p>རྒྱལ་པོ་གཞན་ཞིག་གིས་རྒྱལ་པོ་གཞན་གྱི་བུ་མོ་ཞིག་བསླངས་ཏེ། བག་མར་མ་བླངས་པའི་བར་དེར་རྒྱལ་པོ་ལ་ཉེ་ཅན་ཆེན་པོས་བུ་གཞན་གྱི་ཆེད་ཡིན་པའི་ཐབས་ཤིག་གིས་བསླངས་ནས་བུ་མོ་དེ་ཀུ་ཤ་ལ་བྱིན་ནས་རྒྱུ་སྐར་དང་། ཉི་ཚོད་དང་། ཡུད་ཙམ་དག་བསྟུན་ཏེ་གཞོན་ནུ་ཀུ་ཤའི་ཁྱིམ་ཕུབ་བོ། །</p>
<p>རྒྱལ་པོས་སྨྲས་པ། ཤེས་ལྡན་དག་སུས་ཀྱང་གཞོན་ནུ་ཀུ་ཤ་ལ་མེ་ལོང་མ་བསྟན་ཅིག་ཆུར་འཇུག་པའི་ཁྲུས་མ་ཡིན་པའི་ཁྲུས་ཀྱིས་ཁྲུས་བྱོས་ཤིག །ཉིན་པར་ཆུང་མའི་དྲུང་དུ་མ་གཏོང་ཤིག །གཞོན་ནུ་ཀུ་ཤ་སྤུན་རྣམས་དང་ལྷན་ཅིག་རྩེ་བ་ཆུང་མ་དེས་མཐོང་ནས་དེས་སྨྲས་པ། གཞོན་ནུ་རྣམས་ཀྱི་དབུས་ན་རྩེད་མོ་བྱེད་པའི་ཤ་ཟ་ཕ་བི་སུ་ཞིག་ཡིན་དེ་ནི་ཁྱོད་ཀྱི་ཁྱིམ་ཐབ་ཡིན་ནོ། །</p>
<p>ཅི་ཁོ་མོའི་ཁྱིམ་ཐབ་འདི་འདྲ་བ་ཞིག་གམ། ཕྱི་ཞིག་ན་ཡང་དེས་གཞོན་ནུ་རྣམས་དང་ལྷན་ཅིག་ཆུ་ན་རྩེ་བའི་བར་དག་མཐོང་ནས། དེ་བཞིན་དུ་བདག་གི་ཁྱིམ་ཐབ་འདི་འདྲ་བ་ཞིག་སྙམ་སྟེ་དེས་བསམས་པ། མངོན་སུམ་དུ་བྱའོ་སྙམ་ནས། དེས་མེ་མར་བུས་ཏེ་ཕྲུ་བས་བཀབ་ནས་བཞག་གོ། །</p>
<p>དེ་ཡང་ཆུང་མའི་དྲུང་དུ་འོངས་པ་དང་། དེས་ཀྱང་བསྟན་པ་ལས་མཚན་ངན་པ་བཅྭ་བརྒྱད་དང་ལྡན་པ་བཞིན་སེང་གེའི་གདོང་འདྲ་བ་ཞིག་མཐོང་ནས་དེས་སྨྲས་པ། ཤ་ཟ་ཤ་ཟ་ཞེས་བྱས་ནས་བྲོས་སོ། །</p>
<p>རྒྱལ་པོ་ལ་ཉེ་ཅན་ཆེན་པོ་ལ་རི་འོར་བ་གཞན་ཞིག་ལོག་ནས་དེས་གཞོན་ནུ་ཀུ་ཤ་སོང་ལ་རི་འོར་བ་རྣམས་ཕོབ་ཤིག་ཅེས་བཏང་ནས། དེ་དེར་སོང་བ་དང་ཀུ་ཤའི་ཆུང་མས་ཕ་དང་མ་ལ་ཁྱེད་ཅག་སའི་སྟེང་ན་སྐྱེས་པ་མེད་དམ་ཅི་ན། ཁྱེད་ཀྱིས་བདག་ཤ་ཟ་ལ་སྦྱིན། གལ་ཏེ་བདག་བཀུམ་ན་དེ་ལྟ་ན་ལེགས། གལ་ཏེ་མ་བཀུམ་ན་ནི་ཁོ་མོ་རང་འཆིའོ། །</p>
<p>ཞེས་སྤྲིང་བ་དང་། དེ་དག་གིས་དེ་ཁྲིད་དོ། །</p>
<p>གཞོན་ནུ་ཀུ་ཤས་ཀྱང་རི་འོར་དེ་ཕབ་སྟེ་འོངས་ནས་དེས་མ་ལ་དྲིས་པ། ཡུམ་བདག་གི་མཆིས་འབྲང་དེ་གར་མཆིས། དེས་སྨྲས་པ། ཕ་མས་ཁྲིད་དོ། །</p>
<p>ཅིའི་སླད་དུ། ཁྱོད་ཤ་ཟ་ཡིན་སྙམ་ནས་སོ། །</p>
<p>ཡུམ་མཆིས་ལ་དེ་དགུག་པར་བགྱིའོ། །</p>
<p>དེ་བཞིན་དུ་གྱིས་ཤིག །དེ་དུང་དང་། འཁོར་ལོ་དང་། བེ་ཅོན་ཁྱེར་ཏེ་དེར་སོང་བ་ལས། ཇི་ཙམ་ན་རི་འོར་གཞན་ཞིག་ན་སྐྱེ་བོའི་ཚོགས་ཆེན་པོ། སེང་གེས་འཇིགས་པས་སྒོ་རྣམས་བཅད་དེ་ཕྱོགས་སུ་ལྟ་ཞིང་འཁོད་པ་དང་། གཞོན་ནུ་ཀུ་ཤས་སྨྲས་པ། ཅིའི་ཕྱིར་དེ་ལྟར་འདུག །སེང་གེའི་འཇིགས་པས་སོ། །</p>
<p>ཅི་སྟེ་མི་གསོད། མི་ནུས་མོད། གལ་ཏེ་བདག་གིས་བསད་ན། བདག་ལ་ཅི་སྦྱིན། དཔུང་གི་ཚོགས་ཡན་ལག་བཞི་པའི་ཕྱེད་དོ། །</p>
<p>གཞོན་ནུ་ཀུ་ཤས་སེང་གེའི་དྲུང་དུ་ཉེ་བར་སོང་ནས་དུང་བུས་པ་དང་དེའི་རྣ་བ་རྡོལ་ཏེ་ཤི་ནས། དེས་དེ་ཁྱེར་ཏེ་རི་འོར་དུ་སོང་ནས་ཤེས་ལྡན་དག་སེང་གེ་དེ་ནི་འདི་ཡིན་ནོ། །</p>
<p>དཔུང་གི་ཚོགས་ཡན་ལག་བཞི་པའི་ཕྱེད་ཁྱེར་ཅིག །དེས་སྨྲས་པ། ཁྱེད་ཅག་ཉིད་ཀྱི་ལག་ཏུ་ཞོག་ལ་སླར་འོངས་ན་བྱིན་ཅིག །དེ་རི་འོར་གང་ན་ཆུང་མ་དེ་ཡོད་པའི་རི་འོར་དེར་སོང་ནས་མེ་ཏོག་ཕྲེང་རྒྱུད་མཁན་ཞིག་གི་དྲུང་དུ་ཕྱིན་པ་དང་། དེས་སྨྲས་པ། ཁྱོད་འདྲ་སུ་ཞིག །དེས་སྨྲས་པ། མེ་ཏོག་ཕྲེང་རྒྱུད་མཁན་གྱི་བུ་ཡིན་ནོ། །</p>
<p>ཁྱོད་ཀྱི་མིང་ཅི་ཡིན། སྤོང་བྱེད་དོ། །</p>
<p>བྱང་ཆུབ་སེམས་དཔའ་རྣམས་ནི་བཟོའི་གནས་དང་ལས་ཀྱི་གནས་དེ་དང་དེ་རྣམས་ལ་མཁས་པ་ཡིན་པས་དེས་མེ་ཏོག་ཕྲེང་ལེགས་པར་བརྒྱུས་པ་དང་། མེ་ཏོག་ཕྲེང་རྒྱུད་མཁན་དེས་བུ་མོ་དེ་ལ་མེ་ཏོག་ཕྲེང་བ་དེ་བྱིན་ནོ། །</p>
<p>དེས་སྨྲས་པ། འདི་འདྲ་བའི་མེ་ཏོག་ཕྲེང་བ་ནི་ཁྱོད་ཀྱིས་སྔོན་ལན་འགའ་ཡང་མ་བརྒྱུས་ན་འདི་ལ་རྒྱུ་ཅི་ཡོད། བདག་གི་སློབ་མས་བརྒྱུས་སོ། །</p>
<p>ཁྱོད་ཀྱི་སློབ་མ་དེ་བལྟའོ། །</p>
<p>དེས་དེ་དེར་ཁྲིད་པ་དང་། དེས་མཐོང་ནས་དེས་བསམས་པ། ཤ་ཟ་འདི་གང་ནས་འོངས་པ་ཞིག་སྙམ་ནས། དེས་ཤ་ཟ་ཤ་ཟ་ཞེས་སྒྲ་ཕྱུང་སྟེ་དེ་བསྐྲད་པ་ལས། གཡོས་མཁན་ཞིག་གི་དྲུང་དུ་ཕྱིན་པ་དང་། དེས་སྨྲས་པ། ཁྱོད་སུ་ཞིག །ཁོ་བོ་གཡོས་མཁན་གྱི་བུ་ཡིན་ནོ། །</p>
<p>ཁྱོད་ཀྱི་མིང་ཅི་ཡིན། སྣོད་དྲི་ཞིམ་ཞེས་བྱའོ། །</p>
<p>དེས་བཙོ་བ་དང་། བསྲེག་པ་ལེགས་པར་བྱས་པ་དང་། གཡོས་མཁན་དེས་ཀྱང་བུ་མོ་དེ་ལ་བཙོས་པ་དང་། བསྲེགས་པ་དེ་བསྟབས་སོ། །</p>
<p>དེས་སྨྲས་པ། ཀྱེ་ནང་རྗེ་བཙོ་བ་དང་། བསྲེག་པ་ལེགས་ན་སུས་གཡོས། བདག་གི་སློབ་མས་གཡོས་སོ། །</p>
<p>ཁྱོད་ཀྱི་སློབ་མ་དེ་བལྟའོ་ཞེས་བྱ་བ་ནས་དེ་ནས་ཀྱང་བསྐྲད་དོ་ཞེས་བྱ་བའི་བར་དུ་སྟེ། སྨན་པ་ཞིག་གི་དྲུང་དུ་ཕྱིན་པ་ལས་དེས་སྨྲས་པ་ཁྱོད་སུ་ཞིག །སྨན་པའི་བུ་ཡིན་ནོ། །</p>
<p>ཁྱོད་ཀྱི་མིང་ཅི་ཡིན། རྒྱུན་ཤེས་ཀྱི་བུ་ཞེས་བྱའོ། །</p>
<p>བུ་མོ་དེ་ཀླད་ནད་ཀྱིས་ཐེབས་པར་གྱུར་པ་དང་། སྨན་པས་གསོ་མ་ནུས་ནས་སྨན་པ་སེམས་ཁོང་དུ་ཆུད་ཅིང་འདུག་གོ། །</p>
<p>དེས་སྨྲས་པ། མཁན་པོ་ཅིའི་ཕྱིར་སེམས་ཁོང་དུ་ཆུད། རྒྱལ་པོའི་བུ་མོ་ཀླད་ནད་ཀྱིས་ཐེབས་ན་ཁོ་བོས་གསོ་བར་མ་ནུས་སོ། །</p>
<p>བདག་མཆིས་ལ་གསོ་ལགས་སོ་ཞེས་དེ་སོང་བ་དང་། དེས་མཐོང་ནས་དེས་སྨྲས་པ། ཤ་ཟ་འདི་གང་ནས་འོངས་ཡང་བསམས་པ་གལ་ཏེ་འགའ་ཞིག་སྨྲས་ན། སོས་པར་མ་བྱས་ཀྱིས། གང་གི་ཚེ་བདག་སོས་པར་གྱུར་པ་དེའི་ཚེ་སྨྲའོ་སྙམ་ནས་དེ་སོས་པར་གྱུར་ནས། ཤ་ཟ་ཤ་ཟ་ཞེས་སྒྲ་ཕྱུང་སྟེ། དེས་དེ་བསྐྲད་པ་ལས་བློན་པོ་རྣམས་ཀྱི་དྲུང་དུ་ཕྱིན་པ་དང་། ཁྱོད་སུ་ཞིག་ཁོ་བོ་སྟོང་ཐུབ་བོ། །</p>
<p>དེ་རྣམས་ཀྱིས་དེ་དྲུང་དུ་བཞག་གོ། །</p>
<p>སྔོན་དབང་བའི་རྒྱལ་པོའི་བུ་གང་ཡིན་པ་དེས་བདག་གིས་སྔོན་རྒྱལ་པོའི་བུ་མོ་ཐོབ་པ་གང་ཡིན་པ་དེ་གཞོན་ནུ་ཀུ་ཤས་བོར་ཏེ་རང་གི་ཁྱིམ་དུ་སོང་ངོ་ཞེས་ཐོས་ནས་དེས་རྒྱལ་པོ་དེ་ལ་གལ་ཏེ་རེ་ཞིག་ཁོ་བོ་ལ་བུ་མོ་བྱིན་ན་ནི་དེ་ལྟ་ན་ལེགས། གལ་ཏེ་མ་བྱིན་ན་ནི་རྒྱལ་སྲིད་སྟོར་བར་བྱའོ་ཞེས་སྤྲིང་བ་དང་། དེས་སྨྲས་པ། ཁོ་བོའི་བུ་མོ་འདི་ནི་རྒྱལ་པོ་ལ་ཉེ་ཅན་ཆེན་པོའི་བུ་གཞོན་ནུ་ཀུ་ཤ་ལ་བྱིན་ཟིན་པས་ཇི་ལྟར་གཞན་ལ་སྦྱིན། དེ་དཔུང་གི་ཚོགས་ཡན་ལག་བཞི་དང་འོངས་ནས་རྒྱལ་པོའི་ཕོ་བྲང་བསྐོར་ཏེ་འདུག་གོ། །</p>
<p>རྒྱལ་པོ་དེ་ནི་དེ་དང་ལྷན་ཅིག་གཡུལ་སྤྲོད་མ་ཕོད་ནས་དེས་སྒོ་དག་བཅད་ནས་འདུག་པ་དང་། གཞོན་ནུ་ཀུ་ཤས་བློན་པོ་རྣམས་ལ་སྨྲས་པ། ཤེས་ལྡན་དག་ཅིའི་ཕྱིར་སྒོ་རྣམས་བཅད། དེ་རྣམས་ཀྱིས་དེ་ལ་རྒྱས་པར་སྨྲས་པ་དང་། གཞོན་ནུ་ཀུ་ཤས་སྨྲས་པ། གལ་ཏེ་ཁོ་བོ་ལ་རྒྱལ་པོའི་སྲས་མོ་བྱིན་ན་ཁོ་བོས་དེ་དང་ལྷན་ཅིག་གཡུལ་སྤྲད་དོ། །</p>
<p>དེ་རྣམས་ཀྱིས་རྒྱལ་པོ་ལ་སྨྲས་པ་དང་། དེས་སྨྲས་པ། བུ་མོ་འདི་ངས་ལ་ཉེ་ཅན་ཆེན་པོའི་བུ་ལ་བྱིན་ཟིན་ན་ངས་ཇི་ལྟར་འདི་ལ་སྦྱིན། ད་ལྟར་གྱི་ཁྲག་ཁྲུག་འདི་ཡང་བུ་མོ་ཁོ་ནའི་ཕྱིར་ཡིན་ནོ། །</p>
<p>བློན་པོ་རྣམས་ཀྱིས་སྨྲས་པ། ལྷ་སུ་རྒྱལ་བར་འགྱུར་གཏོལ་མ་མཆིས་ཀྱིས་རེ་ཞིག་འདི་དེ་རྣམས་དང་ལྷན་ཅིག་གཡུལ་སྤྲོད་དུ་སྩོལ་ཅིག་དང་། དེ་ན་སྐོལ་གྱིས་དུས་མཁྱེན་པར་འགྱུར་རོ། །</p>
<p>རྒྱལ་པོས་སྨྲས་པ། དེ་བཞིན་དུ་གྱིས་ཤིག །བློན་པོ་རྣམས་ཀྱིས་སྨྲས་པ། སྟོང་ཐུབ་ཇི་སྐད་སྨྲས་པ་དེ་བཞིན་དུ་བྱའོ། །</p>
<p>དེ་ནས་གཞོན་ནུ་ཀུ་ཤས་མདའ་ལྔ་བརྒྱ་ཤོང་བའི་དོང་པ་གཉིས་ཐོགས་ནས་དུང་དང་། འཁོར་ལོ་དང་། བེ་ཅོན་ཁྱེར་ཏེ་བྱུང་ནས་དེས་དུང་བུས་པ་དང་། དེ་རྣམས་ཀྱི་རྣ་བ་རྡོལ་ནས་བྲོས་སོ། །</p>
<p>རྒྱལ་པོའི་བུ་མོ་དེས་བསམས་པ། གཞོན་ནུ་ཀུ་ཤ་འདི་ནི་བརྩོན་འགྲུས་དང་ཕ་རོལ་གནོན་པ་ཆེན་པོ་དང་ལྡན་པ་ཡིན་ན་ཅིའི་ཕྱིར་བདག་གིས་འདི་ལ་དགའ་བར་མི་བྱ་སྙམ་ནས། དེ་དེ་ལ་དགའ་བ་བསྐྱེད་ནས་རྒྱལ་པོ་ལ་འདི་སྐད་ཅེས་སྨྲས་སོ། །</p>
<p>ཇི་སྐད་ཞལ་གྱིས་བཞེས་པ་དེ་མཛོད་ཅིག །བུ་ངས་ཁྱོད་ཀུ་ཤ་ལ་བྱིན་ནོ། །</p>
<p>དེས་སྨྲས་པ། ཡབ་གཞོན་ནུ་ཀུ་ཤ་དེ་ནི་འདི་ཉིད་ལགས་སོ། །</p>
<p>བུ་གལ་ཏེ་དེ་ལྟ་ན་སོང་ཤིག་ཅེས་དེས་དེ་ལ་ཡན་ལག་བཞི་པའི་དཔུང་གི་ཚོགས་བྱིན་ནས་བཀུར་སྟི་ཆེར་བྱས་ཏེ་བཏང་ངོ་། །</p>
<p>དེ་རི་འོར་དེར་ཕྱིན་ནས་དེ་རྣམས་ལ་སྨྲས་པ། ཤེས་ལྡན་དག་ཁོ་བོའི་དཔུང་གི་ཚོགས་ཡན་ལག་བཞི་པའི་ཕྱེད་བྱིན་ཅིག །དེ་རྣམས་ཀྱིས་སྨྲས་པ། གཞོན་ནུ་དཔུང་གི་ཚོགས་ཡན་ལག་བཞི་ཁྱེར་བའི་ཆུ་བྲུག་པ་གང་ཡིན་པ་དེ་ལྟ་བུ་བྱུང་ངོ་། །</p>
<p>དེ་ན་ཧ་ཅང་ཡང་མི་རིང་བ་ཞིག་ན་ལུག་དག་ཅིག་རྒྱུ་ནས་གཞོན་ནུ་ཀུ་ཤས་ཚིགས་སུ་བཅད་དེ་སྨྲས་པ། ལོ་ནི་དྲུག་བཅུ་ལོན་པའི་གླང་། །</p>
<p>གླང་ཆེན་གང་དུ་ཁྱེར་གྱུར་པ། །</p>
<p>དེར་ནི་བ་དང་ལུག་ཁྱེར་བར། །</p>
<p>རྗེས་སུ་དཔགས་ནས་ཤེས་པར་བྱ།། །</p>
<p>།འདུལ་བ་གཞི། བམ་པོ་བཞི་བཅུ་རྩ་གསུམ་པ། གལ་ཏེ་རེ་ཞིག་བྱིན་ན་ནི་དེ་ལྟ་ན་ལེགས། གལ་ཏེ་མ་བྱིན་ན་རྔམས་ལ་གཏུག་གོ། །</p>
<p>དེ་རྣམས་ཀྱིས་དེ་ལ་བྱིན་ནས་དེ་འབབ་ཆུ་དང་ཉེ་བ་ཞིག་ཏུ་བཏབ་སྟེ། དལ་བས་ཁྲུས་བྱ་བའི་ཕྱིར་ཞུགས་པ་དང་། དེ་ན་དེས་རང་གི་བཞིན་གྱི་གཟུགས་བརྙན་མཐོང་ནས་དེས་བསམས་པ། མཚན་ངན་པ་བཅྭ་བརྒྱད་དང་ལྡན་ཞིང་བཞིན་སེང་གེའི་གདོང་དང་འདྲ་བ་ཡིན་ཏེ། དེ་ཉིད་ཀྱི་ཕྱིར་རྒྱལ་པོའི་བུ་མོ་འདི་བདག་ལ་མི་དགའ་བ་ཡིན་གྱིས། བདག་འདྲ་བ་ནི་གསོན་ན་ཅི་རུང་སོང་ལ་བདག་འཆིའོ་སྙམ་ནས། དེ་ནགས་ཐིབས་པོ་ཞིག་ཏུ་ཞུགས་ནས་བདག་ཉིད་འགག་པར་བརྩམས་པ་དང་། ལྷ་རྣམས་ཀྱི་དབང་པོ་བརྒྱ་བྱིན་གྱིས་བསམས་པ། འདི་ནི་བསྐལ་པ་བཟང་པོའི་བྱང་ཆུབ་སེམས་དཔའ་ཡིན་ན། གཟུགས་བཟང་པོ་དང་མི་ལྡན་པས་བདག་ཉིད་གསོད་པར་བྱེད་ཀྱིས། དེའི་ཡིད་ལ་རེ་བ་རྫོགས་པར་བྱའོ་སྙམ་ནས་བརྒྱ་བྱིན་གྱིས། སྨྲས་པ། གཞོན་ནུ་ཡི་མ་ཆད། བདག་ཉིད་གསོད་པར་མ་བྱེད་པར་གཙུག་གི་ནོར་བུ་འདི་མགོ་ལ་ཐོགས་ཤིག་དང་ཡིད་ལ་རེ་བ་རྫོགས་པར་འགྱུར་རོ་ཞེས་སྨྲས་ནས་སོང་ངོ་། །</p>
<p>གཞོན་ནུ་ཀུ་ཤ་ཁྱིམ་དུ་འཇུག་པར་བརྩམས་པ་དང་། སྒོ་སྲུངས་ཀྱི་མིས་འདི་ནི་གཞོན་ནུ་ཀུ་ཤའི་ཕོ་བྲང་ཡིན་གྱིས་མ་འཇུག་ཤིག་ཅེས་བཟློག་གོ། །</p>
<p>དེས་སྨྲས་པ། ཀུ་ཤ་དེ་ནི་ང་ཡིན་ནོ། །</p>
<p>དེ་ནི་ཡིད་མ་ཆེས་ནས་དེས་གཙུག་གི་ནོར་བུ་ཕྲོལ་བ་དང་། སྔོན་གྱི་ཇི་ལྟ་བ་བཞིན་དུ་གྱུར་ནས་དེ་ཡིད་ཆེས་སོ། །</p>
<p>གཞོན་ནུ་ཀུ་ཤས་བསམས་པ། འདི་ཉིད་དུ་འདུག་གོ་སྙམ་ནས་དེས་ཕ་ལ་ཡང་མཁྱེན་པར་མཛོད་ཅིག །འདི་ཉིད་དུ་མཆིས་སོ་ཞེས་སྤྲིང་བ་དང་། ལྷ་རྣམས་ཀྱི་དབང་པོ་བརྒྱ་བྱིན་གྱིས་དེ་ལ་གཏེར་བཞིའི་འབྱུང་ཁུང་བསྟན་ནས། དེས་གྲོང་ཁྱེར་དེ་རིན་པོ་ཆེ་སྣ་བཞི་ལས་བྱེད་དུ་བཅུག་གོ། །</p>
<p>གཞོན་ནུ་ཀུ་ཤ་གནས་པས་ཀུ་ཤ་ཅན་ཞེས་བྱ་བར་གྲགས་སོ། །</p>
<p>དེ་ནི་སྟོབས་ཀྱི་འཁོར་ལོས་སྒྱུར་བའི་རྒྱལ་པོ་ཀུ་ཤ་ཞེས་བྱ་བར་གྱུར་ཏེ། དེས་གྲོང་ཁྱེར་དྲུག་ཁྲིར་མཆོད་སྦྱིན་གྱི་གནས་བརྩིགས་ཏེ། ལོ་མང་པོ་དང་ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་ལོ་བརྒྱ་སྟོང་ཕྲག་མང་པོར་བྲམ་ཟེ་རྣམས་ལ་སྦྱིན་པ་བཏང་སྟེ། དེ་བདག་ཉིད་ཀྱི་མཆོད་སྦྱིན་ཕུན་སུམ་ཚོགས་པ་མཐོང་ནས་ཚིགས་སུ་བཅད་དེ་སྨྲས་པ། ལྷ་དང་མི་ཡི་ནང་དག་ཏུ། །</p>
<p>བདག་གི་འབྱོར་པ་མཐོང་ནས་ནི། །</p>
<p>གང་གིས་ཕུན་སུམ་འཐོབ་པ་ཡི། །</p>
<p>སྦྱིན་པ་སུ་ཞིག་སྦྱིན་མི་བྱེད། །</p>
<p>གང་གིས་སྐྱེས་བུ་བརྒྱ་ཕྲག་ཐིབས་མནན་ཅིང་། །</p>
<p>སེར་སྣ་དགྲ་བོར་གྱུར་པ་ཟིལ་མནན་ནས། །</p>
<p>འཇིག་རྟེན་ཕ་རོལ་འཇིགས་པས་སྦྱིན་གཏོང་སྟེ། །</p>
<p>བདག་ནི་དཔའ་བོའི་དཔའ་རབ་ཡིན་པར་སེམས། །</p>
<p>གང་ཞིག་ལག་ན་མཚོན་ཐོགས་གཡུལ་ངོར་འཇུག །དེ་ནི་དཔའ་བོ་མིན་ཞེས་ཐུབ་རྣམས་གསུང་། །</p>
<p>གང་དག་འཇིགས་པ་མེད་པར་སྦྱིན་གཏོང་བ། །</p>
<p>དེ་དག་དཔའ་བོ་ཡིན་ཞེས་ཀུན་མཁྱེན་གསུང་། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་སྟོབས་ཀྱི་འཁོར་ལོས་སྒྱུར་བའི་རྒྱལ་པོ་ཀུ་ཤ་ཞེས་བྱ་བར་གྱུར་པ་གང་གིས་གྲོང་ཁྱེར་དྲུག་ཁྲིར་སྦྱིན་པ་དག་བཏང་། བསོད་ནམས་དག་བྱས་པ་དེ་གཞན་ཞིག་ཡིན་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་སྟོབས་ཀྱི་འཁོར་ལོས་སྒྱུར་བའི་རྒྱལ་པོ་ཀུ་ཤ་ཞེས་བྱ་བ་དེར་གྱུར་ཏེ། ངས་དེ་ན་གྲོང་ཁྱེར་དྲུག་ཁྲིར་མཆོད་སྦྱིན་གྱི་གནས་བརྩིགས་ནས་སྦྱིན་པ་དག་བཏང་། བསོད་ནམས་དག་བྱས་སོ། །</p>
<p>རྒྱལ་པོ་ཆེན་པོ་ངའི་སྦྱིན་པའམ་སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པར་གྱུར་ཏོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་རྒྱལ་པོ་ཀུ་ཤས་ལས་ཅི་ཞིག་བགྱིས་ན་ལས་དེའི་རྣམ་པར་སྨིན་པས། མཚན་མི་སྡུག་པ་རྣམ་པ་བཅྭ་བརྒྱད་དང་ལྡན་ཞིང་ཕྱུག་པ་ནོར་མང་བ། ལོངས་སྤྱོད་ཆེ་བའི་རིགས་སུ་སྐྱེས་པ་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཀུ་ཤ་ཉིད་ཀྱིས་ལས་ཚོགས་རྙེད་པ་རྐྱེན་ཡོངས་སུ་བསྒྱུར་བ། འོད་པ་བཞིན་དུ་ཉེ་བར་གནས་པ། གདོན་མི་ཟ་བར་འབྱུང་བར་འགྱུར་བ་དག་བྱས་ཤིང་བསགས་པས་དགེ་སློང་དག་ཀུ་ཤ་ཉིད་ཀྱིས་ལས་བྱས་ཤིང་བསགས་པ་དག་གཞན་སུ་ཞིག་གིས་སོ་སོར་མྱོང་བར་འགྱུར། དགེ་སློང་དག་ལས་བྱས་ཤིང་བསགས་པ་དག་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། ཆུའི་ཁམས་ལ་མི་འགྱུར། མེའི་ཁམས་ལ་མི་འགྱུར། རླུང་གི་ཁམས་ལ་མི་འགྱུར་གྱི། འདི་ལྟར་ལས་དགེ་བ་དང་། མི་དགེ་བ་བྱས་ཤིང་བསགས་པ་དག་ནི་ཟིན་པའི་ཕུང་པོ་དང་། ཁམས་དང་། སྐྱེ་མཆེད་རྣམས་ལ་རྣམ་པར་སྨིན་པར་འགྱུར་ཏེ། ལས་རྣམས་བསྐལ་པ་བརྒྱར་ཡང་ནི། །</p>
<p>ཆུད་མི་ཟ་བའང་ཚོགས་དང་དུས། །</p>
<p>རྙེད་ན་ལུས་ཅན་རྣམས་ལ་ནི། །</p>
<p>འབྲས་བུ་དག་ཏུ་འགྱུར་བ་ཉིད། །</p>
<p>དགེ་སློང་དག་སྔོན་བྱུང་བ་རི་འོར་གཞན་ཞིག་ན་ཁྱིམ་བདག་ཅིག་གནས་ཏེ། དེས་བཟའ་བ་དང་། བཅའ་བ་རབ་ཏུ་མང་པོ་ཁྱེར་ཏེ་སྐྱེད་མོས་ཚལ་དུ་སོང་ངོ་། །</p>
<p>སངས་རྒྱས་བཅོམ་ལྡན་འདས་རྣམས་འབྱུང་བ་མེད་པ་ན་འཇིག་རྟེན་དུ་རང་སངས་རྒྱས་དམན་པ་དང་ངན་པ་ལ་སྙིང་བརྩེ་བ་ཅན། བས་མཐའི་གནས་མལ་ལ་དགའ་བ། འཇིག་རྟེན་གྱི་ཡོན་གནས་གཅིག་པུ་དག་འབྱུང་བར་འགྱུར་རོ། །</p>
<p>དེ་ནས་རང་སངས་རྒྱས་ཤིག་ལྗོངས་རྒྱུ་ཞིང་སོང་བ་ན་སྐྱེད་མོས་ཚལ་དེར་ཕྱིན་པ་ཁྱིམ་བདག་དེས་མཐོང་ནས་དེས་ཞོ་ཤས་འཚོ་བ་རྣམས་ལ་བསྒོ་བ། ཤེས་ལྡན་དག་རབ་ཏུ་བྱུང་བ་འདི་སྐྲོད་ཅིག །དེ་དག་སྐྲོད་མ་ཕོད་པ་དང་། །</p>
<p>ཁྱིམ་བདག་དེ་ཉིད་ལངས་ཏེ་བཟུང་ནས་བསྐྲད་དེ། སེང་གེའི་གདོང་ཅན་མཚན་ངན་པ་བཅྭ་བརྒྱད་དང་ལྡན་པ་ཁྱོད་གར་འགྲོ་ཞེས་ཀྱང་སྨྲས་སོ། །</p>
<p>རང་སངས་རྒྱས་དེས་བསམས་པ། ཉོན་མོངས་འདི་གཏན་དུ་སྨས་ཤིང་ཉམས་ན་མི་རུང་ངོ་སྙམ་དུ་རིག་ནས་སྟེང་གི་ནམ་མཁའ་ལ་ཞེས་བྱ་བ་ནས། དེས་བཀུར་སྟི་བྱས་ཏེ་ཞེས་བྱ་བའི་བར་དུ་རྒྱས་པར་སྦྱར་ཏེ། ཇི་ཙམ་ན་རྐང་པ་གཉིས་ལ་གཏུགས་ནས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་ངག་རྩུབ་པོའི་ལས་ཕྱུང་བ་གང་ཡིན་པ་དེའི་ལས་དེ་བདག་གིས་མྱོང་བར་མ་གྱུར་ཅིག །གང་ཡང་བྱ་བ་བྱས་པའི་དགེ་བའི་རྩ་བ་འདིས་བདག་ཕྱུག་ཅིང་ནོར་མང་བ་དང་ལོངས་སྤྱོད་ཆེ་བའི་རིགས་སུ་སྐྱེ་བར་གྱུར་ཅིག་ཅེས་བྱས་སོ། །</p>
<p>དགེ་སློང་དག་ཇི་སྙམ་དུ་སེམས། ཁྱིམ་བདག་གང་ཡིན་པ་དེ་ཀུ་ཤ་གཞོན་ནུ་འདི་ཉིད་ཡིན་ཏེ། དེ་ན་འདིས་རང་སངས་རྒྱས་ལ་ངག་རྩུབ་པོའི་ལས་ཕྱུང་བས་ལས་དེའི་རྣམ་པར་སྨིན་པས་མཚན་ངན་པ་བཅྭ་བརྒྱད་དང་ལྡན་ཞིང་བཞིན་སེང་གེའི་གདོང་འདྲ་བར་གྱུར་ཏོ། །</p>
<p>གང་ཡང་བྱ་བ་བྱས་པ་དེའི་ལས་ཀྱི་རྣམ་པར་སྨིན་པས་སྟོབས་ཀྱི་འཁོར་ལོས་སྒྱུར་བའི་རྒྱལ་པོར་གྱུར་ཏོ། །</p>
<p>དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པར་འགྱུར་ཞིང་འདྲེན་མ་རྣམས་ཀྱི་ནི་འདྲེན་མར་འགྱུར། གཅིག་ཏུ་དཀར་བ་རྣམས་ནི་གཅིག་ཏུ་དཀར་བར་འགྱུར་རོ། །</p>
<p>དེ་ལྟ་བས་ན་དགེ་སློང་དག་འདི་ལྟར་བསླབ་པར་བྱ་སྟེ། ལས་གང་དག་གཅིག་ཏུ་གནག་པ་རྣམས་དང་འདྲེན་མ་རྣམས་ནི་སྤངས་ལ། གཅིག་ཏུ་དཀར་བའི་ལས་རྣམས་ཁོ་ན་ལ་བརྩལ་བར་བྱའོ་ཞེས་དགེ་སློང་དག་ཁྱེད་ཀྱིས་དེ་ལྟར་བསླབ་པར་བྱའོ། །</p>
<p>གཞན་ཡང་རྒྱལ་པོ་ཆེན་པོ་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཡུལ་ཀ་ལིང་ཀ་ཞེས་བྱ་བར་གདོལ་པའི་རྒྱལ་པོ་ཕུར་བུ་གསུམ་པ་ཞེས་བྱ་བ་འཁོར་གདོལ་པ་བརྒྱ་ཕྲག་དུ་མ་དང་། འཁོར་གདོལ་པ་སྟོང་ཕྲག་དུ་མ་དང་། གདོལ་པ་བརྒྱ་སྟོང་ཕྲག་དུ་མ་ཡོད་པ། བྱམས་པའི་བདག་ཉིད་སྙིང་རྗེ་ཅན། སེམས་ཅན་ཐམས་ཅད་ལ་ཕན་པ་དང་སྙིང་བརྩེ་བ་ཞིག་བྱུང་སྟེ། དེའི་ཡུལ་དུ་ནམ་ལོ་ཉེས་བྱུང་བ་དེའི་ཚེ་བདེན་པ་གསོལ་བས་ལྷས་ཆར་པ་འབེབས་པས་ལན་འགའ་ཡང་ལོ་ཉེས་འབྱུང་བར་མི་འགྱུར་རོ། །</p>
<p>དེ་དྲང་སྲོང་གི་ནང་དུ་རབ་ཏུ་བྱུང་ནས་དེས་མངོན་པར་ཤེས་པ་ལྔ་མངོན་སུམ་དུ་བྱས་སོ། །</p>
<p>དེའི་ཚེ་ཡུལ་བཱ་རཱ་ཎ་སཱི་ན་རྒྱལ་པོ་ཚངས་སྦྱིན་ཞེས་བྱ་བ་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་ཕལ་པོ་ཆེས་རབ་ཏུ་གང་བ་ན་རྒྱལ་སྲིད་བྱེད་དུ་འཇུག་གོ། །</p>
<p>ཇི་ཙམ་དུས་གཞན་ཞིག་ན་ལྟས་མཁན་རྣམས་ཀྱིས་ལོ་བཅུ་གཉིས་སུ་ཆར་མི་འབབ་བོ་ཞེས་ལུང་བསྟན་ཏོ། །</p>
<p>དེ་ནས་རྒྱལ་པོ་ཚངས་སྦྱིན་གྱིས་གྲོང་ཁྱེར་བཱ་རཱ་ཎ་སཱིར་དྲིལ་སྒྲོག་ཏུ་བཅུག་པ། བཱ་རཱ་ཎ་སཱི་ན་གནས་པའི་ཤེས་ལྡན་གྲོང་ཁྱེར་པ་དག་ཉོན་ཅིག །ལྟས་མཁན་རྣམས་ཀྱིས་ལོ་བཅུ་གཉིས་སུ་ཆར་མི་འབབ་བོ་ཞེས་ལུང་བསྟན་གྱིས། ཁྱེད་ཅག་ལས་གང་དག་ལ་དུས་དེ་ཙམ་གྱི་བཟའ་བ་ཡོད་པ་དེ་ནི་འདུག་ཤིག །གང་དག་མེད་པ་དེ་ནི་དེང་ཤིག །དེ་ནས་སྐྱེ་བོའི་ཚོགས་ཆེན་པོ་དེ་དག་མུ་གེས་དུས་མ་ཡིན་པར་འཆི་བས་འཇིགས་སྐྲག་ནས་གྲོས་བྱ་བར་བརྩམས་པ། ཤེས་ལྡན་དག་རྒྱལ་པོས་ཡུལ་རྣམས་སུ་འདི་ལྟ་བུའི་དྲིལ་སྒྲོག་ཏུ་བཅུག་ན་དེ་ཇི་ལྟར་བསྒྲུབ་པར་བྱ། གང་དུ་དོང་། དེ་རྣམས་ཀྱིས་གདོལ་པའི་ཡུལ་ན་གདོལ་པའི་རིགས་ལས་བྱུང་བའི་དྲང་སྲོང་ཞིག་ཡོད་དེ། དེའི་བདེན་པ་གསོལ་བས་ལྷས་ཆར་འབེབས་སོ་ཞེས་ཐོས་ནས་དེ་ནས་ལོ་བཅུ་གཉིས་ཀྱི་བར་གྱི་བཟའ་བ་མེད་པ་གང་ཡིན་པ་དེ་རྣམས་གདོལ་པའི་ཡུལ་དུ་དོང་བ་དང་། གདོལ་པའི་རིགས་ལས་བྱུང་བའི་དྲང་སྲོང་གི་བུ་གདོལ་པའི་རྒྱལ་པོ་དེས་སྐྱེ་བོའི་ཚོགས་དེའི་བཟའ་བ་དང་བཏུང་བ་ལོ་བཅུ་གཉིས་སུ་སྦྱར་ན་མུ་གེ་རྒྱུན་ཆགས་ཁོ་ནར་བྱུང་བ་ནས་རྒྱལ་པོ་ཚངས་སྦྱིན་གྱིས་བློན་པོ་རྣམས་ལ་དྲིས་པ། སྐྱེ་བོའི་ཚོགས་དེ་གང་དུ་དོང་། བློན་པོ་རྣམས་ཀྱིས་སྨྲས་པ། ལྷ་ཡུལ་ཀ་ལིང་ཀ་ན་གདོལ་པའི་རྒྱལ་པོ་ཕུར་བུ་གསུམ་པ་ཞེས་བགྱི་བ་བྱམས་པའི་བདག་ཉིད་སྙིང་རྗེ་ཅན་སེམས་ཅན་ཐམས་ཅད་ལ་ཕན་པ། འོ་བྱམས་པ་ཞིག་མཆིས་ཏེ། དེའི་བདེན་པ་གསོལ་བས་ལྷས་ཆར་འབེབས་པས་དེར་སྐྱེ་བོའི་ཚོགས་ཆེན་པོ་མཆིས་སོ། །</p>
<p>རྒྱལ་པོས་སྨྲས་པ། ཤེས་ལྡན་དག་མུ་གེ་ཆེན་པོ་འདི་ནི་མུ་གེའི་བསྐལ་པ་བར་མ་དང་འདྲ་བ་ཡིན་ན་དེ་ལ་ཇི་ལྟར་བསྒྲུབ་པར་བྱ། དེ་རྣམས་ཀྱིས་སྨྲས་པ། ལྷ་གདོལ་པའི་ཡུལ་གྱི་རྒྱལ་པོ་གང་ལགས་པ་དེ་དྲང་སྲོང་གི་ནང་དུ་རབ་ཏུ་བྱུང་ངོ་ཞེས་ཐོས་ལགས་ཀྱིས། དེ་ལ་གསོལ་བ་མཛོད་ཅིག །དེ་ནས་རྒྱལ་པོ་ཚངས་སྦྱིན་གདོལ་པའི་ཡུལ་དུ་སོང་ནས་དྲང་སྲོང་དེ་ལ་གསོལ་བ་གདབ་པར་བརྩམས་པ། དྲང་སྲོང་ཆེན་པོ་བདག་གི་ཡུལ་དུ་མུ་གེ་ཆེན་པོ་མུ་གེའི་བསྐལ་པ་བར་མ་དང་འདྲ་བ་བྱུང་ན་དེ་ལ་བདེན་པ་གསོལ་བའི་རིགས་སོ། །</p>
<p>དེས་བདེན་པ་གསོལ་བར་བརྩམས་པ། ཁྱི་འཚེད་རིགས་ལས་སྐྱེས་པ་ཡི། །</p>
<p>ཞེ་སྡང་མེད་ཅིང་འཚེ་མེད་པ། །</p>
<p>གདོལ་པ་ཕུར་བུ་གསུམ་པ་ཞེས། །</p>
<p>ལྷ་དང་མི་ལ་གྲགས་པ་ཡིས། །</p>
<p>སེམས་ཅན་ཀུན་ལ་བྱམས་པའི་སེམས། །</p>
<p>སྐྱོན་མེད་རབ་ཏུ་བསྒོམས་བདག་གི། །</p>
<p>བདེན་ཚིག་དེས་ནི་སྐྱེ་དགུ་འདི། །</p>
<p>ཀླུས་ནི་ཚིམ་པར་བྱེད་གྱུར་ཅིག །གང་ཕྱིར་སྐྱེས་པ་ཚུན་ཆད་ནས། །</p>
<p>བྱམས་པའི་སེམས་ནི་རབ་བསྒོམས་པ། །</p>
<p>བདེན་པའི་ཚིག་དེས་སྐྱེ་དགུ་དག །ཀླུས་ནི་ཚིམ་པར་བྱེད་གྱུར་ཅིག །དེ་ནས་བདེན་པ་གསོལ་བས་ཡུལ་བཱ་རཱ་ཎ་སཱིར་ལྷས་ཆར་ཕབ་ནས་མུ་གེ་རྒྱུན་ཆད་ཅིང་ལོ་ལེགས་པར་གྱུར་ཏོ། །</p>
<p>དེ་ནས་བཱ་རཱ་ཎ་སཱི་ན་གནས་པའི་སྐྱེ་བོའི་ཚོགས་དེ་གདོལ་པའི་ཡུལ་ནས་བཱ་རཱ་ཎ་སཱིར་ལྷགས་སོ། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་གདོལ་པའི་རྒྱལ་པོ་ཕུར་བུ་གསུམ་པ་ཞེས་བྱ་བ་བྱམས་པའི་བདག་ཉིད་སྙིང་རྗེ་ཅན། སེམས་ཅན་ཐམས་ཅད་ལ་ཕན་པ། སྙིང་བརྩེ་བ་ཅན་ཞིག་བྱུང་བ་དེའི་བདེན་པ་གསོལ་བས་ལྷས་ཆར་ཕབ་ནས་མུ་གེ་རྒྱུན་ཆད་ཅིང་ལོ་ལེགས་པར་གྱུར་པ་དེ་གཞན་ཞིག་ཡིན་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་གདོལ་པའི་རྒྱལ་པོ་ཕུར་བུ་གསུམ་པ་ཞེས་བྱ་བ་བྱམས་པའི་བདག་ཉིད་སྙིང་རྗེ་ཅན། སེམས་ཅན་ཐམས་ཅད་ལ་ཕན་པ་དང་། སྙིང་བརྩེ་བ་ཅན་དེའི་བདེན་པ་གསོལ་བས་ལྷས་ཆར་འབེབས་པ་དེ་ཡིན་པར་གྱུར་ཏོ། །</p>
<p>རྒྱལ་པོ་ཆེན་པོ་ངས་སྦྱིན་པའམ། སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་བླ་ན་མེད་པ་ཡང་དག་པར་རྫོགས་ པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཡུལ་མི་ཐི་ལར་རྒྱལ་པོ་ལྷ་ཆེན་པོ་ཞེས་བྱ་བ་འཁོར་ལོས་སྒྱུར་བའི་རྒྱལ་པོ་མཐའ་བཞིར་རྣམ་པར་རྒྱལ་བ་ཆོས་དང་ལྡན་པ་ཆོས་ཀྱི་རྒྱལ་པོ་རིན་པོ་ཆེ་སྣ་བདུན་དང་ལྡན་པ་ཞིག་བྱུང་སྟེ། དེའི་རིན་པོ་ཆེ་སྣ་བདུན་ནི་འདི་ལྟ་བུ་དག་ཡིན་ཏེ། འདི་ལྟ་སྟེ། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། བདུན་པ་བློན་པོ་རིན་པོ་ཆེའོ། །</p>
<p>དེ་ལ་བུ་དཔའ་བ་རྟུལ་ཕོད་པ། ཡན་ལག་མཆོག་གི་གཟུགས་དང་ལྡན་པ། ཕ་རོལ་གྱི་སྡེ་རབ་ཏུ་འཇོམ་པ་སྟོང་ཡང་ཚང་བར་ཡོད་ཅིང་། དེ་རྒྱ་མཚོ་ལ་ཐུག་པའི་ས་ཆེན་པོ་མ་ལུས་པར་གནོད་པར་སྡོ་བ་མེད་ཅིང་འཚེ་བ་མེད་པ་འདི་ཉིད་ཆད་པ་མེད་ཅིང་མཚོན་གྱིས་བདའ་བ་མེད་ལ་ཆོས་དང་མཐུན་ཞིང་སྙོམས་པས་ལེགས་པར་ཕབ་སྟེ་གནས་སོ། །</p>
<p>དེ་ནས་རྒྱལ་པོ་ལྷ་ཆེན་པོའི་སྐྲ་མཁན་གྱི་མི་སྐྲ་དང་ཁ་སྤུ་འཆོས་པ་ན་སྐྲ་མཁན་གྱི་མི་ལ་སྨྲས་པ། །</p>
<p>ཀྱེ་ནང་རྗེ་ཁྱོད་ཀྱིས་གང་གི་ཚེ་ངའི་མགོ་ལས་གཤིན་རྗེའི་ཕོ་ཉ་སྐྲ་དཀར་སྐྱེས་པ་མཐོང་བ་དེའི་ཚེ་ང་ལ་སྦྲོན་ཅིག །ལྷ་བཀའ་བཞིན་འཚལ་ཞེས་སྐྲ་མཁན་གྱི་མིས་རྒྱལ་པོ་ལྷ་ཆེན་པོའི་ལྟར་མཉན་ཏོ། །</p>
<p>དུས་གཞན་ཞིག་ན་སྐྲ་མཁན་གྱི་མིས་རྒྱལ་པོ་ལྷ་ཆེན་པོའི་སྐྲ་དང་ཁ་སྤུ་འཆོས་པ་ན་རྒྱལ་པོ་ལྷ་ཆེན་པོའི་མགོ་ལས་གཤིན་རྗེའི་ཕོ་ཉ་སྐྲ་དཀར་སྐྱེས་པ་མཐོང་ངོ་། །</p>
<p>མཐོང་ནས་ཀྱང་ཡང་རྒྱལ་པོ་ལྷ་ཆེན་པོ་ལ་འདི་སྐད་ཅེས་སྨྲས་སོ། །</p>
<p>ལྷ་མཁྱེན་པར་མཛོད་ཅིག །དབུ་ལ་གཤིན་རྗེའི་ཕོ་ཉ་དབུ་སྐྲ་དཀར་པོ་སྐྱེས་ལགས་སོ། །</p>
<p>ཀྱེ་ནང་རྗེ་དེའི་ཕྱིར་ཁྱོད་ཀྱིས་སྐྲ་དཀར་དེ་དག་རིམ་གྱིས་དལ་བུས་དལ་བུས་ཕྱུང་ལ་ངའི་ལག་པར་བྱིན་ཅིག །ལྷ་བཀའ་བཞིན་འཚལ་ཞེས་སྐྲ་མཁན་གྱི་མིས་རྒྱལ་པོ་ལྷ་ཆེན་པོའི་ལྟར་མཉན་ནས་སྐྲ་སྐྱ་བོ་དེ་དག་གསེར་གྱི་སྨང་ཙེར་གྱིས་རིམ་གྱིས་དལ་བུས་དལ་བུས་ཕྱུང་ནས་རྒྱལ་པོ་ལྷ་ཆེན་པོའི་ལག་ཏུ་བཞག་གོ། །</p>
<p>དེ་ནས་རྒྱལ་པོ་ལྷ་ཆེན་པོས་སྐྲ་སྐྱ་བོ་དེ་དག་ལག་པ་གཉིས་ཀྱིས་བརྐྱང་ནས་ཚིགས་སུ་བཅད་དེ་སྨྲས་པ། བདག་གི་མགོ་ལས་ཀླད་ཀྱི་སྐྲ། །</p>
<p>ལང་ཚོ་འཕྲོག་པ་སྐྱེས་པ་ནི། །</p>
<p>གཤིན་རྗེའི་ཕོ་ཉ་བྱུང་གྱུར་གྱིས། །</p>
<p>བདག་ནི་རབ་འབྱུང་དུས་ལ་བབ། །</p>
<p>བདག་གིས་མི་རྣམས་ཀྱི་འདོད་པ་ནི་སྤྱད་ཟིན་ཏེ། ལྷ་རྣམས་ཀྱི་འདོད་པ་བཙལ་བའི་དུས་ལ་བབ་ཀྱིས། མ་ལ་བདག་གིས་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་ལ་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ་སྙམ་མོ། །</p>
<p>དེ་ནས་རྒྱལ་པོ་ལྷ་ཆེན་པོས་གཞོན་ནུ་ཐུ་བོ་ཤོས་ཕོ་ཉས་བཀུག་ནས་འདི་སྐད་ཅེས་སྨྲས་སོ། །</p>
<p>གཞོན་ནུ་ཤེས་པར་གྱིས་ཤིག །ངའི་མགོ་ལས་གཤིན་རྗེའི་ཕོ་ཉ་སྐྲ་དཀར་སྐྱེས་ཏེ། ངས་མི་རྣམས་ཀྱི་འདོད་པ་ནི་སྤྱད་ཟིན་པས་ལྷ་རྣམས་ཀྱི་འདོད་པ་བཙལ་བའི་དུས་ལ་བབ་སྟེ། བུ་གཞོན་ནུ་ཁྱོད་ལ་ངས་རྒྱ་མཚོ་ལ་ཐུག་པའི་ས་ཆེན་པོ་འདི་གཏད་ཀྱིས། ཁྱོད་ཀྱིས་འདི་ལ་ཆོས་བཞིན་གྱིས་བསྐྱང་བར་བྱའི་ཆོས་མ་ཡིན་པས་ནི་མ་ཡིན་ནོ། །</p>
<p>འགའ་ཞིག་ཆོས་མ་ཡིན་པ་སྤྱོད་དམ་འདྲེན་པར་སྤྱོད་ན་ཁྱོད་ཀྱིས་ཡུལ་དུ་གནས་སུ་མ་གཞུག་ཅིག །བུ་གཞོན་ནུ་ཁྱོད་ཀྱིས་ཀྱང་གང་གི་ཚེ་མགོ་ལ་གཤིན་རྗེའི་ཕོ་ཉ་སྐྲ་དཀར་སྐྱེས་པར་མཐོང་བ་དེའི་ཚེ་ཁྱོད་ཀྱིས་ཀྱང་གཞོན་ནུ་ཐུ་བོ་ཤོས་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་ཆུག་ལ་རྒྱལ་པོའི་དྲང་སྲོང་གི་ཚངས་པར་སྤྱད་པ་སྤྱོད་ཅིག །ཅི་ནས་ཀྱང་ཁྱོད་ཀྱིས་དགེ་བའི་ལམ་ངེས་པ་འདི་ལྟ་བུ་ལ་ཞུགས་པའི་རྗེས་སུ་འཇུག་པར་བྱའི། རྒྱུན་ཆད་པར་མི་བྱ་ཞིང་སྐྱེས་བུ་ཐ་ཤལ་དུ་གྱུར་པར་མི་བྱའོ། །</p>
<p>བུ་གཞོན་ནུ་འགའ་ཞིག་སྐྱེས་བུ་བཟང་པོ་ཡོད་པའི་དུས་འདི་ལྟ་བུ་ལ་དགེ་བའི་ལམ་ངེས་པ་འདི་ལྟ་བུ་ལ་ཞུགས་པའི་རྗེས་སུ་འཇུག་པར་བྱེད་པ་གང་ཡིན་པ་དེ་ནི་དེ་རྣམས་ཀྱི་རྒྱུན་ཆད་པར་མི་བྱེད་པ་ཡིན། དེ་ནི་དེ་རྣམས་ཀྱི་སྐྱེས་བུ་ཐ་ཤལ་མ་ཡིན་པར་འགྱུར་རོ། །</p>
<p>བུ་གཞོན་ནུ་འགའ་ཞིག་སྐྱེས་བུ་བཟང་པོ་ཡོད་པའི་དུས་འདི་ལྟ་བུ་ལ་དགེ་བའི་ལམ་ངེས་པ་འདི་ལྟ་བུ་ལ་ཞུགས་པའི་རྗེས་སུ་འཇུག་པར་མི་བྱེད་པ་གང་ཡིན་པ་དེ་ནི་དེ་རྣམས་ཀྱི་རྒྱུན་ཆད་པར་བྱེད་པ་ཡིན། དེ་ནི་དེ་རྣམས་ཀྱི་སྐྱེས་བུ་ཐ་ཤལ་ཡིན་ནོ། །</p>
<p>དེ་ལྟ་བས་ན་ང་ཁྱོད་ལ་དེ་སྐད་དུ་ཅི་ནས་ཀྱང་ཁྱོད་ཀྱིས་དགེ་བའི་ལམ་ངེས་པ་འདི་ལྟ་བུ་ལ་ཞུགས་པའི་རྗེས་སུ་འཇུག་པར་བྱ་ཞིང་། རྒྱུན་འཆད་པར་མི་བྱ་ཞིང་སྐྱེས་བུ་ཐ་ཤལ་དུ་གྱུར་པར་མི་བྱའོ་ཞེས་སྨྲའོ། །</p>
<p>དེ་ནས་རྒྱལ་པོ་ལྷ་ཆེན་པོས་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་ནས་ཡུལ་བཅོམ་བརླག་འདི་ཉིད་ཀྱི་ལྷ་ཆེན་པོའི་ཨ་མྲའི་ཚལ་འདི་ཉིད་དུ་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །</p>
<p>རྒྱལ་པོ་ལྷ་ཆེན་པོའི་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་པ་གང་ཡིན་པ་དེ་ཡང་རྒྱལ་པོ་ལྷ་ཆེན་པོ་ཞེས་བྱ་བ་འཁོར་ལོས་སྒྱུར་བའི་རྒྱལ་པོ་མཐའ་བཞིར་རྣམ་པར་རྒྱལ་བ་ཞེས་བྱ་བ་ནས་གནས་སོ་ཞེས་བྱ་བའི་བར་གོང་མ་བཞིན་ནོ། །</p>
<p>དེ་ནས་རྒྱལ་པོ་ལྷ་ཆེན་པོའི་སྐྲ་དང་ཁ་སྤུ་དག་སྐྲ་མཁན་གྱི་མིས་འཆོས་པ་ན་ཞེས་བྱ་བ་ནས། སྐྱེས་བུ་ཐ་ཤལ་དུ་གྱུར་པར་མི་བྱའོ་ཞེས་བྱ་བའི་བར་གོང་མ་བཞིན་ནོ། །</p>
<p>དེ་ནས་རྒྱལ་པོ་ལྷ་ཆེན་པོས་གཞོན་ནུ་ཐུ་བོ་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་བཅུག་ནས་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱོད་དོ། །</p>
<p>དེ་ལྟར་བུ་དང་ཚ་བོ་དང་ཡང་ཚ་བརྒྱུད་པས་ལྷ་ཆེན་པོ་བརྒྱད་ཁྲི་བཞི་སྟོང་གིས་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །</p>
<p>དེ་ནས་རྒྱལ་པོ་ལྷ་ཆེན་པོས་བདག་ཉིད་ཀྱི་མཆོད་སྦྱིན་ཕུན་སུམ་ཚོགས་པ་མཐོང་ནས་ཚིགས་སུ་བཅད་དེ་སྨྲས་པ། ལྷ་དང་མི་ཡི་ནང་དག་ཏུ། །</p>
<p>དབང་ཕྱུག་དོན་དུ་གཉེར་བ་དང་། །</p>
<p>དབུལ་བའི་འཇིགས་པས་སྐྲག་པ་ཡིས། །</p>
<p>ཅི་ནུས་ཀྱིས་ནི་སྦྱིན་པ་གཏང་། །</p>
<p>འཇིག་རྟེན་ན་ནི་སྦྱིན་བྱེད་མཆོད། །</p>
<p>སྦྱིན་བྱེད་ལྷ་ཡི་ནང་མཆོད་དེ། །</p>
<p>བྱ་ཡི་འབྲས་ལྡན་ཤིང་བཞིན་དུ། །</p>
<p>འབྱུང་པོ་ཀུན་གྱི་སྐྱབས་འོས་ཡིན། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་རྒྱལ་པོ་ལྷ་ཆེན་པོ་ཞེས་བྱ་བ་འཁོར་ལོས་སྒྱུར་བའི་རྒྱལ་པོ་གང་གིས་དགེ་བའི་ལམ་ངེས་པ་དེ་སྲོལ་བཏོད་ཅིང་དགེ་བའི་ལམ་ངེས་པ་སྲོལ་བཏོད་པ་དེ་ལ་བརྟེན་ནས་ལྷ་ཆེན་པོ་བརྒྱད་ཁྲི་བཞི་སྟོང་གིས་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་པ་དེ་གཞན་ཞིག་ཡིན་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་འཁོར་ལོས་སྒྱུར་བའི་རྒྱལ་པོ་ལྷ་ཆེན་པོ་ཞེས་བྱ་བར་གྱུར་ཏེ། ང་ཉིད་ཀྱིས་དགེ་བའི་ལམ་ངེས་པ་དེ་སྲོལ་བཏོད་ཅིང་དགེ་བའི་ལམ་ངེས་པ་སྲོལ་བཏོད་པ་དེ་ལ་བརྟེན་ནས་ལྷ་ཆེན་པོ་བརྒྱད་ཁྲི་བཞི་སྟོང་གི་རྒྱལ་པོའི་དྲང་སྲོང་གི་ཚངས་པར་སྤྱོད་པ་སྤྱད་དོ། །</p>
<p>རྒྱལ་པོ་ཆེན་པོ་ངས་སྦྱིན་པའམ་སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཡུལ་མི་ཐི་ལ་འདི་ཉིད་དུ་དེ་རྣམས་ཀྱི་ཐ་མ་ཤོས་རྒྱལ་པོ་མུ་ཁྱུད་ཅེས་བྱ་བ་ཆོས་ཀྱི་རྒྱལ་པོ་ཆོས་དང་ལྡན་པ་ཆོས་ལ་གནས་པའི་རྒྱལ་པོ་ཞིག་བྱུང་སྟེ། དེ་བཙུན་མོ་དང་། གཞོན་ནུ་དང་། བློན་པོ་དང་། ཁྲོམ་གྱི་རུ་པ་དང་། གྲོང་མི་དང་། ཡུལ་མི་རྣམས་དང་ལྷན་ཅིག་ཏུ་ཆོས་སྤྱོད་ཅིང་སྦྱིན་པ་དག་གཏོང་། བསོད་ནམས་དག་བྱེད་པ། བསྙེན་གནས་ལ་ཉེ་བར་གནས་པ། ཚུལ་ཁྲིམས་ཡང་དག་པར་བླངས་ཏེ་གནས་སོ། །</p>
<p>དེའི་ཚེ་ལྷ་རྣམས་ཀྱི་དབང་པོ་བརྒྱ་བྱིན་སུམ་བཅུ་རྩ་གསུམ་པའི་ལྷ་རྣམས་ཀྱི་གུང་ལ་ལྷ་རྣམས་ཀྱི་འདུན་ས་ཆོས་བཟང་དུ་ཚོགས་ཤིང་ལྷགས་པ་རྣམས་ལ་བསྔགས་པ་རྗོད་དེ། གྲོགས་པོ་དག་ལུས་འཕགས་ཀྱི་མི་རྣམས་ཀྱི་རྙེད་པ་ནི་ལེགས་པར་རྙེད་དེ། ལུས་འཕགས་ཀྱི་མི་དེ་རྣམས་ཀྱི་རྒྱལ་པོ་མུ་ཁྱུད་ནི་ཆོས་ཀྱི་རྒྱལ་པོ་ཆོས་དང་ལྡན་པ་ཆོས་ལ་གནས་པའི་རྒྱལ་པོ་ཆེན་པོ་ཡིན་ཏེ། དེ་བཙུན་མོ་དང་ཞེས་བྱ་བ་ནས་ལྷན་ཅིག་ཏུ་ཆོས་སྤྱོད་ཅིང་ཚུལ་ཁྲིམས་ཡང་དག་པར་བླངས་ཏེ་གནས་སོ་ཞེས་བྱ་བའི་བར་གོང་མ་བཞིན་ནོ། །</p>
<p>གྲོགས་པོ་དག་ཁྱེད་ཅག་རྒྱལ་པོ་མུ་ཁྱུད་ལྟ་བར་འདོད་དམ། ཀཽ་ཤི་ཀ་མཆོག་ཏུ་འཚལ་ལོ། །</p>
<p>གྲོགས་པོ་དག་དེའི་ཕྱིར་ཁྱེད་ཅག་སྡོད་ཅིག་དང་ཁོ་བོས་ཇེ་རྒྱལ་པོ་མུ་ཁྱུད་བརྟག་པར་བྱའོ། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་དཔེར་ན་སྐྱེས་བུ་མཐུ་དང་ལྡན་པའི་ལག་པ་བསྐུམ་པ་ལས་བརྐྱང་བའམ། བརྐྱང་བ་ལས་བསྐུམ་པ་ཙམ་གྱིས་ལྷ་རྣམས་ཀྱི་དབང་པོ་བརྒྱ་བྱིན་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་ནས་མི་སྣང་བར་གྱུར་ཏེ། མི་ཐི་ལར་རྒྱལ་པོ་མུ་ཁྱུད་ལྡན་གྱི་ཁང་བཟངས་སུ་ཕྱིན་ནས་འདི་སྐད་ཅེས་སྨྲས་སོ། །</p>
<p>མུ་ཁྱུད་ལྡན་ཁྱོད་ཀྱི་རྙེད་པ་ནི་ལེགས་པར་རྙེད་དེ། གང་གི་ཕྱིར་སུམ་བཅུ་རྩ་གསུམ་པའི་ལྷ་རྣམས་ལྷའི་འདུན་ས་ཆོས་བཟང་དུ་ཚོགས་ཤིང་འདུས་པ་རྣམས་ཁྱོད་ཀྱི་བསྔགས་པ་རྗོད་པར་བྱེད་ཅིང་། གྲོགས་པོ་དག་ལུས་འཕགས་ཀྱི་མི་རྣམས་ཀྱི་རྙེད་པ་ཞེས་བྱ་བ་ནས་ཚུལ་ཁྲིམས་ཡང་དག་པར་བླངས་ཏེ་གནས་སོ་ཞེས་བྱ་བའི་བར་གོང་མ་བཞིན་ནོ། །</p>
<p>མུ་ཁྱུད་ཁྱོད་སུམ་བཅུ་རྩ་གསུམ་པའི་ལྷ་རྣམས་ལྟ་ཞིང་འགྲོ་འདོད་དམ། ཀཽ་ཤི་ཀ་བདག་སུམ་བཅུ་རྩ་གསུམ་པའི་ལྷ་རྣམས་ལ་ལྟ་ཞིང་མཆི་འཚལ་ལོ། །</p>
<p>མུ་ཁྱུད་ཁྱོད་དེའི་ཕྱིར་སྡོད་ཅིག །ཁོ་བོས་ཇེ་ཅང་ཤེས་སྟོང་ལྡན་གྱི་ཤིང་རྟ་ཁྱོད་ལ་བསྐུར་གྱིས། དེར་ཁྱོད་ཞུགས་ལ་མ་གཡོ་བར་ཤོག་ཤིག །རྒྱལ་པོ་མུ་ཁྱུད་ཀྱིས་དེ་བཞིན་དུ་འཚལ་ལོ་ཞེས་ལྷ་རྣམས་ཀྱི་དབང་པོ་བརྒྱ་བྱིན་ལས་མཉན་ཏོ། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སོང་ནས་ཁ་ལོ་སྒྱུར་བ་མ་ལ་གདུ་ལ་སྨྲས་པ། མ་ལ་གདུ་ཁྱོད་སོང་ལ་ཅང་ཤེས་སྟོང་ལྡན་གྱི་ཤིང་རྟ་མྱུར་དུ་ཆོས་ལ་རྒྱལ་པོ་མུ་ཁྱུད་གང་ན་བ་དེར་སོང་སྟེ་ཕྱིན་ནས་འདི་སྐད་ཅེས། མུ་ཁྱུད་ཁྱོད་ལ་ལྷ་རྣམས་ཀྱི་དབང་པོ་བརྒྱ་བྱིན་གྱིས་ཅང་ཤེས་སྟོང་ལྡན་གྱི་ཤིང་རྟ་བསྐུར་བ་འདི་ཡིན་གྱིས་དེར་ཁྱོད་ཞུགས་ལ་མ་གཡོ་བར་ཤོག་ཤིག་ཅེས་བྱོས་ཤིག །ཀཽ་ཤི་ཀ་ཁྱོད་ཀྱིས་གསུངས་པས་ཤིན་དུ་མ་ནོངས་སོ་ཞེས་ཁ་ལོ་སྒྱུར་བ་མ་ལ་གདུས་ལྷ་རྣམས་ཀྱི་དབང་པོ་བརྒྱ་བྱིན་ལས་མཉན་ནས་མྱུར་དུ་ཅང་ཤེས་སྟོང་ལྡན་གྱི་ཤིང་རྟ་བཅས་ཏེ། རྒྱལ་པོ་མུ་ཁྱུད་གང་ན་བ་དེར་སོང་ནས་ཕྱིན་པ་དང་འདི་སྐད་ཅེས་སྨྲས་སོ། །</p>
<p>མུ་ཁྱུད་ཁྱོད་ལ་ལྷ་རྣམས་ཀྱི་དབང་པོ་བརྒྱ་བྱིན་གྱིས་ཅང་ཤེས་སྟོང་ལྡན་གྱི་ཤིང་རྟ་བསྐུར་བ་འདི་ཡིན་གྱིས་འདིར་ཁྱོད་ཞུགས་ལ་མ་གཡོ་བར་ཤོག་ཤིག་ཅེས་མཆིའོ། །</p>
<p>རྒྱལ་པོ་ཆེན་པོ་རྒྱལ་པོ་མུ་ཁྱུད་ཅང་ཤེས་སྟོང་ལྡན་གྱི་ཤིང་རྟར་ཞུགས་པ་དང་། དེ་ནས་ཁ་ལོ་སྒྱུར་བ་མ་ལ་གདུས་རྒྱལ་པོ་མུ་ཁྱུད་ལ་སྨྲས་པ། ཁྱོད་ཀྱི་ཤིང་རྟ་གང་ནས་དྲང་། གང་ན་སེམས་ཅན་སྡིག་པའི་ལས་ཅན་རྣམས་སྡིག་པ་མི་དགེ་བའི་ལས་ཀྱི་རྣམ་པར་སྨིན་པ་ཉམས་སུ་མྱོང་བ་ནས་སམ། གང་ན་སེམས་ཅན་དགེ་བའི་ལས་ཅན་རྣམས་ལས་དགེ་བའི་རྣམ་པར་སྨིན་པ་ཉམས་སུ་མྱོང་བ་ནས་དྲང་། མ་ལ་གདུ་དེའི་ཕྱིར་གང་ན་སེམས་ཅན་སྡིག་པའི་ལས་ཅན་རྣམས་སྡིག་པ་མི་དགེ་བའི་རྣམ་པར་སྨིན་པ་ཉམས་སུ་མྱོང་བ་ཡོད་པ་དང་། གང་ན་སེམས་ཅན་དགེ་བའི་ལས་ཅན་རྣམས་ལས་དགེ་བའི་རྣམ་པར་སྨིན་པ་ཉམས་སུ་མྱོང་བ་དག་ཡོད་པ་གཉིས་ཀ་བལྟས། དེ་དག་གང་ན་བ་དེ་ལོགས་སུ་ཤིང་རྟ་དྲོངས་ཤིག །དེ་ནས་ཁ་ལོ་སྒྱུར་བ་མ་ལ་གདུས་རྒྱལ་པོ་མུ་ཁྱུད་ཀྱིས་ཅི་ནས་ཀྱང་གང་ན་སེམས་ཅན་སྡིག་པའི་ལས་ཅན་རྣམས་སྡིག་པ་མི་དགེ་བའི་ལས་ཀྱི་རྣམ་པར་སྨིན་པ་ཉམས་སུ་མྱོང་བ་ཡོད་པ་དང་། གང་ན་སེམས་ཅན་དགེ་བའི་ལས་ཅན་རྣམས་ལས་དགེ་བའི་རྣམ་པར་སྨིན་པ་ཉམས་སུ་མྱོང་བ་ཡོད་པ་གཉི་ག་མཐོང་བར་འགྱུར་བ་དེ་ལྟར་རྒྱལ་པོ་མུ་ཁྱུད་ལྡན་གྱི་ཤིང་རྟ་དྲངས་སོ། །</p>
<p>རྒྱལ་པོ་མུ་ཁྱུད་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་ཕྱིན་ནས་རྒྱལ་པོ་མུ་ཁྱུད་ལྷ་རྣམས་ཀྱི་འདུན་ས་ཆོས་བཟང་དུ་ཞུགས་པ་དང་། ལྷ་རྣམས་ཀྱི་དབང་པོ་བརྒྱ་བྱིན་གྱིས་རྒྱལ་པོ་མུ་ཁྱུད་ལ་སྟན་ཕྱེད་བསྟབས་ནས་རྒྱལ་པོ་མུ་ཁྱུད་དང་ལྷ་རྣམས་ཀྱི་དབང་པོ་བརྒྱ་བྱིན་སྟན་ཕྱེད་ཕྱེད་ལ་འདུག་གོ། །</p>
<p>རྒྱལ་པོ་ཆེན་པོ་རྒྱལ་པོ་མུ་ཁྱུད་དང་ལྷ་རྣམས་ཀྱི་དབང་པོ་བརྒྱ་བྱིན་སྟན་ཕྱེད་ཕྱེད་ལ་འདུག་པ་ན་ཁྱད་པར་རམ། བསམ་པའམ། ཐ་དད་དུ་བྱ་བ་ཅུང་ཟད་ཀྱང་མེད་དེ། གཞན་དུ་ན་ལྷ་རྣམས་ཀྱི་དབང་པོ་བརྒྱ་བྱིན་ནི་མིག་མི་འཛུམས་པར་ཟད་དོ། །</p>
<p>དེ་ནས་རྒྱལ་པོ་མུ་ཁྱུད་ཀྱིས་བདག་ཉིད་ཀྱི་མཆོད་སྦྱིན་ཕུན་སུམ་ཚོགས་པ་མཐོང་ནས་དེའི་ཚེ་ཚིགས་སུ་བཅད་དེ་སྨྲས་པ། དགེ་ལས་བྱས་དང་དེ་བཞིན་དུ། །</p>
<p>མི་དགེའི་ལས་བྱས་མཐོང་ནས་ནི། །</p>
<p>མི་གང་བག་མེད་བྱེད་པ་དེ། །</p>
<p>སྐྱེས་བུ་ཐ་ཤལ་སྙིང་རེ་རྗེ། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་རྒྱལ་པོ་མུ་ཁྱུད་ལ་འདི་སྐད་ཅེས་སྨྲས་སོ། །</p>
<p>མུ་ཁྱུད་ཁྱོད་འདི་ཉིད་དུ་འདུག་ལ་དགའ་བར་སྤྱོད་ཅིག །འདོད་པའི་ཡོན་ཏན་ལྔ་འབྱོར་ཅིང་ལྡན་པས་རྩེད་མོ་བྱོས་ཤིག །དགའ་བར་སྤྱོད་ཅིག །དགའ་མགུར་སྤྱོད་ཅིག །དེས་ཚིགས་སུ་བཅད་དེ་སྨྲས་པ། ཇི་ལྟར་སྣོད་དང་ཤིང་རྟ་དག །བརྙས་པ་རེ་ཞིག་དུས་ཡིན་ལྟར། །</p>
<p>དེ་དང་འདྲ་བར་གནས་འདི་ཡང་། །</p>
<p>དབང་ནི་གཞན་དག་སྒྱུར་བས་བདག །འདི་ནས་མི་ཐི་ལར་སོང་ནས། །</p>
<p>དགེ་བ་མང་པོ་རྣམས་བྱ་ཞིང་། །</p>
<p>བསོད་ནམས་ཕུན་སུམ་ཚོགས་བྱས་ནས། །</p>
<p>དེ་ནས་མཐོ་རིས་འོང་བར་བྱ། །</p>
<p>དེ་མི་ཐི་ལར་འོངས་ནས་སྦྱིན་པ་དག་བཏང་། བསོད་ནམས་དག་བྱས་ནས་ཚིགས་སུ་བཅད་དེ་སྨྲས་པ། གང་ཚེ་རྒྱལ་རིགས་བྲམ་ཟེ་དང་། །</p>
<p>རྗེའུ་རིགས་དམངས་རིགས་གདོལ་པ་དང་། །</p>
<p>ཀླ་ཀློ་ཕོངས་ལ་བྱིན་པ་ཡི། །</p>
<p>སྦྱིན་པ་དམ་པ་རྣམས་ཀྱིས་བསྔགས། །</p>
<p>མུ་གེའི་ཚེ་ན་སྦྱིན་བྱིན་ཞིང་། །</p>
<p>སྐྱེ་བོ་དམ་པ་ཚིམ་བྱས་ནས། །</p>
<p>ངན་སོང་རྣམས་སྤངས་འདི་དང་ནི། །</p>
<p>མཐོ་རིས་སུ་ཡང་བཀུར་བ་ཡིན། །</p>
<p>ཕན་ཡོན་འདི་ནི་ཤེས་ནས་ཀྱང་། །</p>
<p>མཁས་པ་རྣམས་ཀྱིས་སྦྱིན་པ་གཏང་། །</p>
<p>སྦྱིན་པ་ཡིས་ནི་ཐར་པ་དང་། །</p>
<p>དབང་ཕྱུག་ལྷ་གནས་འབྱོར་བར་འགྱུར། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་འཁོར་ལོས་སྒྱུར་བའི་རྒྱལ་པོ་མུ་ཁྱུད་ཅེས་བྱ་བ་གང་གིས་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སོང་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་སྟན་ཕྱེད་དང་། ལྷ་རྣམས་ཀྱི་འདོད་པའི་ཡོན་ཏན་ལྔས་བསྟབས་ནས། དེས་མི་ཐི་ལར་འོངས་ཏེ་གྲོང་ཁྱེར་གྱི་སྒོ་བཞིར་མཆོད་སྦྱིན་གྱི་གནས་བརྩིགས་ནས་སྦྱིན་པ་དག་བཏང་། བསོད་ནམས་དག་བྱས་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་འཁོར་ལོས་སྒྱུར་བའི་རྒྱལ་པོ་མུ་ཁྱུད་ཅེས་བྱ་བ་གང་གིས་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སོང་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་སྟན་ཕྱེད་དང་ལྷ་རྣམས་ཀྱི་འདོད་པའི་ཡོན་ཏན་ལྔས་བསྟབས་པ་ཡིན་པར་གྱུར་ཏེ། ང་ཉིད་དེ་ནས་མི་ཐི་ལར་སོང་ནས་གྲོང་ཁྱེར་གྱི་སྒོ་བཞིར་མཆོད་སྦྱིན་གྱི་གནས་བརྩིགས་ཏེ་སྦྱིན་པ་དག་བྱིན། བསོད་ནམས་དག་བྱས་སོ། །</p>
<p>རྒྱལ་པོ་ཆེན་པོ་ངས་སྦྱིན་པའམ་སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>དེའི་འོག་ཏུ་རྒྱལ་པོ་ཀུན་དགའ་བོ་ཞེས་བྱ་བ་མཐུ་དང་ལྡན་པ་ཞེས་བྱ་བའི་བར་དུ་རྒྱས་པར་སྦྱར་ཏེ། དེ་ལ་བུ་གཅིག་དང་གཉིས་ནས་ལྔའི་བར་དག་བཙས་པ་ལས་དེའི་བུ་ཐ་ཆུངས་གང་ཡིན་པ་དེའི་གདོང་མེ་ལོང་འདྲ་བས་དེའི་མིང་མེ་ལོང་གདོང་ཞེས་བྱ་བར་གྲགས་སོ། །</p>
<p>དེ་དག་ཐམས་ཅད་བསྲིངས་བསྐྱེད་དེ་ཆེན་པོར་གྱུར་ཏོ། །</p>
<p>གཞོན་ནུ་མེ་ལོང་གདོང་ནི་དེས་པ་དང་ཤིན་ཏུ་དུལ་བ་ཡིན་ནོ། །</p>
<p>དེ་དག་གཞན་ནི་གཏུམ་པ། གཟུ་ལུམས་ཅན། རྩུབ་པ་ཡིན་ནོ། །</p>
<p>དེ་དག་ཐམས་ཅད་ཕའི་དགོས་པ་ཞིག་གི་ཕྱིར་འདུས་ན་ཤེས་རབ་ཀྱིས་ཅུང་ཟད་ཀྱང་སོ་སོར་རྟོགས་པ་མེད་དོ། །</p>
<p>གཞོན་ནུ་མེ་ལོང་གདོང་ནི་དྲི་བ་ཟབ་མོ་ཟབ་མོ་དག་ལ་རང་གི་ཤེས་རབ་ཀྱིས་དཔྱོད་པར་བྱེད་དོ། །</p>
<p>རྒྱལ་པོ་ཀུན་དགའ་བོ་ནད་ཀྱིས་ཐེབས་ནས་དེས་བསམས་པ། གང་རྒྱལ་སྲིད་བྱེད་དུ་གཞུག །གལ་ཏེ་བདག་གིས་བུ་ཕོ་གོང་མ་བཞི་ལས་གང་ཡང་རུང་བ་ཞིག་རྒྱལ་པོ་བྱེད་དུ་བཅུག་ན་དེ་རྣམས་གཏུམ་པ། གཟུ་ལུམས་ཅན་རྩུབ་པ་ཡིན་པས་ཚུལ་མ་ཡིན་པས་ཡུལ་མི་རྣམས་ལ་གནོད་པ་བྱེད་པར་འགྱུར་རོ། །</p>
<p>གལ་ཏེ་གཞོན་ནུ་མེ་ལོང་གདོང་རྒྱལ་སྲིད་བྱེད་དུ་བཅུག་ན་ནི་ཉེ་དུ་རྣམས་ཀྱིས་ད་རྒྱལ་པོ་འདིས་སྲས་ཐུ་བོ་རྣམས་བཞག་ནས་སྲས་ཐ་ཆུངས་རྒྱལ་སྲིད་བྱེད་དུ་འཇུག་པ་ཅིའི་ཐ་ཚིག་ཅེས་སྨོད་པར་འགྱུར་བས་ཐབས་ཤིག་བཤམ་མོ་སྙམ་ནས། དེས་རིན་པོ་ཆེ་གསུམ་དང་། བཙུན་མོའི་འཁོར་ཞེས་བྱེད་པ་དང་། ཤེས་རབ་ཀྱིས་སོ་སོར་བརྟག་པར་བྱ་བ་དྲུག་བཞག་ནས་དེས་བློན་པོ་རྣམས་ལ་སྨྲས་པ། ཀྱེ་སྣ་བོ་དག་ང་འདས་ན་ཁྱེད་ཅག་གིས་གཞོན་ནུ་རྣམས་རེ་རེ་ནས་བརྟག་པར་བྱ་སྟེ། སུས་ནོར་བུའི་ལྷམ་ཟུང་དུ་བགོས་ན་འཚམ་པར་འགྱུར་བ་དང་། སེང་གེའི་ཁྲི་ལ་འདུག་ན་མི་གཡོ་བར་འདུག་པ་དང་། དབུ་རྒྱན་མགོ་ལ་ཐོགས་ན་མི་གཡོ་བར་འདུག་པ་དང་། བཙུན་མོའི་འཁོར་ཞེས་བྱེད་པ་དང་། ཤེས་རབ་ཀྱིས་སོ་སོར་བརྟག་པར་བྱ་བ་དྲུག་པོ་ནང་གི་གཏེར་དང་། ཕྱིའི་གཏེར་དང་། ཕྱི་ནང་གི་གཏེར་དང་། ཤིང་གི་རྩེ་མོའི་གཏེར་དང་། རིའི་རྩེ་མོའི་གཏེར་དང་། ཆུ་འགྲམ་གྱི་གཏེར་ཏེ། སུ་འདི་དག་ཐམས་ཅད་དང་ལྡན་པར་གྱུར་པ་དེ་ང་འདས་ནས་ཁྱོད་ཅག་གིས་ཆུག་ཤིག་ཅེས་སྨྲས་ནས། བསགས་པ་ཀུན་གྱི་མཐའ་ཟད་ཅིང་། །</p>
<p>མཐོན་པོའི་མཐའ་ནི་ལྟུང་བར་འགྱུར། །</p>
<p>ཞེས་བྱ་བ་ཡིན་པས་ཤིའོ། །</p>
<p>བློན་པོ་དེ་རྣམས་ཀྱིས་གཞོན་ནུ་ཕུ་བོ་ཤོས་ལ་ནོར་བུའི་ལྷམ་ཟུང་དུ་བསྐོན་ན་ཇི་ལྟར་ཡང་དེ་དང་མི་འཚམ་མོ། །</p>
<p>སེང་གེའི་ཁྲི་ལ་བཞག་ན་གཡོས་སོ། །</p>
<p>དབུ་རྒྱན་བཏགས་ན་རབ་ཏུ་གཡོས་སོ། །</p>
<p>བཙུན་མོའི་འཁོར་གྱིས་ཀྱང་ཞེས་མ་བྱས་སོ། །</p>
<p>ཤེས་རབ་ཀྱིས་སོ་སོར་བརྟག་པར་བྱ་བ་དྲུག་སྨྲས་ན་མ་ཤེས་ཏེ། ནུ་བོ་ཕྱི་མ་རྣམས་ཀྱང་དེ་བཞིན་ནོ། །</p>
<p>གཞོན་ནུ་མེ་ལོང་གདོང་ལ་ནོར་བུའི་ལྷམ་ཟུང་དུ་བསྐོན་ན་ཤིན་ཏུ་འཚམ་པར་འདུག་གོ། །</p>
<p>སེང་གེའི་ཁྲི་ལ་འདུག་ན་མི་གཡོ་བར་འདུག་གོ། །</p>
<p>དབུ་རྒྱན་ཐོགས་ན་སྤྱི་གཙུག་རྒྱས་པར་འདུག་གོ། །</p>
<p>བཙུན་མོའི་འཁོར་གྱིས་ཀྱང་ཞེས་བྱས་པ་དང་། བློན་པོ་རྣམས་ཀྱིས་སྨྲས་པ། ད་དུང་ཤེས་རབ་ཀྱིས་སོ་སོར་བརྟག་པར་བྱ་བ་དྲུག་པོ་ནང་གི་གཏེར་དང་། ཕྱིའི་གཏེར་དང་། ཕྱི་ནང་གི་གཏེར་དང་། ཤིང་གི་རྩེ་མོའི་གཏེར་དང་། རིའི་རྩེ་མོའི་གཏེར་དང་། ཆུ་འགྲམ་གྱི་གཏེར་ཤེས་པར་བྱ་དགོས་སོ། །</p>
<p>མེ་ལོང་གདོང་གིས་བསམས་པ། ནང་གི་གཏེར་ཞེས་བྱ་བ་ནང་གི་གཏེར་ཅི་ཞེ་ན། ཐེམ་པའི་ནང་རོལ་ན་ཡོད་པའི་གཏེར་ཡིན་ནོ། །</p>
<p>ཕྱིའི་གཏེར་ཞེས་བྱ་བ་ཕྱིའི་གཏེར་ཅི་ཞེ་ན། ཕྱིའི་གཏེར་ཞེས་བྱ་བ་ནི་ཐེམ་པའི་ཕྱི་རོལ་ན་ཡོད་པའི་གཏེར་ཡིན་ནོ། །</p>
<p>ཕྱི་ནང་གི་གཏེར་ཞེས་བྱ་བ་ཅི་ཡིན་ཞེ་ན། ཐེམ་པའི་འོག་ན་ཡོད་པའི་གཏེར་ཡིན་ནོ། །</p>
<p>ཤིང་གི་རྩེ་མོའི་གཏེར་ཞེས་བྱ་བ་ཤིང་གི་རྩེ་མོའི་གཏེར་ཅི་ཞེ་ན། རྒྱལ་པོ་དེ་བཞུགས་པའི་ཤིང་དེའི་གྲིབ་མས་ཉི་མའི་གུང་ལ་གང་དུ་ཁྱབ་པ་དེ་ན་ཡོད་པའི་གཏེར་ཡིན་ནོ། །</p>
<p>རིའི་རྩེ་མོའི་གཏེར་ཞེས་བྱ་བ་ནི་རྒྱལ་པོ་དེ་རོལ་པའི་རྫིང་དེ་ན་ཁྲུས་ཀྱི་རྡོ་ལེབ་ཡོད་པ་དེའི་འོག་ན་ཡོད་པའི་གཏེར་ཡིན་ནོ། །</p>
<p>ཆུ་འགྲམ་གྱི་གཏེར་ཞེས་བྱ་བ་ནི་ཁྱིམ་གྱི་ཆུ་གང་དུ་འབབ་པ་དེའི་སྟོར་ཁུང་གི་མཐའ་ན་ཡོད་པའི་གཏེར་ཡིན་ནོ། །</p>
<p>བློན་པོ་དེ་རྣམས་ཀྱིས་ཐམས་ཅད་སོ་སོར་བརྟགས་ན་དེ་དག་བྱུང་ནས་དེ་རྣམས་ཀྱིས་དེ་རྒྱལ་པོར་དབང་བསྐུར་ཏེ། རྒྱལ་པོ་མེ་ལོང་གདོང་ཞེས་བྱ་བ་མཐུ་དང་ལྡན་པར་གྱུར་ཏོ། །</p>
<p>རི་འོར་གཞན་ཞིག་ན་བྲམ་ཟེ་དབྱུག་གུ་ཅན་ཞེས་བྱ་བ་ཞིག་གནས་པ་དེས་ཁྱིམ་བདག་ཅིག་ལས་གླང་དག་ཅིག་བརྙས་ཏེ་ཞིང་རྨོས་ནས་གླང་དེ་དག་དེད་དེ་ཁྱིམ་བདག་དེའི་ཁྱིམ་དུ་སོང་བ་དང་། ཇི་ཙམ་ན་ཁྱིམ་བདག་དེ་དྲོ་ལ་བབ་ནས་བྲམ་ཟེ་དབྱུག་གུ་ཅན་གྱིས། གླང་ཕུག་ཏུ་བཏང་བ་ལས་སྒོ་གཞན་ཞིག་ནས་བྱུང་སྟེ་སོང་ངོ་། །</p>
<p>ཁྱིམ་བདག་དེ་ཟན་ཟོས་ནས་ལངས་ན་གང་ན་ཡང་གླང་མི་སྣང་ནས་དེས་དབྱུག་གུ་ཅན་བཟུང་ནས་གླང་ག་རེ། དེས་སྨྲས་པ་ཁྱིམ་དུ་མ་བཅུག་གམ། ཁྱོད་ཀྱིས་ཁོ་བོའི་གླང་ཕྲོགས་ཀྱིས་ཁོ་བོ་ལ་གླང་སླར་བྱིན་ཅིག །དེས་སྨྲས་པ། ཁོ་བོས་མ་ཕྲོགས་སོ། །</p>
<p>དེས་སྨྲས་པ། རྒྱལ་པོ་མེ་ལོང་གདོང་འདི་ནི་ཤེས་རབ་དང་ལྡན་པ་ཡིན་གྱིས་དེའི་དྲུང་དུ་དོང་དང་། དེས་དོན་འདི་སྦྱངས་དཔྱད་དེ་བདག་ཅག་ལ་རིགས་མི་རིགས་སྟོན་པར་འགྱུར་རོ་ཞེས་དེ་གཉིས་ཆས་པ་དང་། མི་ཞིག་གིས་རྟ་རྒོད་མ་ཞིག་བྲོས་ནས་དེས་དབྱུག་གུ་ཅན་ལ་སྨྲས་པ། རྟ་རྒོད་མའོ་ནི་ཁོག་ཤིག །དེས་སྨྲས་པ། ཇི་ལྟར་དགག །ཅི་ནུས་པས་སོ། །</p>
<p>དེས་རྡོ་བ་ཞིག་བླངས་ཏེ་མགོར་བསྣུན་པས་དེ་ཤི་བར་གྱུར་ཏོ། །</p>
<p>མི་དེས་སྨྲས་པ། ཁོ་བོའི་རྟ་རྒོད་མ་ཁྱོད་ཀྱིས་བསད་ཀྱིས་ཁོ་བོ་ལ་རྟ་རྒོད་མ་གཅིག་བྱིན་ཅིག །ཅིའི་ཕྱིར་རྟ་རྒོད་མ་སྦྱིན། དེས་སྨྲས་པ་ཚུར་ཤོག །རྒྱལ་པོ་མེ་ལོང་གདོང་གི་གན་དུ་དོང་དང་། དེས་བདག་ཅག་གི་ཞལ་ཆེ་སྦྱོང་བར་འགྱུར་རོ་ཞེས་དེ་དག་དེར་དོང་བ་དང་། དབྱུག་གུ་ཅན་དེ་འབྲོས་པར་བརྩམས་ཏེ། དེས་རྩིག་པ་ཞིག་གི་ཁ་ནས་བདག་ཉིད་མཆོངས་པ་དང་། དེའི་ཤོད་ན་ཐ་ག་པ་ཞིག་ཐགས་འཐག་ཅིང་འདུག་པ་དེའི་སྟེང་དུ་ལྷུང་བས་ཐ་ག་པ་ཤི་ནས་དབྱུག་གུ་ཅན་ཡང་ཐ་ག་པའི་ཆུང་མས་བཟུང་ནས། ཁོ་མོའི་ཁྱིམ་ཐབ་ཁྱོད་ཀྱིས་བསད་ཀྱིས་ཁོ་མོའི་ཁྱིམ་ཐབ་བྱིན་ཅིག །ཁོ་བོས་ཁྱོད་ཀྱི་ཁྱིམ་ཐབ་ག་ལས་སྦྱིན། དེས་སྨྲས་པ། ཚུར་རྒྱལ་པོ་མེ་ལོང་གདོང་གི་དྲུང་དུ་དོང་དང་། དེས་བདག་ཅག་གི་ཞལ་ཆེ་གཅོད་པར་འགྱུར་རོ་ཞེས་དེ་རྣམས་ཆས་པ་དང་། ལམ་གྱི་བར་དེ་ན་ཆུ་བོ་གཏིང་ཟབ་མོ་ཞིག་ཡོད་པ་དེ་ལ་ཤིང་མཁན་ཞིག་ཁ་ན་སྟེའུ་ཐོགས་ཏེ་ཕས་ཚུར་ར་རྒལ་བ་དེ་ལ་དབྱུག་གུ་ཅན་དེས་སྨྲས་པ། ཆུ་ཆེ་ཆུང་ཇི་ཙམ། སྟེའུ་བཏང་སྟེ་སྨྲས་པ། ཆུ་གཏིང་ཟབ་བོ། །</p>
<p>སྟེའུ་དེ་ཆུར་ལྷུང་ནས་དེས་དབྱུག་གུ་ཅན་དེ་བཟུང་སྟེ། ཁྱོད་ཀྱིས་ངའི་སྟེའུ་ཆུར་བསྐུར་རོ། །</p>
<p>ངས་མ་བསྐུར་རོ། །</p>
<p>ཚུར་རྒྱལ་པོ་མེ་ལོང་གདོང་གི་དྲུང་དུ་དོང་དང་། དེས་བདག་ཅག་གི་ཞལ་ཆེ་སྦྱོང་བར་འགྱུར་རོ། །</p>
<p>དེ་རྣམས་ངལ་བས་དབྱུག་གུ་ཅན་ཁྲིད་དེ་ཆང་འཚོང་ཞིག་གི་ཁྱིམ་དུ་ཞུགས་པ་དང་། ཆང་འཚོང་མ་ལ་ཁྱེའུ་ཞིག་བཙས་པ་དེས་ཁྱེའུ་དེ་གོས་ཀྱིས་བཀབ་སྟེ་བསྙལ་བ་དེ་ལ་དབྱུག་གུ་ཅན་འདུག་གོ། །</p>
<p>དེས་ཁྱེའུ་ཡོད་ཁྱེའུ་ཡོད་ཅེས་སྨྲས་ནས། ཇི་ཙམ་ན་བལྟས་ན་ཤི་བར་གྱུར་ནས་དེས་དབྱུག་གུ་ཅན་དེ་བཟུང་ནས། ཁྱོད་ཀྱིས་ཁོ་མོའི་བུ་བསད་ཀྱིས་ཁོ་མོའི་བུ་བྱིན་ཅིག །དེས་སྨྲས་པ། ཁོ་བོས་ནི་མ་བསད་ན་ཅིའི་ཕྱིར་ཁོ་བོས་ཁྱོད་ལ་བུ་སྦྱིན། དེས་སྨྲས་པ། ཚུར་རྒྱལ་པོ་མེ་ལོང་གདོང་གི་དྲུང་དུ་འདོང་ངོ་ཞེས་དེ་རྣམས་ཆས་པ་དང་། ཇི་ཙམ་ན་ཕྱོགས་གཞན་ཞིག་ན་ཤིང་སྐམ་ལ་ཁྭ་ཞིག་འདུག་པ་དེས་དབྱུག་གུ་ཅན་མཐོང་ནས་སྨྲས་པ། གང་དུ་འགྲོ། ཁོ་བོ་ནི་མི་འགྲོ་ན་འདི་དག་གིས་ཁོ་བོ་ཁྲིད་དོ། །</p>
<p>གང་དུ། མེ་ལོང་གདོང་གི་དྲུང་དུའོ། །</p>
<p>འོ་ན་ཁོ་བོའི་ཕྲིན་ཡང་ཁྱེར་ལ་རྒྱལ་པོ་མེ་ལོང་གདོང་ལ་ཕྱོགས་ག་གེ་མོ་ཞིག་ན་ཤིང་ལོ་མ་སྐམས་པ་ཞིག་མཆིས་པ་དེ་ལ་ཁྭ་ཞིག་མཆིས་ཏེ། དེའི་མཆིད་ནས་ཤིང་ལོ་མ་སྔོ་ཞིང་སྣུམ་པ་གཞན་དག་མཆིས་བཞིན་དུ་དེ་ལ་བདག་དགའ་བར་མི་འགྱུར་གྱི། འདི་ལ་བདག་མཆིས་ན་བདེ་བ་ཅི་ལས་གྱུར་ཅེས་གྱིས་ཤིག །དེ་རྣམས་ཆས་པ་ལས་རི་དགས་ཞིག་གིས་དབྱུག་གུ་ཅན་མཐོང་ནས་དེས་སྨྲས་པ། དབྱུག་གུ་ཅན་གང་དུ་འགྲོ། ཁོ་བོ་ནི་གང་དུ་ཡང་མི་འགྲོ་ན་འདི་དག་གིས་ཁོ་བོ་ཁྲིད་དོ། །</p>
<p>གང་དུ། མེ་ལོང་གདོང་གི་དྲུང་དུའོ། །</p>
<p>ཁོ་བོའི་ཕྲིན་ཡང་ཁྱེར་ལ་གནས་གཞན་དག་ན་གསིང་མ་དང་རྩྭ་སྔོན་པོ་དག་མཆིས་བཞིན་དུ་བདག་དེ་དག་ལ་མ་དད་པ་ལ་རྒྱུ་ཅི་ཞིག་མཆིས་ཞེས་གྱིས་ཤིག །དེ་རྣམས་ཆས་པ་དང་ཇི་ཙམ་ན་སྲེག་པ་ཞིག་གིས་མཐོང་ནས་སྨྲས་པ། གང་དུ་འདོང་ཞེས་བྱ་བ་ནས། འོ་ན་ཁོ་བོའི་ཕྲིན་ཡང་ཁྱེར་ཅིག་ཅེས་བྱ་བའི་བར་གོང་མ་བཞིན་དུ་སྟེ། བདག་ཕྱོགས་གཅིག་ཏུ་ནི་སྲེག་པའི་སྐད་འབྱིན་ལ། ཕྱོགས་གཞན་དུ་ནི་སྐད་གཞན་འབྱིན་པ། འདི་ལ་རྒྱུ་ཅི་ཞིག་མཆིས་ཞེས་གྱིས་ཤིག། །</p>
<p>།འདུལ་བ་གཞི། བམ་པོ་བཞི་བཅུ་རྩ་བཞི་པ། ཕྱོགས་གཞན་ཞིག་ན་སྦྲུལ་ཞིག་གིས་མཐོང་ནས་ཞེས་བྱ་བ་ནས་འོ་ན་ཁོ་བོའི་ཕྲིན་ཡང་ཁྱེར་ཅིག་ཅེས་བྱ་བའི་བར་གོང་མ་བཞིན་དུ་སྟེ། བདག་ཕུག་ནས་ནི་བདེ་བར་འབྱུང་ལ་སླར་ནི་སྡུག་བསྔལ་གྱིས་འཇུག་པ་འདི་ལ་རྒྱུ་ཅི་ཞིག་མཆིས་ཞེས་གྱིས་ཤིག །སྦྲུལ་ཞིག་དང་ནེའུ་ལེ་གཉིས་ཕན་ཚུན་མི་མཐུན་ཞིང་འཐབ་པར་བྱེད་པ་ཞེས་བྱ་བ་ནས་འོ་ན་བདག་ཅག་གི་ཕྲིན་ཡང་ཁྱེར་ཅིག་ཅེས་བྱ་བའི་བར་གོང་མ་བཞིན་དུ་སྟེ། བདག་ཅག་ཉིན་པར་གཅིག་གིས་གཅིག་མཐོང་ནས་ཐབ་མོ་བགྱིད་ཀྱི་དགའ་བར་མི་འགྱུར་བ་འདི་ལ་རྒྱུ་ཅི་ཞིག་མཆིས་ཞེས་གྱིས་ཤིག །བག་སར་གཞོན་ནུ་མ་ཞིག་གིས་ཞེས་བྱ་བ་ནས་དེས་སྨྲས་པ། འོ་ན་བདག་གི་ཕྲིན་ཡང་ཁྱེར་ཅིག་ཅེས་བྱ་བའི་བར་གོང་མ་བཞིན་དུ་སྟེ། གང་གི་ཚེ་བདག་ཕའི་ཁྱིམ་ན་མཆིས་པ་དེའི་ཚེ་ནི་གྱོས་པོའི་ཁྱིམ་འཚལ་ལ། གང་གི་ཚེ་གྱོས་པོའི་ཁྱིམ་ན་མཆིས་པ་དེའི་ཚེ་ན་ཕའི་ཁྱིམ་འཚལ་བ་འདི་ལ་རྒྱུ་ཅི་ཞིག་མཆིས་ཞེས་གྱིས་ཤིག །དེ་རྣམས་ཆས་ནས་རྒྱལ་པོ་མེ་ལོང་གདོང་གང་ན་བ་དེར་དོང་སྟེ་ཕྱིན་ནས་དབྱུག་གུ་ཅན་གྱིས་རྒྱལ་པོ་ལ་རྒྱལ་བ་དང་ཚེ་སྤེལ་བ་དག་བྱས་ནས་ཕྱོགས་གཅིག་ཏུ་འདུག་གོ། །</p>
<p>གཞན་དག་གིས་ཀྱང་རྐང་པ་གཉིས་ལ་མགོ་བོས་ཕྱག་བྱས་ཏེ་འཁོད་པ་དང་། རྒྱལ་པོས་དབྱུག་གུ་ཅན་ལ་དྲིས་པ་ཁྱོད་ཅི་ལ་འོངས་ལྷ་བདག་ནི་ཁྲིད་དོ་ཅི་ཞིག་གི་ཕྱིར། དབྱུག་གུ་ཅན་གྱིས་ཁྱིམ་བདག་དང་ཅི་ཞིག་ལས་རྩོད་པ་དེ་ཐམས་ཅད་སྨྲས་སོ། །</p>
<p>རྒྱལ་པོས་ཁྱིམ་བདག་ལ་དྲིས་པ། ཁྱོད་ཀྱིས་གླང་མཐོང་ངམ་མཐོང་ལགས་སོ། །</p>
<p>དབྱུག་གུ་ཅན་ཁྱོད་ཀྱིས་གླང་ཕུགས་སུ་བསྐྲད་དམ། ལྷ་བསྐྲད་ལགས་སོ། །</p>
<p>རྒྱལ་པོས་སྨྲས་པ། གང་གི་ཕྱིར་གོ་བར་མ་བྱས་པས་དབྱུག་གུ་ཅན་འདིའི་ལྕེ་ཆོད་ཅིག །གང་གི་ཕྱིར་འདི་ཡང་གླང་མ་བཏགས་པས་མིག་ཕྱུང་ཤིག །ཁྱིམ་བདག་གིས་སྨྲས་པ། རྣམ་པ་གཅིག་ཏུ་བདག་གི་གླང་སྟོར། རྣམ་པ་གཉིས་སུ་བདག་གི་མིག་དབྱུང་བ་བས་དབྱུག་གུ་ཅན་རྒྱལ་མི་བསྔོའོ། །</p>
<p>མི་དེས་སྨྲས་པ་ལྷ་དབྱུག་གུ་ཅན་འདིས་བདག་གི་རྟ་རྒོད་མ་ཞིག་བཀུམ་མོ། །</p>
<p>ཇི་ལྟར་བསད། དེས་རྒྱས་པར་སྨྲས་པ་དང་། རྒྱལ་པོས་སྨྲས་པ། གང་གི་ཕྱིར་ཇི་ལྟར་ནུས་པ་དེ་བཞིན་དུ་ཁོག་ཤིག །ཅེས་སྨྲས་པས་མི་འདིའི་ལྕེ་ཆོད་ཅིག །གང་གི་ཕྱིར་རྡོ་བས་མི་སྣུན་པར་གཞན་གྱིས་དགག་མི་ནུས་པ་མེད་པས་དབྱུག་གུ་ཅན་འདི་ཡང་ལག་པ་ཆོད་ཅིག །མི་དེས་སྨྲས་པ་རྣམ་པ་གཅིག་ཏུ་བདག་གི་རྟ་རྒོད་མ་བཀུམ། རྣམ་པ་གཉིས་སུ་བདག་གི་ལྕེ་བཅད་པ་བས་དབྱུག་གུ་ཅན་རྒྱལ་མི་བསྔོའོ། །</p>
<p>ཐ་ག་པའི་ཆུང་མས་རྒྱས་པར་སྨྲས་པ་དང་རྒྱལ་པོས་སྨྲས་པ། འདི་ཉིད་ཁྱོད་ཀྱི་ཁྱིམ་ཐབ་ཏུ་ཁྱེར་ཅིག །དེས་སྨྲས་པ་རྣམ་པ་གཅིག་ཏུ་ནི་འདིས་བདག་གི་སྡུམ་ཐབ་བཀུམ། རྣམ་པ་གཉིས་སུ་འདི་སྡུམ་ཐབ་ཏུ་འགྱུར་བ་བས་དབྱུག་གུ་ཅན་རྒྱལ་མི་བསྔོའོ། །</p>
<p>ཤིང་མཁན་གྱིས་རྒྱས་པར་སྨྲས་པ་དང་། རྒྱལ་པོས་སྨྲས་པ་གང་གི་ཕྱིར་སྟེའུ་ཆུའི་དབུས་སུ་བོར་ནས་ཚིག་སྨྲས་པས་ཤིང་མཁན་འདི་ལྕེ་ཆོད་ཅིག །དབྱུག་གུ་ཅན་འདི་ཡང་ཆུའི་གཏིང་ཟབ་པར་མཐོང་བཞིན་དུ་ཤིང་མཁན་ལ་འདྲི་བས་མིག་དབྱུང་ངོ་། །</p>
<p>ཤིང་མཁན་གྱིས་སྨྲས་པ། རྣམ་པ་གཅིག་ཏུ་བདག་གི་སྟེའུ་སྟོར། རྣམ་པ་གཉིས་སུ་བདག་གི་ལྕེ་བཅད་པ་བས་དབྱུག་གུ་ཅན་རྒྱལ་མི་བསྔོའོ། །</p>
<p>ཆང་འཚོང་མས་རྒྱས་པར་སྨྲས་པ་དང་རྒྱལ་པོས་སྨྲས་པ། གང་གི་ཕྱིར་འདིས་བུ་ཐམས་ཅད་ཀྱི་ཐམས་ཅད་དུ་གོས་ཀྱིས་གཡོགས་ནས་བསྙལ་བས་ཆང་འཚོང་མ་འདི་ལག་པ་ཆོད་ཅིག །དབྱུག་གུ་ཅན་ཡང་མ་བརྟགས་པར་གཞན་གྱི་སྟན་ལ་འདུག་པས་འདི་ནི་མིག་ཕྱུང་ཤིག་དེས་སྨྲས་པ། རྣམ་པ་གཅིག་ཏུ་བདག་གི་བུ་བཀུམ། རྣམ་པ་གཉིས་སུ་བདག་གི་སུག་པ་བཀུམ་པ་བས་དབྱུག་གུ་ཅན་རྒྱལ་མི་བསྔོའོ། །</p>
<p>དབྱུག་གུ་ཅན་གྱིས་ཁྭའི་ཐན་སྨྲས་པ་དང་། རྒྱལ་པོས་སྨྲས་པ། དབྱུག་གུ་ཅན་ཁྭ་དེ་ལ་ཁྱོད་ཕྱོགས་དེ་ན་རི་འོར་ཅིག་ཡོད་པའི་གྲོང་གི་བདག་པོར་གྱུར་པ་ན་ཤིང་སྐམ་པོ་དེའི་དྲུང་ན་གཏེར་ཡོད་ཀྱིས་དེ་འགའ་ཞིག་ལ་བྱིན་ཏེ་སོང་ཤིག་དང་བདེ་བར་འགྱུར་རོ་ཞེས་སྒོ་ཤིག །རི་དགས་ཀྱི་ཐན་སྨྲས་པ་དང་། ཁྱོད་ཀྱིས་རི་དགས་ལ་རི་དགས་ཁྱོད་དེ་ན་ཤིང་ཡོད་པ་དེའི་ཁ་ནས་སྦྲང་རྩིའི་ཐིགས་པ་འཛག་སྟེ། དེ་ཟགས་པས་རྩྭ་དང་གསིང་མ་མངར་པོར་གྱུར་པ་ལ་ཁྱོད་ཟ་ཟ་བ་སྦྲང་མ་དེ་སོང་ཟིན་གྱིས་རོ་ལ་ཆགས་པར་མ་བྱེད་ཅིག །ཚུལ་མ་ཡིན་པས་སྡུག་བསྔལ་བར་གྱུར་ཏ་རེ་ཞེས་སྨྲོས་ཤིག །སྲེག་པའི་ཐན་སྨྲས་པ་དང་རྒྱལ་པོས་སྨྲས་པ། གང་དུ་སྲེག་པ་དེ་སྲེག་པའི་སྐད་འབྱིན་པའི་ཕྱོགས་དེ་ན་གཏེར་མེད་ཀྱི། གང་དུ་སྐད་གཞན་འབྱིན་པ་དེ་ན་གཏེར་ཡོད་པས་ཁྱོད་ཀྱིས་གཏེར་འགའ་ཞིག་ལ་སྟོན་ལ་ཚུལ་མ་ཡིན་པས་སྡུག་བསྔལ་བར་གྱུར་ན་མི་རུང་གིས་གཞན་དུ་སོང་ཤིག་ཅེས་སྒོ་ཤིག །དེས་སྦྲུལ་དང་ནེའུ་ལེའི་ཐན་སྨྲས་པ་དང་རྒྱལ་པོས་སྨྲས་པ། དེ་གཉིས་ལ་ཁྱེད་ཅག་མིར་གྱུར་པ་ན་སྤུན་གཉིས་ཞིག་ཏུ་སྐྱེས་ཏེ། དེ་ན་གཅིག་གིས་སྨྲས་པ། ནོར་བགོའོ་ཅིག་ཤོས་སེར་སྣས་ཟིལ་གྱིས་ནོན་པས་མ་བགོས་སོ། །</p>
<p>དེ་ལ་གཅིག་ནི་ལྷག་པར་ཆགས་པར་བྱས་པས་སྦྲུལ་དུ་སྐྱེས་སོ། །</p>
<p>ཅིག་ཤོས་ཀྱང་ནོར་ལ་ཐེན་ཏེ་ལྷག་པར་ཆགས་པར་བྱས་པས་ནེའུ་ལེར་སྐྱེས་སོ། །</p>
<p>དེ་བས་ན་ཁྱེད་ཅག་གིས་ནོར་དེ་དག་དགེ་སྦྱོང་ངམ། བྲམ་ཟེ་དག་ལ་བྱིན་ལ་གནས་དེ་འོར་ཅིག་དང་བདེ་བར་འགྱུར་རོ་ཞེས་སྒོ་ཤིག་སྦྲུལ་གྱི་ཐན་སྨྲས་པ་དང་རྒྱལ་པོས་སྨྲས་པ། ཁྱོད་ཀྱིས་སྦྲུལ་དེ་ལ་ཁྱོད་ལྟོགས་ཤིང་ཉམ་ཆུང་བར་གྱུར་པས་ནི་ཕུག་ནས་བདེ་བར་ཕྱིར་འབྱུང་ལ། ཁ་ཟས་ཕལ་མོ་ཆེ་ཟོས་ནས་ནི་སྡུག་བསྔལ་བས་ཕུག་ཏུ་འཇུག་པ་ཡིན་གྱིས། ཁྱོད་ཀྱིས་ཁ་ཟས་ལ་ཇི་ཙམ་དུ་སྤྱད་པ་དྲོད་ཟིན་པར་བྱས་ན་ཁྱོད་བདེ་བར་གནས་པར་འགྱུར་རོ་ཞེས་སྒོ་ཤིག །བག་སར་གཞོན་ནུ་མའི་ཐན་སྨྲས་པ་དང་རྒྱལ་པོས་སྨྲས་པ། ཁྱོད་ཀྱིས་བག་སར་གཞོན་ནུ་མ་དེ་ལ་ཁྱོད་ཀྱི་ཕའི་ཁྱིམ་ན་འགྲོགས་བཤེས་ཤིག་གནས་ཏེ། གང་གི་ཚེ་ཁྱོད་གྱོས་པོའི་ཁྱིམ་ན་འདུག་པ་དེའི་ཚེ་ནི་འགྲོགས་བཤེས་དེ་འདོད་དོ། །</p>
<p>གང་གི་ཚེ་ཕའི་ཁྱིམ་ན་གནས་པ་དེའི་ཚེ་ནི་ཁྱིམ་ཐབ་འདོད་དེ། ཁྱོད་ཚུལ་མ་ཡིན་པས་སྡུག་བསྔལ་བར་གྱུར་ན་མི་རུང་གིས་གནས་གཅིག་ཐོང་ལ་གཅིག་ལེགས་པར་གཟུང་བར་བྱོས་ཤིག་ཅེས་སྒོ་ཤིག །བག་སར་གཞོན་ནུ་མ་དེ་དང་སྦྲུལ་གྱིས་ནི་ཇི་སྐད་བསྟན་པ་བཞིན་དུ་བྱས་སོ། །</p>
<p>སྦྲུལ་དང་ནེའུ་ལེ་དག་དང་ཁྭས་ནི་ནོར་དབྱུག་གུ་ཅན་ལ་བྱིན་ནོ། །</p>
<p>ལྷག་མ་རྣམས་ཀྱིས་ཀྱང་ཇི་སྐད་བསྟན་པ་དེ་བཞིན་མཉན་ཏོ། །</p>
<p>བློན་པོ་རྣམས་ཀྱིས་སྨྲས་པ། ཀྱེ་མའོ་ལྷ་ལ་འདི་ལྟ་བུའི་སྤོབས་པ་ཡང་མངའ་བ་ལྟ། རྒྱལ་པོ་དགའ་བ་དང་མགུ་བས་གྲོང་ཁྱེར་གྱི་སྒོ་བཞི་རྣམས་སུ་སྦྱིན་གཏོང་གི་ཁང་པ་བརྩིགས་ནས་སྦྱིན་པའི་ཞལ་ཏ་བའི་མི་དག་བཞག་གོ། །</p>
<p>དེའི་ཚེ་མུ་གེ་ལོ་བཅུ་གཉིས་སུ་བྱུང་སྟེ། དེས་མུ་གེ་ལོ་བཅུ་གཉིས་སུ་བྱུང་བ་ན་སྲོག་ཆགས་བརྒྱ་སྟོང་ཕྲག་དུ་མ་དག་གི་ཁ་ཟས་སྦྱར་ཏོ། །</p>
<p>དེས་བདག་ཉིད་ཀྱི་མཆོད་སྦྱིན་ཕུན་སུམ་ཚོགས་པ་མཐོང་ནས་ཚིགས་སུ་བཅད་དེ་སྨྲས་པ། བློ་ལྡན་ཆོས་དང་མཐུན་པ་ཡིན། །</p>
<p>ནོར་རྙེད་བསགས་པར་མི་བྱ་སྟེ། །</p>
<p>ཚུལ་ཁྲིམས་ཕུན་སུམ་ཚོགས་པ་ཡི། །</p>
<p>ཡོན་གནས་ལ་ནི་ཡོན་དུ་དབུལ། །</p>
<p>དགེ་སྦྱོང་བྲམ་ཟེ་དེས་པ་དང་། །</p>
<p>ཕོངས་པ་ལེགས་པར་ཚིམ་བྱས་ན། །</p>
<p>ཤེས་རབ་ཅན་དེ་ལུས་ཞིག་ནས། །</p>
<p>ལྷ་ཡི་ནང་དུ་སྐྱེ་བར་འགྱུར། །</p>
<p>མཁས་པས་དེ་ལྟར་ཤེས་བྱས་ནས། །</p>
<p>དད་ལྡན་ཆགས་པ་མེད་སེམས་ཀྱིས། །</p>
<p>ཡོན་གནས་རྣམས་ལ་བྱིན་པ་ནི། །</p>
<p>དཔའ་བོ་སེར་སྣ་མེད་པས་བསྔགས། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་རྒྱལ་པོ་མེ་ལོང་གདོང་ཞེས་བྱ་བ་མཐུ་དང་ལྡན་པ་གང་གིས་མུ་གེ་ལོ་བཅུ་གཉིས་སུ་བྱུང་བ་ན་སྲོག་ཆགས་བརྒྱ་སྟོང་ཕྲག་དུ་མའི་ཁ་ཟས་སྦྱར་བ་དེ་གཞན་ཞིག་ཡིན་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་རྒྱལ་པོ་མེ་ལོང་གདོང་ཞེས་བྱ་བ་མཐུ་དང་ལྡན་པ་དེར་གྱུར་ཏེ། ངས་མུ་གེ་ལོ་བཅུ་གཉིས་སུ་བྱུང་བ་ན་སྲོག་ཆགས་བརྒྱ་སྟོང་ཕྲག་དུ་མ་དག་གི་ཁ་ཟས་སྦྱར་ཏོ། །</p>
<p>རྒྱལ་པོ་ཆེན་པོ་ངས་སྦྱིན་པའམ་སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བྱིན། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འཁོར་ལོས་སྒྱུར་བའི་རྒྱལ་པོ་ནོར་བཟངས་ཞེས་བྱ་བ་ཞིག་བྱུང་སྟེ། དེས་གྲོང་ཁྱེར་བརྒྱད་ཁྲི་བཞི་སྟོང་དུ་མཆོད་སྦྱིན་གྱི་གནས་བརྩིགས་ཏེ་ལོ་མང་པོ་དང་ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་སྦྱིན་པ་དག་བྱིན། བསོད་ནམས་དག་བྱས་ཏེ། དེས་བདག་ཉིད་ཀྱི་མཆོད་སྦྱིན་ཕུན་སུམ་ཚོགས་པ་མཐོང་ནས་ཚིགས་སུ་བཅད་དེ་སྨྲས་པ། ལྷ་དང་མི་ཡི་ནང་དག་ཏུ། །</p>
<p>བདག་གི་འབྱོར་པ་མཐོང་ནས་ནི། །</p>
<p>གང་གིས་ཕུན་སུམ་འཐོབ་པ་ཡི། །</p>
<p>སྦྱིན་པ་སུ་ཞིག་སྦྱིན་མི་བྱེད། །</p>
<p>གང་གིས་སྐྱེས་བུ་བརྒྱ་ཕྲག་ཐིབས་མནན་ཅིང་། །</p>
<p>སེར་སྣ་དགྲ་བོར་གྱུར་པ་ཟིལ་མནན་ནས། །</p>
<p>འཇིག་རྟེན་ཕ་རོལ་འཇིགས་པས་སྦྱིན་གཏོང་དེ། །</p>
<p>བདག་ནི་དཔའ་བོའི་དཔའ་རབ་ཡིན་པར་སེམས། །</p>
<p>གང་ཞིག་ལག་ན་མཚོན་ཐོགས་གཡུལ་ངོར་འཇུག །དེ་ནི་དཔའ་བོ་མིན་ཞེས་ཐུབ་རྣམས་གསུང་། །</p>
<p>གང་དག་འཇིགས་པ་མེད་པར་སྦྱིན་གཏོང་བ། །</p>
<p>དེ་དག་དཔའ་བོ་ཡིན་ཞེས་ཀུན་མཁྱེན་གསུང་། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་འཁོར་ལོས་སྒྱུར་བའི་རྒྱལ་པོ་ནོར་བཟངས་ཞེས་བྱ་བ་གང་གིས་གྲོང་ཁྱེར་བརྒྱད་ཁྲི་བཞི་སྟོང་དུ་མཆོད་སྦྱིན་གྱི་གནས་བརྩིགས་ཏེ་ལོ་མང་པོ་དང་ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་སྦྱིན་པ་དག་བྱིན། བསོད་ནམས་དག་བྱས་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་འཁོར་ལོས་སྒྱུར་བའི་རྒྱལ་པོ་ནོར་བཟངས་ཞེས་བྱ་བ་དེར་གྱུར་ཏེ། ང་ཉིད་ཀྱིས་དེ་ན་གྲོང་ཁྱེར་བརྒྱད་ཁྲི་བཞི་སྟོང་དུ་མཆོད་སྦྱིན་གྱི་གནས་བརྩིགས་ཏེ་ལོ་མང་པོ་དང་ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་སྦྱིན་པ་དག་བྱིན། བསོད་ནམས་དག་བྱས་སོ། །</p>
<p>རྒྱལ་པོ་ཆེན་པོ་ངས་སྦྱིན་པའམ་སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བྱིན། བསོད་ནམས་དག་བྱས་ཏེ། བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མ་ཐོབ་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཡུལ་ལྔ་ལེན་པར་རྒྱལ་པོ་གཉིས་བྱུང་སྟེ། བྱང་ཕྱོགས་ཀྱི་ལྔ་ལེན་དང་ལྷོ་ཕྱོགས་ཀྱི་ལྔ་ལེན་པའོ། །</p>
<p>དེ་ལ་བྱང་ཕྱོགས་ཀྱི་ལྔ་ལེན་པ་ནོར་ཅན་ཞེས་བྱ་བ་གྲོང་ཁྱེར་གླང་པོའི་ཁྱིམ་ཞེས་བྱ་བ་ན་འབྱོར་པ་དང་རྒྱས་པ་དང་བདེ་བ་དང་། ལོ་ལེགས་པ་སྐྱེ་བོ་དང་མི་མང་པོས་གང་བ་འཐབ་པ་དང་། ཁྲག་ཁྲུག་དང་འགྱེད་པ་དང་ཆོམ་རྐུན་མེད་པ་ནད་རབ་ཏུ་ཞི་བར་གྱུར་པ་འབྲས་སཱ་ལུ་དང་། བུ་རམ་ཤིང་དང་བ་ལང་དང་། མ་ཧེ་ཕུན་སུམ་ཚོགས་པ་ན་ཆོས་ཀྱི་རྒྱལ་པོ་ཆོས་དང་ལྡན་པ་དང་། ཆོས་བཞིན་གྱིས་རྒྱལ་སྲིད་བྱེད་དུ་འཇུག་གོ། །</p>
<p>གྲོང་ཁྱེར་དེ་ན་ཡང་མཚོ་ཆེན་པོ་ཨུཏྤ་ལ་དང་པད་མ་དང་ཀུ་མུ་ད་དང་། པད་མ་དཀར་པོས་གང་བ། ངང་པ་དང་ངུར་པ་དང་བྱ་ཀཱ་རཎྜ་བས་མཛེས་པར་བྱས་པ་ཡིད་དུ་འོང་བ་ཡོད་དོ། །</p>
<p>མཚོ་དེ་ན་ཀླུའི་བུ་སྐྱེ་བ་སྣ་ཚོགས་པ་ཞེས་བྱ་བ་གནས་ཏེ། དེས་དུས་དུས་སུ་ཆར་གྱི་རྒྱུན་ལེགས་པར་ཕབ་པས་ས་གཞི་ལྷག་པར་ལོ་ཐོག་ཕུན་སུམ་ཚོགས་པར་གྱུར་ཏོ། །</p>
<p>ཡུལ་ཡང་བཟའ་བ་དང་བཏུང་བ་ཤིན་ཏུ་མོད་ལ། འཇིག་རྟེན་ཡང་སྦྱིན་པ་དང་། མཆོད་པ་དང་བསྙེན་བཀུར་དང་ལྡན་པས་དགེ་སྦྱོང་དང་། བྲམ་ཟེ་དང་བཀྲེན་པ་དང་ཕོངས་པ་རྣམས་ལ་ཁ་ཟས་སྦྱིན་པར་བྱེད་དོ། །</p>
<p>ལྷོ་ཕྱོགས་ཀྱི་ལྔ་ལེན་པའི་རྒྱལ་པོ་ནི་ཆོས་མ་ཡིན་པ་ལ་ལྷག་པར་གནས་པ། གཏུམ་པ། གཟུ་ལུམས་ཅན། སྤྲོ་ཐུང་བ་ཞིག་པས་ཆོས་མ་ཡིན་པས་རྒྱལ་སྲིད་བྱེད་ཅིང་ཆད་པ་དང་། རྡེག་པ་དང་། འཚོག་པ་དང་། གསོད་པ་དང་། འཛིན་པ་དང་། འཆིང་བ་དང་། སུ་མི་འདོད་དང་། ཁོང་སྒྲིལ་དང་། གནོད་པ་སྣ་ཚོགས་ཀྱིས་ཡུལ་ན་གནས་པའི་སྐྱེ་བོ་རྣམས་ལ་རྟག་ཏུ་སྐྲག་པར་བྱེད་དོ། །</p>
<p>དེས་ཆོས་མ་ཡིན་པ་ལ་ལྷག་པར་གནས་པས་དེས་ལྷ་ཡང་དུས་དུས་སུ་ཆར་གྱི་རྒྱུན་ལེགས་པར་མི་འབེབས་སོ། །</p>
<p>དེས་ན་སྐྱེ་བོའི་ཚོགས་དེ་འཇིགས་པ་དང་། ཡི་ཆད་པས་རང་གི་སྲོག་ལ་ཡང་མི་ལྟ་བར་ཡུལ་ཡོངས་སུ་སྤངས་ཏེ་བྱང་ཕྱོགས་ཀྱི་ལྔ་ལེན་པའི་རྒྱལ་པོའི་ཡུལ་དུ་དོང་ནས་གནས་སོ། །</p>
<p>ཇི་ཙམ་དུས་གཞན་ཞིག་ན་ལྷོ་ཕྱོགས་ཀྱི་ལྔ་ལེན་པའི་རྒྱལ་པོ་རི་དགས་འཆོར་བའི་ཚུལ་དུ་བྱས་ནས་ཡུལ་རྣམས་བརྟག་པའི་ཕྱིར་བྱུང་བ་དང་། གྲོང་རྡལ་དང་གྲོང་ཁྱེར་གང་ཡིན་པ་དག་ནི་སྟོངས་པར་གྱུར་ཅིང་། སྐྱེད་མོས་ཚལ་དང་ལྷ་ཁང་རྣམས་ནི་ཞིག་རལ་དུ་གྱུར་པར་མཐོང་ངོ་། །</p>
<p>མཐོང་ནས་ཀྱང་བློན་པོ་རྣམས་ལ་སྨྲས་པ། ཤེས་ལྡན་དག་ཅིའི་ཕྱིར་གྲོང་རྡལ་དང་གྲོང་ཁྱེར་འདི་སྟོངས་པར་གྱུར་ཅིང་། སྐྱེད་མོས་ཚལ་དང་ལྷ་ཁང་རྣམས་ནི་ཞིག་རལ་དུ་གྱུར། སྐྱེ་བོའི་ཚོགས་དེ་དག་ནི་གང་དུ་དོང་། བློན་པོ་རྣམས་ཀྱིས་སྨྲས་པ། ལྷ་བྱང་ཕྱོགས་ཀྱི་ལྔ་ལེན་པའི་རྒྱལ་པོ་ནོར་ཅན་གྱི་ཡུལ་དུ་མཆིས་སོ། །</p>
<p>ཅིའི་ཕྱིར། ལྷ་མི་འཇིགས་པ་སྩལ་དུ་གསོལ། ཤེས་ལྡན་སྦྱིན་གྱིས་སྨྲོས་ཤིག །དེ་ནས་དེ་རྣམས་ཀྱིས་སྨྲས་པ། ལྷ་བྱང་ཕྱོགས་ཀྱི་ལྔ་ལེན་པའི་རྒྱལ་པོ་ཆོས་བཞིན་གྱིས་རྒྱལ་སྲིད་བགྱིད་པས་དེའི་ཡུལ་འབྱོར་པ་དང་རྒྱས་པ་དང་། བདེ་བ་དང་ལོ་ལེགས་པ་སྐྱེ་བོ་དང་། མི་མང་པོས་གང་ཞིང་འཐབ་པ་དང་། རྩོད་པ་དང་། ཁྲག་ཁྲུག་དང་། འགྱེད་པ་དང་། ཆོམ་རྐུན་མ་མཆིས་ལ་ནད་རབ་ཏུ་ཞི་བར་གྱུར་པ། འབྲས་སཱ་ལུ་དང་། བུ་རམ་ཤིང་དང་། བ་ལང་དང་། མ་ཧེ་ཕུན་སུམ་ཚོགས་པ། འཇིག་རྟེན་ཡང་སྦྱིན་པ་དང་། མཆོད་པ་དང་། བསྙེན་བཀུར་དང་ལྡན་པས་དགེ་སྦྱོང་དང་བྲམ་ཟེ་དང་བཀྲེན་པ་དང་། ཕོངས་པ་རྣམས་ལ་ཁ་ཟས་སྩོལ་བར་བགྱིད་དོ། །</p>
<p>ལྷ་ནི་གཏུམ་པ་གཟུ་ལུམས་ཅན། སྤྲོ་ཐུང་བས་ཆད་པ་དང་། རྡེག་པ་དང་འཚོག་པ་དང་། གསོད་པ་དང་འཛིན་པ་དང་། འཆིང་བ་དང་སུ་མི་འདོད་དང་། ཁོང་སྒྲིལ་དང་། གནོད་པ་སྣ་ཚོགས་ཀྱིས་ཡུལ་མི་རྣམས་ལ་རྟག་ཏུ་སྐྲག་པར་མཛད་པས་དེས་ན་སྐྱེ་བོའི་ཚོགས་དེ་འཇིགས་ཤིང་ཡི་ཆད་ནས་བྱང་ཕྱོགས་པའི་ལྔ་ལེན་པའི་རྒྱལ་པོའི་ཡུལ་དུ་མཆིས་ལགས་སོ། །</p>
<p>ལྷོ་ཕྱོགས་ཀྱི་ལྔ་ལེན་པའི་རྒྱལ་པོས་སྨྲས་པ། ཤེས་ལྡན་དག་གང་གིས་ན་སྐྱེ་བོའི་ཚོགས་དེ་སླར་འོངས་ནས་གྲོང་རྡལ་དང་གྲོང་ཁྱེར་འདི་དག་ཏུ་གནས་པར་འགྱུར་བའི་ཐབས་བཟང་པོ་ཅི་ཡོད། བློན་པོ་རྣམས་ཀྱིས་སྨྲས་པ། ལྷ་གལ་ཏེ་བྱང་ཕྱོགས་ཀྱི་ལྔ་ལེན་པའི་རྒྱལ་པོ་བཞིན་དུ་ཆོས་བཞིན་གྱིས་རྒྱལ་སྲིད་མཛད་དེ། བྱམས་པའི་སེམས་དང་ཕན་པའི་སེམས་དང་། ཐུགས་བརྩེ་བའི་སེམས་ཀྱིས་ཡུལ་བསྐྱངས་ན་རིང་པོ་མི་ཐོགས་པར་སྐྱེ་བོའི་ཚོགས་དེ་སླར་མཆིས་ནས་གྲོང་རྡལ་དང་གྲོང་ཁྱེར་འདི་རྣམས་སུ་གནས་པར་འགྱུར་ལགས་སོ། །</p>
<p>ལྷོ་ཕྱོགས་ཀྱི་ལྔ་ལེན་པའི་རྒྱལ་པོས་སྨྲས་པ། ཤེས་ལྡན་དག་གལ་ཏེ་དེ་ལྟ་ན་ངས་ཀྱང་བྱང་ཕྱོགས་ཀྱི་ལྔ་ལེན་པའི་རྒྱལ་པོ་བཞིན་དུ་ཆོས་བཞིན་གྱིས་རྒྱལ་སྲིད་བྱས་ཏེ། བྱམས་པའི་སེམས་དང་ཕན་པའི་སེམས་དང་། སྙིང་བརྩེ་བའི་སེམས་ཀྱིས་ཡུལ་བསྐྱང་བར་བྱས། ཁྱེད་ཀྱིས་ཅི་ནས་ཀྱང་སྐྱེ་བོའི་ཚོགས་དེ་སླར་འོངས་ནས་གྲོང་རྡལ་དང་གྲོང་ཁྱེར་འདི་རྣམས་སུ་གནས་པར་འགྱུར་བ་དེ་ལྟར་གྱིས་ཤིག །ལྷ་ཡོན་ཏན་གཞན་ཡང་འདི་ལྟ་བུ་མཆིས་ཏེ། གྲོང་ཁྱེར་དེ་ན་མཚོ་ཆེན་པོ་ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོས་གང་བ། ངང་པ་དང་། ངུར་པ་དང་། བྱ་ཀཱ་རཎྜ་བས་མཛེས་པར་བགྱིས་པ་དེ་ན་ཀླུའི་བུ་སྐྱེ་བ་སྣ་ཚོགས་པ་ཞེས་བགྱི་བ་ཞིག་གནས་ཏེ། དེས་དུས་དུས་སུ་ཆར་གྱི་རྒྱུན་ལེགས་པར་ཕབ་པས་ལོ་ཏོག་ལྷག་པར་ཕུན་སུམ་ཚོགས་པར་གྱུར་ཏོ། །</p>
<p>དེས་ན་ས་གཞི་ལྷག་པར་ལོ་ཏོག་དང་ལྡན་པས་ཡུལ་ཡང་བཟའ་བ་དང་བཏུང་བ་ཤིན་ཏུ་མོད་ལགས་སོ། །</p>
<p>རྒྱལ་པོས་སྨྲས་པ། ཤེས་ལྡན་དག་གང་གིས་ན་ཀླུའི་བུ་དེ་འདིར་ཁུགས་པར་འགྱུར་བའི་ཐབས་ལྟ་ཅི་ཡོད། ལྷ་རིག་སྔགས་དང་གསང་སྔགས་འཆང་དག་གིས་དེ་ཁུགས་པར་འགྱུར་གྱིས། དེ་དག་བཙལ་དུ་གསོལ་དེ་ནས་རྒྱལ་པོས་གསེར་གྱི་ཐུམ་པོ་རྒྱལ་མཚན་གྱི་རྩེ་མོ་ལ་བཅིངས་ནས་ཡུལ་ཐམས་ཅད་དུ་དྲིལ་བསྒྲགས་ཏེ། གང་གིས་བྱང་ཕྱོགས་ལྔ་ལེན་པའི་ཡུལ་ནས་ཀླུའི་བུ་སྐྱེ་བ་སྣ་ཚོགས་པ་ཁུགས་ན་དེ་ལ་གསེར་གྱི་ཐུམ་པོ་འདི་སྦྱིན་ནོ། །</p>
<p>བཀུར་སྟི་ཆེན་པོས་ཀྱང་བཀུར་སྟི་བྱའོ། །</p>
<p>ཇི་ཙམ་ན་སྦྲུལ་ཁས་སྡིགས་པ་ཞིག་བློན་པོ་རྣམས་ཀྱི་དྲུང་དུ་སོང་ནས་སྨྲས་པ། བདག་ལ་གསེར་གྱི་ཐུམ་པོ་འདི་སྩལ་ན་བདག་གིས་ཀླུའི་བུ་སྐྱེ་བ་སྣ་ཚོགས་པ་ཕྲོགས་ཏེ་ཁྲིད་དེ་མཆིའོ། །</p>
<p>བློན་པོ་རྣམས་ཀྱིས་སྨྲས་པ། འདི་ཁྱེར་ཅིག་དེས་སྨྲས་པ། ཁྱེད་ཅག་གང་ལ་ཡིད་ཆེས་ཤིང་ཡིད་བརྟན་པ་དེའི་ལག་ཏུ་བཞག་ལ་ཀླུའི་བུ་སྐྱེ་བ་སྣ་ཚོགས་པ་ཁྲིད་དེ་མཆིས་ནས་འཚལ་ལོ། །</p>
<p>དེ་བཞིན་དུ་གྱིས་ཤིག་དེ་ནས་སྦྲུལ་ཁས་སྡིགས་པ་དེས་མི་ཡིད་བརྟན་དུ་རུང་བའི་ལག་ཏུ་གསེར་གྱི་ཐུམ་པོ་གཏད་ནས་གླང་པོའི་ཁྱིམ་གྱི་གྲོང་ཁྱེར་དུ་སོང་ངོ་། །</p>
<p>དེ་ནས་དེས་མཚོ་དེའི་ཁོ་ར་ཁོར་ཡུག་བརྟགས་ན་མཚན་མ་ལ་མཁས་པ་ཞིག་པས་ཀླུའི་བུ་སྐྱེ་བ་སྣ་ཚོགས་པ་དེ་ནི་ཕྱོགས་འདི་ཁོ་ན་ཉིད་ན་འདུག་གོ་སྙམ་ནས། དེ་ནས་གཏོར་མ་དང་ཡོ་བྱད་ཀྱི་ཕྱིར་སླར་སོང་ནས་བློན་པོ་རྣམས་ལ་སྨྲས་པ། བདག་ལ་གཏོར་མ་དང་ཡོ་བྱད་རྣམས་སྩོལ་ཅིག་དང་ཞག་བདུན་གྱི་ཉིན་པར་ཀླུའི་བུ་དེ་ཕྲོགས་ཏེ། ཁྲིད་དེ་མཆིའོ། །</p>
<p>སྦྲུལ་ཁས་སྡིགས་པ་དེ་ཡང་དེས་མཐོང་ནས་དེ་ནི་བདག་འཕྲོག་ཏུ་འོངས་ཏེ་ཞག་བདུན་གྱི་ཉིན་པར་བདག་ཕྲོགས་ནས་ཕ་མ་དང་བྲལ་བ་ལས་བྱུང་བའི་སྡུག་བསྔལ་ཆེན་པོ་བདག་གིས་མྱོང་བར་འགྱུར་ན་ཇི་ལྟར་བྱ། སུ་ལ་སྐྱབས་བཙལ་སྙམ་པ་དང་། ཡང་མཚོ་དེ་ནས་ཧ་ཅང་ཡང་མི་རིང་བ་ཞིག་ན་རྔོན་པ་སྲན་ཅན་དང་སྤང་ལེབ་ཅན་གཉིས་གནས་ཏེ། དེ་གཉིས་མཚོ་དེའི་དྲུང་ན་གནས་བཅས་ནས་གང་དག་སྐམ་ལ་ཡོད་པའི་སྲོག་ཆགས་རི་བོང་དང་ལྡང་སྐོ་སྐ་དང་། ཕག་ལ་སོགས་པ་མཚོ་དེ་ལ་འཐུང་དུ་འགྲོ་བ་དང་། གང་ཡང་ཆུ་ན་ཡོད་པ་ཉ་དང་རུ་སྦལ་དང་སྦལ་པ་ལ་སོགས་པ་བསད་ཅིང་འཚོ་བར་བྱེད་པ་ལས་དེ་ན་ཡང་སྲན་ཅན་ནི་ཤིའོ། །</p>
<p>སྤང་ལེབ་ཅན་ནི་གསོན་ནོ། །</p>
<p>ཀླུའི་བུ་སྐྱེ་བ་སྣ་ཚོགས་པས་བསམས་པ་རྔོན་པ་སྤང་ལེབ་ཅན་མ་གཏོགས་པ་སྐྱབས་གཞན་མེད་དོ་སྙམ་ནས། དེ་ནས་མིའི་ཆ་བྱད་དུ་བྱས་ཏེ་རྔོན་པ་སྤང་ལེབ་ཅན་གྱི་དྲུང་དུ་སོང་ནས་སྨྲས་པ། ཀྱེ་ནང་རྗེ་རྒྱལ་པོ་ནོར་ཅན་གྱི་ཡུལ་འབྱོར་པ་དང་རྒྱས་པ་དང་བདེ་བ་དང་ལོ་ལེགས་པ། སྐྱེ་བོ་དང་མི་མང་པོས་གང་བ་ཞེས་བྱ་བ་ནས་འབྲས་སཱ་ལུ་དང་། བུ་རམ་ཤིང་དང་བ་ལང་དང་མ་ཧེ་ཕུན་སུམ་ཚོགས་པ་ཞེས་བྱ་བའི་བར་གོང་མ་བཞིན་དུ་སྟེ། སུའི་མཐུ་ལས་གྱུར་པ་ཇི་ག་ཁྱོད་ཀྱིས་ཤེས་སམ། དེས་སྨྲས་པ་ཤེས་ཏེ་རྒྱལ་པོ་དེ་ཆོས་དང་ལྡན་པས་ཆོས་བཞིན་གྱིས་རྒྱལ་སྲིད་བྱེད་དེ་བྱམས་པའི་སེམས་དང་། ཕན་པའི་སེམས་དང་བརྩེ་བའི་སེམས་ཀྱིས་ཡུལ་བསྐྱངས་པས་སོ། །</p>
<p>དེས་སྨྲས་པ། ཇི་དེ་འབའ་ཞིག་གམ་གཞན་གྱིས་ཀྱང་ཡིན་རྔོན་པས་སྨྲས་པ། གཞན་གྱི་ཡོན་ཏན་ཞིག་ཀྱང་ཡོད་དེ། མཚོ་འདི་ན་ཀླུའི་བུ་སྐྱེ་བ་སྣ་ཚོགས་པ་ཞེས་བྱ་བ་གནས་ཏེ། དེས་དུས་དུས་སུ་ཆར་གྱི་རྒྱུན་ལེགས་པར་ཕབ་ནས་ལྷག་པར་ལོ་ཏོག་ཕུན་སུམ་ཚོགས་པར་གྱུར་ཏོ། །</p>
<p>དེས་ན་ས་གཞི་ལྷག་པར་ལོ་ཏོག་དང་ལྡན་པས་ཡུལ་ཡང་བཟའ་བ་དང་བཏུང་བ་མོད་པར་གྱུར་ཏོ། །</p>
<p>སྐྱེ་བ་སྣ་ཚོགས་པས་སྨྲས་པ་གལ་ཏེ་འགའ་ཞིག་གིས་ཀླུའི་བུ་དེ་ཡུལ་འདི་ནས་ཕྲོགས་ན་ཀླུའི་བུ་དེ་ཅིར་འགྱུར། རུང་བར་མི་འགྱུར་ཏེ། དེ་ཕ་མ་དང་བྲལ་བ་ལས་བྱུང་བའི་སྡུག་བསྔལ་མྱོང་བར་འགྱུར་རོ། །</p>
<p>རྒྱལ་པོ་དང་ཡུལ་མིས་ཕྲོགས་ན་དེ་ལ་ཁྱོད་ཀྱིས་ཇི་ལྟར་བྱ། སྲོག་དང་དབྲལ་བར་བྱའོ། །</p>
<p>ཁྱོད་ཀྱིས་ཀླུའི་བུ་དེ་གང་ཡིན་པ་ཤེས་སམ་མི་ཤེས་སོ་དེ་ང་ཉིད་ཡིན་ན་ལྷོ་ཕྱོགས་ལྔ་ལེན་པའི་སྦྲུལ་ཁས་སྡིགས་པ་ང་འཕྲོག་པར་བྱེད་དེ། དེ་གཏོར་མ་དང་ཡོ་བྱད་ཀྱི་ཕྱིར་སླར་སོང་ནས་ཞག་བདུན་གྱི་ཉིན་པར་འོང་བར་འགྱུར་ཏེ། འོངས་ནས་མཚོ་ངོགས་སུ་སེང་ལྡེང་གི་ཕུར་པ་གྲྭ་བཞིར་བཙུགས་ལ་ཚོན་སྐུད་སྣ་ཚོགས་ཀྱིས་བྲེས་ཏེ་གསང་སྔགས་རྗོད་པར་བྱེད་ཀྱིས། དེ་ནས་ཧ་ཅང་ཡང་མི་རིང་བ་ཞིག་ཏུ་ཁྱོད་མི་མངོན་པར་འདུག་ལ། གང་གི་ཚེ་དེས་ཆོ་ག་དེ་ལྟ་བུ་བྱས་པར་གྱུར་པ་དེའི་ཚེ་མཚོའི་ནང་གི་ཆུ་ཁོལ་ཞིང་ལུད་པར་འགྱུར་ཏེ་ང་ཡང་འབྱུང་གིས་དེའི་ཚེ་ཁྱོད་ཀྱིས་སྦྲུལ་ཁས་སྡིགས་དེའི་གནད་དུ་མདས་སྣུན་ལ་དེ་མ་ཐག་ཏུ་དྲུང་དུ་སོང་སྟེ་གསང་སྔགས་སླར་སྡུས་ཤིག །མ་བསྡུས་ན་ཁྱོད་ཀྱི་མགོ་དྲུང་ནས་བཅད་དེ་ས་ལ་བོར་རོ་རེ་ཞེས་སྨྲོས་ཤིག །གལ་ཏེ་དེས་གསང་སྔགས་རྣམས་མ་བསྡུས་པར་སྲོག་དང་བྲལ་ཏེ་ཤིན་ནི་ཁོ་བོ་ཇི་སྲིད་འཚོའི་བར་དུ་གསང་སྔགས་ཀྱི་ཞགས་པས་བཅིངས་པར་འགྱུར་རོ། །</p>
<p>རྔོན་པས་སྨྲས་པ། གལ་ཏེ་ཁྱོད་གཅིག་པུ་ལ་ཕན་ཐོགས་ན་ཡང་དེ་བཞིན་དུ་ཁོ་བོ་ཁོ་ནས་བྱ་ན་ཡུལ་མཐའ་དག་ལ་ཕན་ན་ལྟ་སྨོས་ཀྱང་ཅི་དགོས་ཏེ། ཁོ་བོས་སྐྱབས་བྱས་སོང་ཤིག །དེ་ནས་ཀླུའི་བུ་དེས་དེ་ལ་དབེན་པའི་ཕྱོགས་ཤིག་བསྟན་ནས། ཇི་ཙམ་ན་རྔོན་པ་དེ་ཞག་བདུན་གྱི་ཉིན་པར་ཕྱོགས་དབེན་པར་བདག་ཉིད་གབ་སྟེ་འདུག་པ་དང་། སྦྲུལ་ཁས་སྡིགས་པ་དེ་ཡང་འོངས་ནས་གཏོར་མ་དང་ཡོ་བྱད་ཀྱི་ཆོ་ག་བྱ་བར་རྩོམ་སྟེ། དེ་ཕྱོགས་བཞིར་སེང་ལྡེང་གི་ཕུར་བུ་བཞི་བཙུགས། ཚོན་སྐུད་སྣ་ཚོགས་ཀྱིས་བྲེས་ཏེ་གསང་སྔགས་བརྗོད་དོ། །</p>
<p>དེ་ནས་ཆུ་དེ་ཁོལ་དུ་ཆ་བ་དང་རྔོན་པས་གནད་དུ་མདས་བསྣུན་ནས་རལ་གྲི་ཤུབས་ནས་ཕྱུང་སྟེ་སྨྲས་པ། ཁྱོད་ཀྱིས་ངེད་ཀྱི་ཡུལ་ན་གནས་པའི་ཀླུའི་བུ་གསང་སྔགས་ཀྱིས་དབྲོག་གམ། གསང་སྔགས་སླར་སྡུས་ཤིག་མ་བསྡུས་ན་ཁྱོད་ཀྱི་མགོ་དྲུང་ནས་བཅད་དེ་ས་ལ་བོར་ར་རེ་དེ་ནས་སྦྲུལ་ཁས་སྡིགས་པ་སྡུག་བསྔལ་ཉམས་སུ་མྱོང་བས་ཉམ་ཐག་ཅིང་འཆི་བའི་འཇིགས་པས་སྐྲག་ནས་གསང་སྔགས་བརྟུལ་བ་དང་། རྔོན་པས་དེ་མ་ཐག་ཏུ་དེ་བསད་དོ། །</p>
<p>དེ་ནས་ཀླུའི་བུ་གསང་སྔགས་ཀྱི་ཞགས་པས་བཅིངས་པ་ལས་ཐར་ཏེ་མཚོ་ནས་བྱུང་ནས་རྔོན་པ་ལ་འཁྱུད་དེ་འདི་སྐད་ཅེས་སྨྲས་སོ། །</p>
<p>ཁྱོད་ནི་ཁོ་བོའི་མ་ཡིན་ལ་ཁྱོད་ནི་ཁོ་བོའི་ཕ་ཡིན་ཏེ། འདི་ལྟར་ཁྱོད་ལ་བརྟེན་པས་ཁོ་བོ་ཕ་མ་དང་བྲལ་བ་ལས་བྱུང་བའི་སྡུག་བསྔལ་མ་སྐྱེས་སོ། །</p>
<p>ཚུར་ཤོག་གནས་སུ་འདོང་ངོ་ཞེས་དེས་དེ་གནས་སུ་ཁྲིད་དེ་སོང་ནས་བཟའ་བ་དང་བཏུང་བ་རྣམ་པ་སྣ་ཚོགས་ཀྱིས་ཚིམ་པར་བྱས་ཏེ། རིན་པོ་ཆེ་དག་བསྟབས་ནས་མ་དང་ཕ་ལ་སྨྲས་པ། ཡབ་ཡུམ་འདི་ནི་བདག་གི་སྙིང་དུ་སྡུག་པ་སྐྱབས་དང་གཉེན་དུ་གྱུར་པ་ལགས་ཏེ། འདིའི་མཐུས་བདག་ཁྱེད་དང་ལྷན་ཅིག་པ་ལས་བྲལ་བར་མ་གྱུར་ཏོ། །</p>
<p>དེ་དག་གིས་ཀྱང་དེ་ལ་དམ་པ་སྦྱིན་པར་བྱེད་དེ། རིན་པོ་ཆེ་རྣམ་པ་སྣ་ཚོགས་བྱིན་ནས་དེས་དེ་རྣམས་ཁྱེར་ཏེ་མཚོ་དེ་ནས་བྱུང་ངོ་། །</p>
<p>མཚོ་དེ་དང་ཧ་ཅང་མི་རིང་བ་ཞིག་ན་བསྟི་གནས་མེ་ཏོག་དང་འབྲས་བུ་ཕུན་སུམ་ཚོགས་པ་བྱ་སྣ་ཚོགས་སྐད་འབྱིན་པ་ཞིག་ཡོད་དེ། དེ་ན་དྲང་སྲོང་བྱམས་པ་དང་སྙིང་རྗེའི་བདག་ཉིད་ཅན། སེམས་ཅན་རྣམས་ལ་སྡུག་པར་འཛིན་པ་ཞིག་གནས་སོ། །</p>
<p>དེ་ནས་རྔོན་པ་དེ་དྲང་སྲོང་དེའི་དྲུང་དུ་དུས་གསུམ་དུ་འགྲོ་བར་རྩོམ་ཞིང་། དེ་ལ་ཀླུའི་བུ་སྐྱེ་བ་སྣ་ཚོགས་པ་དང་ལྷན་ཅིག་ཇི་ལྟར་གྱུར་པ་དེ་དག་ཐམས་ཅད་རྒྱས་པར་སྨྲས་སོ། །</p>
<p>དེ་ནས་དྲང་སྲོང་དེས་སྨྲས་པ། ཁྱོད་ལ་རིན་པོ་ཆེ་དང་གསེར་ཅི་དགོས། དེའི་གནས་ན་དོན་ཡོད་པ་ཞེས་བྱ་བའི་ཞགས་པ་ཡོད་ཀྱིས་དེ་སློངས་ཤིག །དེ་ནས་རྔོན་པ་དེ་དོན་ཡོད་པའི་ཞགས་པ་ལ་ཆགས་པ་སྐྱེས་ནས་དྲང་སྲོང་གི་ཚིག་མཉན་ཏེ་སླར་ཀླུའི་གནས་སུ་སོང་བ་དང་། དེ་ནས་ཇི་ཙམ་ན་ཀླུའི་ཁང་པའི་སྒོ་ན་དོན་ཡོད་པའི་ཞགས་པ་དེ་མཐོང་ནས་དེ་འདི་སྙམ་དུ་སེམས་ཏེ། བདག་འདོད་པའི་དོན་ཡོད་པའི་ཞགས་པ་གང་ཡིན་པ་དེ་ནི་འདི་ཁོ་ན་ཡིན་ནོ་སྙམ་ནས་ཀླུའི་གནས་སུ་ཞུགས་སོ། །</p>
<p>དེ་ནས་ཀླུའི་བུ་སྐྱེ་བ་སྣ་ཚོགས་པ་དང་། ཀླུ་གཞན་རྣམས་ཀྱིས་ཡང་དག་པར་དགའ་བ་དང་། མགུ་བ་དག་བྱས་ནས་རིན་པོ་ཆེ་དག་བསྟབས་པ་དང་། དེས་སྨྲས་པ། ཁོ་བོ་ལ་རིན་པོ་ཆེ་མི་དགོས་ཀྱི། འོན་ཀྱང་དོན་ཡོད་པའི་ཞགས་པ་འདི་ཁོ་བོ་ལ་བྱིན་ཅིག །སྐྱེ་བ་སྣ་ཚོགས་པས་སྨྲས་པ། ཁྱོད་ལ་འདི་ཅི་དགོས་ཁོ་བོ་ཅག་ལ་ནི་དགོས་རབ་སྟེ། གང་གི་ཚེ་ནམ་མཁའ་ལྡིང་གིས་གནོད་པ་བྱས་པ་དེའི་ཚེ་འདིས་ཁོ་བོ་ཅག་བསྲུང་བར་འགྱུར་རོ། །</p>
<p>རྔོན་པས་སྨྲས་པ། ཁྱེད་ཅག་ལ་ནི་ནམ་མཁའ་ལྡིང་གི་གནོད་པ་ལན་འགའ་ཞིག་འབྱུང་བ་ན་འདི་དགོས་ཀྱི། ཁོ་བོ་ལ་ནི་དུས་ཀུན་དུ་དགོས་ཀྱིས་གལ་ཏེ་ལེགས་པ་བྱས་པ་དང་ཕན་བཏགས་པ་དྲན་པ་ལྟ་ན་བྱིན་ཅིག །ཀླུའི་བུ་སྐྱེ་བ་སྣ་ཚོགས་པ་འདི་སྙམ་དུ་སེམས་ཏེ། འདིས་བདག་ལ་ཕན་ཆེར་བཏགས་ཀྱིས་ཕ་མ་ལ་བརྟགས་ཏེ་སྦྱིན་ནོ་སྙམ་ནས་དེས་ཕ་དང་མ་ལ་བརྟགས་ཏེ་ཞགས་པ་དེ་བྱིན་ནོ། །</p>
<p>དེ་ནས་རྔོན་པ་དེས་བདག་ཐོབ་པ་བཞིན་དུ་བདེ་བ་དང་ཡིད་བདེ་བས་ཚིམ་ནས། དོན་ཡོད་པའི་ཞགས་པ་ཁྱེར་ཏེ་ཀླུའི་གནས་ནས་བྱུང་ནས་རང་གི་ཁྱིམ་དུ་སོང་ངོ་། །</p>
<p>ཇི་ཙམ་དུས་གཞན་ཞིག་ན་རྒྱལ་པོ་ནོར་ཅན་བཙུན་མོ་དང་ལྷན་ཅིག་རྩེ་བར་བྱེད་དགའ་བར་བྱེད། དགའ་མགུར་སྤྱོད་པར་བྱེད་དོ། །</p>
<p>དེ་རྩེ་བར་བྱེད་དགའ་བར་བྱེད། དགའ་མགུར་སྤྱོད་པར་བྱེད་པ་ལས་བུ་ཕོ་ཡང་མེད། བུ་མོ་ཡང་མེད་ནས་ལག་པ་ལ་འགྲམ་པ་གཏད་དེ་བདག་གི་ཁྱིམ་དུ་ནོར་རྫས་འདི་སྙེད་ཅིག་བསགས་ཀྱང་བདག་ལ་བུ་ཕོ་ཡང་མེད། བུ་མོ་ཡང་མེད་པས་བདག་འདས་ན་བདག་གི་གདུང་རྒྱུད་འཆད་ཅིང་ཡུལ་འཆོར་བ་དང་། བདོག་པ་རིལ་ཡང་རྒྱལ་པོ་གཞན་གྱིས་དབང་བྱེད་པར་འགྱུར་རོ་སྙམ་ནས། སེམས་ཁོང་དུ་ཆུད་ཅིང་འདུག་པ་དང་དེ་ལ་དགེ་སྦྱོང་དང་། བྲམ་ཟེ་དང་། གྲོགས་པོ་དང་། མཛའ་བཤེས་དང་། ཉེ་དུ་རྣམས་ཀྱིས་སྨྲས་པ། ལྷ་ཅིའི་སླད་དུ་ཐུགས་མི་དགྱེས། དེས་སྐབས་དེ་དེ་རྣམས་ལ་རྒྱས་པར་སྨྲས་པ་དང་། དེ་རྣམས་ཀྱིས་སྨྲས་པ། ལྷ་རྣམས་ལ་གསོལ་བ་མཛོད་ཅིག་དང་། ཁྱོད་ལ་སྲས་མཆིས་པར་འགྱུར་རོ། །</p>
<p>དེ་བུ་མེད་དེ་བུ་མངོན་པར་འདོད་པས་ཞི་བ་དང་ཆུ་ལྷ་དང་། ལུས་ངན་དང་ནོར་ལྷ་ལ་སོགས་པ་ལ་གསོལ་བ་འདེབས་ཤིང་། ལྷའི་བྱེ་བྲག་གཞན་ཡང་འདི་ལྟ་སྟེ། ཀུན་དགའ་ར་བའི་ལྷ་དག་དང་། ནགས་ཚལ་གྱི་ལྷ་དག་དང་བཞི་མདོའི་ལྷ་དག་དང་། སུམ་མདོའི་ལྷ་དག་དང་། གཏོར་མ་ལེན་པའི་ལྷ་དག་དང་། ལྷན་ཅིག་སྐྱེས་པ་དང་ཆོས་མཐུན་པ་དག་དང་། རྟག་ཏུ་རྗེས་སུ་འབྲང་བའི་ལྷ་དག་ལ་ཡང་གསོལ་བ་འདེབས་སོ། །</p>
<p>འཇིག་རྟེན་ན་གང་གསོལ་བ་འདེབས་པའི་རྒྱུ་ལས་བུ་ཕོ་དང་བུ་མོ་དག་སྐྱེའོ་ཞེས་བྱ་བའི་གཏམ་དེ་ལྟ་བུ་ཡོད་དེ། དེ་ནི་དེ་ལྟ་བུ་མ་ཡིན་ཏེ། གལ་ཏེ་དེ་ལྟར་འགྱུར་དུ་ཟིན་ན་རེ་རེ་ལ་ཡང་འདི་ལྟ་སྟེ་དཔེར་ན་འཁོར་ལོས་སྒྱུར་བའི་རྒྱལ་པོ་བཞིན་དུ་བུ་སྟོང་སྟོང་ཡོད་པར་འགྱུར་རོ། །</p>
<p>འོན་ཀྱང་གནས་གསུམ་པོ་དག་མངོན་དུ་གྱུར་པ་ལས་བུ་ཕོ་དང་བུ་མོ་དག་སྐྱེ་བར་འགྱུར་ཏེ། གསུམ་པོ་དེ་དག་གང་ཞེ་ན་ཕ་དང་མ་དག་ཆགས་པར་གྱུར་ཅིང་འདུས་པ་དང་། མ་དུས་ལ་བབ་ཅིང་ཟླ་མཚན་དང་ལྡན་པ་དང་། དྲི་ཟ་ཉེ་བར་གནས་ཤིང་འཇུག་འདོད་པ་སྟེ། གནས་གསུམ་པོ་དེ་དག་མངོན་དུ་གྱུར་པ་ལས་བུ་ཕོ་དང་བུ་མོ་དག་སྐྱེ་བར་འགྱུར་རོ། །</p>
<p>དེ་དེ་ལྟར་གསོལ་བ་འདེབས་པ་ལྷུར་ལེན་ཅིང་འདུག་པ་ན། བསྐལ་པ་བཟང་པོའི་བྱང་ཆུབ་སེམས་དཔའ་ཞིག་བཙུན་མོ་དམ་པ་དེའི་མངལ་དུ་ཞུགས་སོ། །</p>
<p>བུད་མེད་མཁས་པའི་རང་བཞིན་ཅན་ཁ་ཅིག་ལ་མ་འདྲེས་པའི་ཆོས་ལྔ་ཡོད་དེ། ལྔ་གང་ཞེ་ན། སྐྱེས་པ་ཆགས་པར་གྱུར་པ་ཤེས་ཤིང་ཆགས་པ་དང་བྲལ་བ་ཤེས་པ་དང་། དུས་ཤེས་ཤིང་ཟླ་མཚན་ཤེས་པ་དང་། མངལ་དུ་ཞུགས་པ་ཤེས་པ་དང་། གང་ལས་མངལ་དུ་ཞུགས་པ་དེ་ཡང་ཤེས་པ་དང་། ཁྱེའུ་ཤེས་ཤིང་བུ་མོ་ཤེས་པ་སྟེ་གལ་ཏེ་ཁྱེའུ་ཡིན་ན་དཀུ་གཡས་པར་རྟེན་ཅིང་འདུག་ལ་གལ་ཏེ་བུ་མོ་ཡིན་ན། དཀུ་གཡོན་པར་རྟེན་ཅིང་འདུག་གོ། །</p>
<p>དེ་ཡིད་དགའ་ཞིང་ཡིད་དགའ་ནས་ཁྱོ་ལ་སྨྲས་པ། རྗེའི་སྲས་བདག་ལ་སེམས་ཅན་ཞུགས་པར་གྱུར་པ་ནི་འདི་ལྟར་བདག་གི་དཀུ་གཡས་པར་རྟེན་ཅིང་མཆིས་པ་ལས་ན་ངེས་པར་ཁྱེའུར་འགྱུར་གྱིས་དགྱེས་པ་བསྐྱེད་དུ་གསོལ། དེ་ཡང་ཡིད་དགའ་ཞིང་དགའ་ནས་རོ་སྟོད་བསྲང་སྟེ་ལག་པ་གཡས་པ་བརྐྱང་ནས་འདི་སྐད་ཅེས། ཁོ་བོ་ཡུན་རིང་པོ་ནས་མངོན་པར་འདོད་པ་བུའི་ངོ་མཐོང་བ་དང་། ཁོ་བོ་དང་མཐུན་པར་སྐྱེ་ཞིང་མི་མཐུན་པར་མི་སྐྱེ་བ་དང་། ཁོ་བོའི་བྱ་བ་དག་བྱེད་པ་དང་། གསོས་པས་ཕྱིར་གསོ་བ་དང་། བགོ་སྐལ་ལ་སྤྱོད་པ་དང་། ཁོ་བོའི་རིགས་རྒྱུད་ཡུན་རིང་དུ་གནས་པར་སྒྲུབ་པ་དང་། བདག་ཅག་ཤི་ཞིང་དུས་ལ་བབ་པ་དག་ལ་ཉུང་ངུའམ་མང་པོ་ཡང་རུང་བའི་སྦྱིན་པ་དག་བྱིན། བསོད་ནམས་དག་བྱས་ནས་འདི་དེ་གཉིས་གང་དུ་སྐྱེས་པ་དེར་འགྲོ་ཞིང་རྗེས་སུ་འགྲོ་བར་གྱུར་ཅིག་ཅེས་མིང་གིས་ཡོན་བསྔོ་བ་བྱེད་པར་གྱུར་ཅིག །ཅེས་ཆེད་དུ་བརྗོད་པ་ཆེད་དུ་རྗོད་པར་བྱེད་དོ། །</p>
<p>དེ་ལ་སེམས་ཅན་ཞུགས་པར་རིག་ནས་འདི་ལྟ་སྟེ་མངལ་ན་གནས་པ་ཡོངས་སུ་སྨིན་པར་བྱ་བའི་ཕྱིར་སྟེང་གི་ཁང་བཟངས་ཀྱི་གཞིར་གྲང་བ་ན་གྲང་བའི་ཡོ་བྱད་དག་དང་། དྲོ་བ་ན་དྲོ་བའི་ཡོ་བྱད་དག་དང་། སྨན་པས་བསྟན་པའི་ཟས་ཧ་ཅང་མི་ཁ་བ་དང་ཧ་ཅང་མི་སྐྱུར་བ་དང་ཧ་ཅང་ལན་ཚྭ་མི་ཆེ་བ་དང་ཧ་ཅང་མི་མངར་བ་དང་ཧ་ཅང་མི་ཚ་བ་དང་། ཧ་ཅང་མི་བསྐ་བ་དང་། ཁ་བ་དང་སྐྱུར་བ་དང་། ལན་ཚྭ་དང་མངར་བ་དང་ཚ་བ་དང་། བསྐ་བ་སྤངས་པའི་ཟས་དག་དང་དོ་ཤལ་དང་སེ་མོ་དོ་དང་། རྒྱན་གྱིས་བཀླུབས་པའི་ལུས་ལྷའི་བུ་མོ་དགའ་བའི་ཚལ་ན་རྣམ་པར་སྤྱོད་པ་ལྟ་བུ་དང་། ཁྲི་ནས་ཁྲིར་དང་ཁྲིའུ་ནས་ཁྲིའུར་དང་། ཤོད་ཀྱིས་གཞིར་མི་འབབ་པ་དང་། དེས་སྒྲ་ཡིད་དུ་མི་འོང་བ་ཅུང་ཟད་ཀྱང་མི་ཐོས་པར་ཉམ་བག་ཏུ་བཞག་གོ། །</p>
<p>དེ་ཟླ་བ་བརྒྱད་དམ་དགུ་འདས་པ་དང་ཁྱེའུ་གཟུགས་བཟང་བ་བལྟ་ན་སྡུག་པ། མཛེས་པ་གསལ་བ་གསེར་གྱི་མདོག་འདྲ་བ། མགོ་གདུགས་ལྟར་འདུག་པ་ལག་པ་རིང་བ་དཔྲལ་བའི་དབྱེས་ཆེ་བ་སྨིན་མ་འཇར་པ། སྣའི་གཟངས་མཐོ་བ། ཡན་ལག་དང་ཉིང་ལག་ཐམས་ཅད་དང་ལྡན་པ་ཞིག་བཙས་སོ། །</p>
<p>དེ་བཙས་པ་ན་ཀུན་དགའ་བར་འགྱུར་བའི་རྔ་བརྡུངས་པ་རྒྱལ་པོས་ཐོས་ནས་སྨྲས་པ། དེ་ཅི་ཞིག་ཡིན། བཙུན་མོ་རྣམས་ཀྱིས་རྒྱལ་པོ་ལ་སྨྲས་པ་ལྷ་དགྱེས་པ་བསྐྱེད་དུ་གསོལ། ཁྱོད་ཀྱི་སྲས་པོ་ཞིག་བལྟམ་མོ། །</p>
<p>དེ་ནས་རྒྱལ་པོས་གྲོང་ཁྱེར་དེ་ཐམས་ཅད་རྡོ་བ་དང་གསེག་མ་དང་གྱོ་མོ་བསལ་ཏེ་བྱི་དོར་བྱས་ནས་ཙན་དན་གྱི་ཆུས་ཆག་ཆག་བཏབ། རྒྱལ་མཚན་དང་བ་དན་བསྒྲེང་། ཤིན་ཏུ་དྲི་ཞིམ་པོའི་པོག་པོར་དག་བཤམས། མེ་ཏོག་སིལ་མ་སྣ་ཚོགས་ཀྱིས་དགའ་དགའ་ལྟར་བཀྲམ་སྟེ། བསྒོ་བ་དགེ་སྦྱོང་དང་བྲམ་ཟེ་དང་བཀྲེན་པ་དང་། ཕོངས་པ་རྣམས་ལ་སྦྱིན་པ་བྱིན་ཅིག །བཙོན་ཐམས་ཅད་ཁྱེ་ཤིག །དེའི་ཕྱིར་ཉི་མ་བདུན་གསུམ་ཉི་ཤུ་གཅིག་ཏུ་བཙས་པའི་བཙས་སྟོན་རྒྱ་ཆེར་བྱས་ནས་ཁྱེའུའི་མིང་ཅིར་གདགས་ཞེས་མིང་འདོགས་པར་བྱེད་པ་ན། བློན་པོ་རྣམས་ཀྱིས་སྨྲས་པ། ཁྱེའུ་འདི་རྒྱལ་པོ་ནོར་ཅན་གྱི་སྲས་ལགས་པས་ཁྱེའུའི་མིང་ནོར་བཟངས་སུ་གདགས་སོ་ཞེས་དེའི་མིང་ནོར་བཟངས་ཞེས་བྱ་བར་བཏགས་སོ། །</p>
<p>ཁྱེའུ་ནོར་བཟངས་མ་མ་བརྒྱད་པོ་པང་ན་འཚོ་བའི་མ་མ་གཉིས་དང་། ནུ་མ་སྣུན་པའི་མ་མ་གཉིས་དང་དྲི་མ་འཕྱི་བའི་མ་མ་གཉིས་དང་། རྩེན་གྲོགས་ཀྱི་མ་མ་གཉིས་ལ་རྗེས་སུ་གཏད་དེ། དེ་མ་མ་བརྒྱད་པོ་དག་གིས་འོ་མ་དང་ཞོ་དང་མར་དང་ཞུན་མར་དང་། མར་གྱི་ཉིང་ཁུ་དང་གཞན་ཡང་ཡོ་བྱད་ཀྱི་བྱེ་བྲག་གཙོ་བོ་གཙོ་བོ་དག་གིས་སྲིང་བར་བྱེད་སྐྱེད་པར་བྱེད་ཅིང་རྫིང་ན་གནས་པའི་པད་མ་བཞིན་དུ་མྱུར་དུ་སྐྱེད་པར་བྱེད་དོ། །</p>
<p>གང་གི་ཚེ་ཆེན་པོར་གྱུར་པ་དེའི་ཚེ་ཡི་གེ་སློབ་ཏུ་བཅུག་སྟེ་ཞེས་བྱ་བ་ནས། བརྟག་པ་བརྒྱད་དང་དབྱེ་བ་དང་། བཀླག་པ་ལ་མཁས་པ་དང་། སྤྱོད་པ་གསལ་བར་གྱུར་ཏོ་ཞེས་བྱ་བའི་བར་གོང་མ་བཞིན་ནོ། །</p>
<p>དེ་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ལྗོངས་ཀྱི་དབང་ཕྱུག་དང་མཐུ་དང་བརྩོན་འགྲུས་ཐོབ་པ། ས་ཆེན་པོའི་དཀྱིལ་འཁོར་འདི་མངོན་པར་རྒྱལ་བར་བྱས་ཏེ་གནས་པ་རྣམས་ཀྱི་བཟོའི་གནས་དང་། ལས་ཀྱི་གནས་ཞེས་བྱ་བ་ནས། གནས་ལྔ་ལ་བྱང་བར་གྱུར་ཏོ། །</p>
<p>ཞེས་བྱ་བའི་བར་གོང་མ་བཞིན་ཏེ། དེའི་ཕས་ཆུང་མ་གསུམ་པོ་ཆེན་མ་དང་འབྲིང་མ་དང་། ཆུན་མ་དག་བཞག་ཅིང་གནས་པའི་ཁང་པ་རྣམ་པ་གསུམ་པོ་དགུན་གྱི་དང་། དཔྱིད་ཀྱི་དང་དབྱར་གྱི་རྣམས་བརྩིགས་ནས། སྐྱེད་མོས་ཚལ་རྣམ་པ་གསུམ་པོ་དགུན་གྱི་དང་། དཔྱིད་ཀྱི་དང་དབྱར་གྱི་དག་བཙུགས་སོ། །</p>
<p>དེ་ནས་གཞོན་ནུ་ནོར་བཟངས་སྟེང་གི་ཁང་བཟངས་ཀྱི་གཞི་ལ་སྐྱེས་པ་མེད་པར་སོང་ནས་སིལ་སྙན་རྣམས་ཀྱིས་རྩེ་བར་བྱེད། དགའ་བར་བྱེད་དགའ་མགུར་སྤྱོད་པར་བྱེད་དོ། །</p>
<p>ཇི་ཙམ་དུས་གཞན་ཞིག་ན་རྔོན་པ་སྤང་ལེབ་ཅན་རི་དགས་ཚོལ་ཞིང་དེ་དང་དེ་དག་ཏུ་རྒྱུ་བ་ན་རི་བོ་གཞན་ཞིག་ལ་ཕྱིན་པ་དང་། དེས་རི་བོ་དེའི་ཤོད་ན་དྲང་སྲོང་གི་བསྟི་གནས་མེ་ཏོག་དང་འབྲས་བུ་ཕུན་སུམ་ཚོགས་པ། བྱ་སྣ་ཚོགས་རྒྱུ་བ་དེ་ན་མཚོ་ཆེན་པོ་ཨུཏྤ་ལ་དང་། ཀུ་མུ་ད་དང་། པད་མ་དཀར་པོས་ཡོག་པ། ངང་པ་དང་། བྱ་ཀཱ་རཎྜ་བ་དང་། ངུར་པས་མཛེས་པ་དེ་མཐོང་ནས་དེ་བསྟི་གནས་དེར་འཁྱམ་པར་བརྩམས་པ་ལས། ཇི་ཙམ་ན་དྲང་སྲོང་སྐྲ་དང་། ཁ་སྤུ་དང་། སེན་མོ་དང་། སྤུ་རྣམས་རིང་བ། ལུས་རླུང་དང་ཚ་བས་གདུངས་པ། ཤིང་གོས་གྱོན་པ་ཞིག་ཤིང་གི་དྲུང་དུ་གནས་བཅས་ཏེ་རྩྭའི་སྤྱིལ་བུ་ན་འདུག་པ་མཐོང་ངོ་། །</p>
<p>མཐོང་ནས་ཀྱང་རྐང་པ་ལ་མགོ་བོས་ཕྱག་བྱས་ཏེ་ཐལ་མོ་སྦྱར་ནས་དྲིས་པ། ལེགས་ལྡན་ཕྱོགས་འདིར་ཁྱོད་བཞུགས་ནས་ཡུན་ཇི་སྲིད་ཅིག་ལགས་ལོ་བཞི་བཅུ་ལོན་ནོ། །</p>
<p>ཁྱོད་ཀྱིས་ཡུན་དེ་སྲིད་ཅིག་ཏུ་ཕྱོགས་འདིར་ལོན་ན་ངོ་མཚར་རྨད་དུ་བྱུང་བའི་ཆོས་འགའ་ལྟ་གཟིགས་པའམ་གསན་པ་ལྟ་མཆིས་སམ། དྲང་སྲོང་ཞི་བའི་བདག་ཉིད་དེས་དལ་བུ་དལ་བུས་སྨྲས་པ། བཞིན་བཟངས་ཁྱོད་ཀྱིས་མཚོ་འདི་མཐོང་ངམ། ལེགས་ལྡན་མཐོང་ལགས་སོ། །</p>
<p>འདི་ནི་ཚངས་པ་འདུ་བའི་རྫིང་ཞེས་བྱ་སྟེ། ཨུཏྤ་ལ་དང་། ཀུ་མུ་ད་དང་། པད་མ་དཀར་པོས་གང་བ། བྱ་སྣ་ཚོགས་ཀྱི་ཚོགས་ཀྱིས་བསྟེན་པ། ཁ་བ་དང་དངུལ་དང་བ་མོའི་མདོག་ལྟ་བུའི་ཆུས་ཤིན་ཏུ་གང་བ། ཤིན་ཏུ་དྲི་ཞིམ་པའི་མེ་ཏོག་གིས་བསྐོར་བའི་ཆུའི་རྫིང་འདིར་ཚེས་བཅྭ་ལྔ་ལ་མིའམ་ཅིའི་རྒྱལ་པོ་ལྗོན་པའི་བུ་མོ་ཡིད་འཕྲོག་མ་ཞེས་བྱ་བ་མིའམ་ཅི་མོ་ལྔ་བརྒྱས་ཡོངས་སུ་བསྐོར་ནས་མགོ་ཁྲུས་དང་བསྐུ་མཉེ་སྣ་ཚོགས་དང་འོངས་ནས་ཁྲུས་བྱེད་དོ། །</p>
<p>དེ་ཁྲུས་བྱེད་པའི་ཚེ་བྲོ་གར་དང་། གླུ་དང་རོལ་མོའི་སྒྲ་སྙན་པས་བྱ་དང་རི་དགས་རྣམས་ཀྱང་ཡིད་འཕྲོག་པར་བྱེད་དོ། །</p>
<p>ཁོ་བོ་ཡང་དེའི་སྒྲ་ཐོས་ནས་དགའ་བ་དང་། ཡིད་བདེ་བ་ཆེན་པོས་ཞག་བདུན་འདའ་བར་བྱེད་དེ། བཞིན་བཟངས་ཁོ་བོས་ངོ་མཚར་རྨད་དུ་བྱུང་བ་འདི་མཐོང་ངོ་། །</p>
<p>དེ་ནས་རྔོན་པ་སྤང་ལེབ་ཅན་འདི་སྙམ་དུ་སེམས་ཏེ། བདག་གིས་ཀླུ་ལས་དོན་ཡོད་པའི་ཞགས་པ་ཐོབ་པ་སྟེས་ཏེ། དེ་མིའམ་ཅིའི་བུ་མོ་ཡིད་འཕྲོག་མ་ལ་གདབ་བོ་སྙམ་ནས། དེས་དུས་གཞན་ཞིག་ན་ཚེས་བཅྭ་ལྔ་ལ་དོན་ཡོད་པའི་ཞགས་པ་ཁྱེར་ཏེ་མཚོ་འགྲམ་དང་ཉེ་བར་མེ་ཏོག་དང་། འབྲས་བུ་དང་། ལོ་མ་ཚང་ཚིང་ཞིག་ཏུ་འཁྲས་ནས་གཅིག་ཏུ་བསྒྲིམ་པས་བྱ་ར་བྱེད་ཅིང་འདུག་གོ། །</p>
<p>ཅི་ཙམ་ན་ཡིད་འཕྲོག་མ་མིའམ་ཅི་མོ་ལྔ་བརྒྱས་ཡོངས་སུ་བསྐོར་ཏེ། དེ་འདྲ་བའི་འབྱོར་པ་ཉིད་ཀྱིས་ཚངས་པ་འདུ་བའི་རྫིང་དུ་ཁྲུས་ཀྱི་ཕྱིར་ཞུགས་པ་དང་། རྔོན་པ་སྤང་ལེབ་ཅན་གྱིས་དེ་མ་ཐག་ཏུ་དོན་ཡོད་པའི་ཞགས་པ་བཏབ་པ་ལས། དེས་མིའམ་ཅི་མོ་ཡིད་འཕྲོག་མ་ཟིན་ཏོ། །</p>
<p>དོན་ཡོད་པའི་ཞགས་པས་ཟིན་ནས་མཚོའི་ནང་ན་མཆོང་རྒལ་ཞིང་འཇིགས་པའི་སྒྲ་ཡང་ཕྱུང་བ་དང་། མིའམ་ཅི་མོའི་ཚོགས་ལྷག་མས་དེ་ཐོས་ནས་ཕན་ཚུན་བརྒྱུགས་ཏེ་མིའམ་ཅི་མོ་ཡིད་འཕྲོག་མ་ལ་བརྟག་པར་བརྩམས་པ་ལས་བཟུང་བར་མཐོང་ངོ་། །</p>
<p>མཐོང་ནས་ཀྱང་སྐྲག་ནས་བྲོས་སོ། །</p>
<p>རྔོན་པ་དེས་མཆོག་ཏུ་གཟུགས་བཟང་མོ་བལྟ་ན་སྡུག་པ་དེ་མཐོང་ངོ་། །</p>
<p>མཐོང་ནས་ཀྱང་གཟུང་བའི་ཕྱིར་དྲུང་དུ་གཏུགས་པ་དང་། དེས་སྨྲས་པ། མ་རབས་ཁྱོད་ནི་ང་ལ་མ་རེག་ཤིག །ཁྱོད་ཀྱི་འདི་ནི་ཐོག་ཏུ་བབ་མ་ཡིན། །</p>
<p>ང་ནི་གཟུགས་བཟང་རྒྱལ་གྱི་འོས་ཡིན་པས། །</p>
<p>འཛིན་པ་ལེགས་པར་འགྱུར་བ་མ་ཡིན་ནོ། །</p>
<p>རྔོན་པས་སྨྲས་པ་གལ་ཏེ་ཁྱོད་མ་བཟུང་ན་འབྲོས་པར་འགྱུར་རོ། །</p>
<p>དེས་སྨྲས་པ་ཁོ་མོ་མི་འབྲོས་ཀྱིས་གལ་ཏེ་ཡིད་མི་ཆེས་ན་འདིའི་མཐུས་ཁོ་མོ་སྟེང་གི་ནམ་མཁའ་ལ་འགྲོས་གཙུག་གི་ནོར་བུ་འདི་ཟུང་ཤིག །རྔོན་པས་སྨྲས་པ་སུ་ཤེས་དེས་དེ་ལ་གཙུག་གི་ནོར་བུ་བྱིན་ནས་སྨྲས་པ། གཙུག་གི་ནོར་བུ་འདི་སུའི་ལག་པ་ན་གནས་པ་དེའི་དབང་དུ་ཁོ་མོ་འགྱུར་རོ། །</p>
<p>དེ་ནས་རྔོན་པས་ནོར་བུ་དེ་བླངས་ཏེ་ཞགས་པས་བཅིངས་བཞིན་དུ་ཁྲིད་དེ་སོང་ངོ་། །</p>
<p>དེའི་ཚེ་གཞོན་ནུ་ནོར་བཟངས་རི་དགས་འཆོར་དུ་ཆས་པ་དང་། རྔོན་པ་དེས་གཞོན་ནུ་ནོར་བཟངས་གཟུགས་བཟང་བ་མཛེས་པ་བལྟ་ན་སྡུག་པ་མཐོང་ངོ་། །</p>
<p>མཐོང་ནས་ཀྱང་དེ་འདི་སྙམ་དུ་སེམས་ཏེ། འདི་ནི་རྒྱལ་བུ་གཞོན་ནུ་ཡིན་ལ། འདི་ཡང་མཆོག་ཏུ་གཟུགས་བཟང་མོ་བལྟ་ན་སྡུག་པ་ཡིན་ཏེ། གལ་ཏེ་འདི་མཐོང་ན་བཙན་ཐབས་སུ་ཁྱེར་བར་འགྱུར་གྱིས། མ་ལ་བདག་གིས་འདི་སྐྱེས་ཀྱི་ཚུལ་དུ་བདག་ཉིད་ཀྱིས་དབུལ་ལོ་སྙམ་ནས། དེ་ནས་དེ་ཞགས་པས་བཅིངས་བཞིན་རྒྱལ་བུ་གཞོན་ནུ་ནོར་བཟངས་གང་ན་བ་དེར་ཁྲིད་དེ་སོང་ནས་ཕྱིན་པ་དང་རྐང་པ་གཉིས་ལ་གཏུགས་ཏེ་སྨྲས་པ། ལྷ་བདག་གིས་བུད་མེད་རིན་པོ་ཆེ་འདི་སྐྱེས་སུ་འཚལ་ཏེ་མཆིས་ན་བཞེས་སུ་གསོལ། རྒྱལ་བུ་གཞོན་ནུ་ནོར་བཟངས་ཀྱིས་མིའམ་ཅི་མོ་ཡིད་འཕྲོག་མ་གཟུགས་བཟང་མོ་བལྟ་ན་སྡུག་པ་མཛེས་པ། ཁ་དོག་རྒྱས་པ་མཆོག་དང་ལྡན་པ། ཡོན་ཏན་ཐམས་ཅད་འདུས་པ། བུད་མེད་ཀྱི་མཚན་བཅྭ་བརྒྱད་ཀྱིས་བརྒྱན་པ། ཡུལ་གྱི་མི་བས་བཟང་བ། ནུ་མ་གསེར་གྱི་བུམ་པ་དང་རུ་སྦལ་ལྟར་རྒྱས་ཞིང་རློ་བ་དང་། མཁྲང་ཞིང་མཁྲེགས་པས་ཤིན་ཏུ་ལེགས་པར་ཟླུམ་པ་ལྡེམ་པ། མིག་མཐོན་མཐིང་ལ་རྩ་དམར་ཞིང་དཀྱུས་རིང་ལ་པད་མ་གཞོན་ནུ་འདྲ་བ། སྣའི་གཟངས་རིང་ཞིང་མཐོ་བ། མ་མཆུ་བྱི་རུ་དང་ནོར་བུ་དང་རིན་པོ་ཆེ་དང་། བིམ་པའི་འབྲས་བུའི་དབྱིབས་འདྲ་བ། འགྲམ་པ་མ་རྙོངས་ཤིང་ཡོངས་སུ་རྒྱས་པ། མཁུར་ཚོས་ལྷག་པར་དགའ་བར་བྱེད་པའི་རི་མོའི་ཐིག་ལེ་ཅན། སྨིན་མ་རིམ་གྱིས་མཛེས་ཤིང་འཇར་ལ་བུང་བའི་ཚོགས་ལྟར་གནག་པ། དཔུང་པ་ཟླ་བ་ཉ་བ་དྲི་མ་མེད་པ་ལྟར་རྒྱས་ལ་རིང་བ། ལྟོ་གཉེར་མ་ཟབ་མོ་གསུམ་དང་ལྡན་ཞིང་ཡིད་ཙམ་རྙོང་བ། ནུ་མའི་གཡུར་གྱིས་རོ་སྟོད་བགས་ཀྱིས་འདུད་ལ། དཀུ་ཤིང་རྟའི་ཡན་ལག་ལྟར་དབྱིབས་ཤིན་ཏུ་མཛེས་པ། ལག་པ་ཆུ་ཤིང་གི་སྙིང་པོ་འདྲ་བ་བརླ་བྱིན་གྱིས་ཕྲ་བར་ཟླུམ་པས་མཛེས་པ། རྩ་ཤིན་ཏུ་མི་མངོན་ཞིང་གྱ་གྱུ་མེད་པས་ཡན་ལག་ཐམས་ཅད་མཛེས་པ། ནོར་བུ་མང་པོའི་མགོ་རྒྱན་དང་མགུལ་གདུབ་དང་རྐང་གདུབ་དང་གདུ་བུ་དང་དོ་ཤལ་དང་། སེ་མོ་དོའི་སྒྲས་འགྱིང་ཞིང་འགྲོ་བ། སྐྲ་གནག་ལ་འཇམ་པ། བདེ་སོགས་ལྟར་རྐང་པ་རྐང་གདུབ་ཀྱིས་བརྒྱན་ཅིང་གསེར་གྱི་འོག་པག་ཅན། ལྟོ་ཕྱང་ངེ་བ་དོ་ཤལ་མང་པོ་དཔྱངས་པ། མདོག་གསེར་བཙོམ་ལྟར་བཟང་བ་མཐོང་ངོ་། །</p>
<p>མཐོང་མ་ཐག་ཏུ་གཞོན་ནུ་འདོད་ཆགས་ཀྱི་ཞགས་པ་ཆུ་ཟླ་དྲི་མ་མེད་ཅིང་གསལ་བ་གཡོ་བའི་རང་བཞིན་ལྟ་བུར་གཟུང་དཀའ་བ། ཀླུང་ཆུ་རླབས་དང་བཅས་པའི་ཆུ་སྲིན་ལྟ་བུར་རྟོགས་པར་དཀའ་བ། ནམ་མཁའ་ལྡིང་དང་རླུང་གི་ཤུགས་དང་འདྲ་བར་འགྲོ་བ། ཤིང་བལ་གྱི་འདའ་བ་ལྟ་བུར་མྱུར་དུ་འགྱུར་བ། སྤྲེའུ་ལྟར་ས་གཅིག་ན་མི་འདུག་པས་གཡོ་ཞིང་ཙབ་ཡབ་ཅན་གྱིས་ནི་དམ་དུ་ཟིན། འདོད་ཆགས་ཀྱི་མདའ་རྟག་ཏུ་ཉོན་མོངས་པ་བསྟེན་པ་གོམས་པའི་འདོད་ཆགས་ཀྱི་བདེ་བ་རོ་མྱོང་བ་ལ་བརྐམ་པ་ཉོན་མོངས་པ་ཐམས་ཅད་ཀྱི་ཡུལ་ངན་འགྲོའི་གཡང་ས་ལས་མི་ཟློགས་པ། བཟང་མོ་ལ་རྗེས་སུ་ཆགས་པའི་སེམས་ཀྱིས་ཤིན་ཏུ་དྲི་མ་ཅན་དུ་བྱས་པ། ཕྲད་པར་འདོད་པས་ཤིན་ཏུ་དབྱུང་མི་བཟོད་པའི་སྒྲ་འབྱིན་པ། ཚུལ་བཞིན་མ་ཡིན་པའི་གཞུས་འཕངས་པས་ནི་སྙིང་པོ་ལ་ཕོག་སྟེ། མེའི་ནང་དུ་ཕྱེ་མ་ལེབ་བཞིན་དུ་དེ་ཉིད་དུ་འགྱེལ་ཏེ་སྨྲས་པ། དབྱར་གྱི་ཆར་སྤྲིན་ནང་ནས་གློག་ནི་འགྱུ་བ་ལྟར། །</p>
<p>བཞིན་རས་ཟླ་བ་འདྲ་དེ་ནོར་བཟངས་ཀྱིས་མཐོང་སྟེ། །</p>
<p>དེ་ལ་ཆགས་པའི་འདོད་པ་སྟེག་ཚོལ་ལས་བྱུང་བའི། །</p>
<p>འདོད་ཆགས་མདའ་ཡིས་དེ་ཡི་སེམས་ལ་ཕོག། །</p>
<p>།འདུལ་བ་གཞི། བམ་པོ་བཞི་བཅུ་རྩ་ལྔ་པ། དེ་ནས་རྒྱལ་བུ་ནོར་བཟངས་ཀྱིས་ཡིད་འཕྲོག་མ་ཁྲིད་དེ་གླང་པོའི་ཁྱིམ་གྱི་གྲོང་ཁྱེར་དུ་སོང་ནས་རྔོན་པ་དེ་ལ་ཡང་གྲོང་ཁྱེར་མཆོག་ཅིག་བྱིན་ནོ། །</p>
<p>དེ་ནས་གཞོན་ནུ་ནོར་བཟངས་ཡིད་འཕྲོག་མ་དང་ལྷན་ཅིག་སྟེང་གི་ཁང་བཟངས་ཀྱི་གཞིར་དོང་ནས་ལྷན་ཅིག་ཏུ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དེ་ཡིད་འཕྲོག་མའི་གཟུགས་དང་ན་ཚོད་དང་བསྙེན་བཀུར་བརྒྱ་ཕྲག་དུ་མའི་ཡོན་ཏན་གྱིས་གཞོན་ནུ་ནོར་བཟངས་ཀྱི་སེམས་ཇི་ལྟར་དེ་དང་སྐད་ཅིག་ཀྱང་འབྲལ་མི་ཕོད་པ་དེ་ལྟར་ཕྲོགས་སོ། །</p>
<p>ཇི་ཙམ་དུས་གཞན་ཞིག་ན་བྲམ་ཟེ་གཉིས་ཤིག་ལྗོངས་རྒྱུ་ཞིང་འོངས་པ་ལས་དེ་ལས་གཅིག་ནི་རྒྱལ་པོ་ལ་རྟེན་བཅས་སོ། །</p>
<p>གཉིས་པ་ནི་གཞོན་ནུ་ནོར་བཟངས་ལའོ། །</p>
<p>རྒྱལ་པོ་ལ་རྟེན་བཅས་པ་གང་ཡིན་པ་དེ་ནི་རྒྱལ་པོས་མདུན་ན་འདོན་དུ་བཅུག་སྟེ་ལོངས་སྤྱོད་ཀྱི་སྐལ་བ་ཡང་བྱིན་ནོ། །</p>
<p>གཞོན་ནུ་ནོར་བཟངས་ཀྱི་གང་ཡིན་པ་དེ་ལ་ནི་དེས་ལོངས་སྤྱོད་ཀྱི་སྐལ་བ་ཙམ་ཞིག་བྱིན་པ་དང་། སྨྲས་པ། གཞོན་ནུ་གང་གི་ཚེ་ཡབ་འདས་ནས་ཁྱོད་རྒྱལ་པོར་བཅུག་པ་དེའི་ཚེ་བདག་ལ་ཅི་ཞིག་བགྱི། གཞོན་ནུ་ནོར་བཟངས་ཀྱིས་སྨྲས་པ། ཇི་ལྟར་ཁྱོད་ཀྱི་གྲོགས་པོ་བྲམ་ཟེ་ངའི་ཡབ་ཀྱི་མདུན་ན་འདོན་དུ་བཅུག་པ་དེ་བཞིན་དུ་ཁྱོད་ཀྱང་ངའི་མདུན་ན་འདོན་དུ་གཞུག་གོ་ཞེས་བྱས་པའི་གཏམ་དེ་གཅིག་ནས་གཅིག་ཏུ་བརྒྱུད་དེ་བྲམ་ཟེ་མདུན་ན་འདོན་དེས་ཐོས་ནས་དེ་འདི་སྙམ་དུ་སེམས་ཏེ། ངས་ཅི་ནས་གཞོན་ནུ་ཉིད་ཀྱིས་ཀྱང་རྒྱལ་སྲིད་མི་འཐོབ་པ་དེ་ལྟར་བྱ་ན་མདུན་ན་འདོན་དུ་གཞུག་པ་ལྟ་སྨོས་ཀྱང་ཅི་དགོས་སྙམ་མོ། །</p>
<p>ཇི་ཙམ་དུས་གཞན་ཞིག་ན་རྒྱལ་པོ་དེའི་ཡུལ་དུ་རི་འོར་བ་ཞིག་སྡོ་བར་གྱུར་ནས་རྒྱལ་པོས་དེ་འབེབས་སུ་དམག་ཁ་ཆེན་ཅིག་བཏང་བ་ལས་དེ་བཅོམ། རྣམ་པར་བཅོམ་སྟེ་ཕམ་པར་བྱས་ནས་སླར་ལོག་གོ། །</p>
<p>དེ་བཞིན་དུ་ཁ་ཆེན་བདུན་གྱི་བར་བཏང་བ་ལས་དེ་རྣམས་ཀྱང་བཅོམ། རྣམ་པར་བཅོམ་སྟེ་ཕམ་པར་བྱས་ནས་སླར་ལྷགས་སོ། །</p>
<p>རྒྱལ་པོ་ལ་བློན་པོ་རྣམས་ཀྱིས་གསོལ་པ། ལྷ་ཅིའི་སླད་དུ་རང་གི་དཔུང་ཉམས་ཤིང་གཞན་གྱི་མཐུ་སྐྱེད་པར་མཛད། གང་ཡང་ལྷའི་ཡུལ་ན་མཚོན་གྱིས་འཚོ་བ་ཇི་སྙེད་མཆིས་པ་ཐམས་ཅད་དགུག་ཏུ་གསོལ། བྲམ་ཟེ་མདུན་ན་འདོན་གྱིས་བསམས་པ། གཞོན་ནུ་ནོར་བཟངས་གསད་པའི་ཐབས་བྱ་བའི་དུས་ནི་འདི་ཡིན་ནོ་སྙམ་ནས་དེས་རྒྱལ་པོ་ལ་གསོལ་པ། ལྷ་དེ་ལྟ་བུས་ན་དེ་བབ་པར་རྔོ་མི་ཐོག་གོ། །</p>
<p>རྒྱལ་པོས་སྨྲས་པ། ཇི་ལྟར་བྱ་ང་ཉིད་ཁོ་ན་འགྲོའམ། མདུན་ན་འདོན་གྱིས་སྨྲས་པ། ཅིའི་སླད་དུ་ལྷ་ཉིད་གཤེགས། གཞོན་ནུ་ནོར་བཟངས་འདི་ནི་དར་ལ་བབ་ཅིང་མཐུ་རྩལ་སྙེམས་པ་དང་ལྡན་པ་ལགས་པས་དམག་འདི་རྣམས་དང་ལྷན་ཅིག་དགྱེར་གསོལ། རྒྱལ་པོས་སྨྲས་པ། དེ་བཞིན་དུ་བྱའོ་ཞེས་དེ་ནས་རྒྱལ་པོས་གཞོན་ནུ་བཀུག་ནས་བསྒོ་བ། གཞོན་ནུ་དམག་དང་ལྷན་ཅིག་ཏུ་དེང་ལ་རི་འོར་བ་རྣམས་ཕོབ་ཤིག །ལྷ་བཀའ་བཞིན་འཚལ་ཞེས་གཞོན་ནུ་ནོར་བཟངས་ཀྱིས་རྒྱལ་པོ་ལས་མཉན་ནས། བཙུན་མོ་རྣམས་ཀྱི་གན་དུ་སོང་སྟེ་ཡིད་འཕྲོག་མ་མཐོང་བ་དང་དེ་ཐམས་ཅད་བརྗེད་པར་གྱུར་ཏོ། །</p>
<p>དེ་ནས་ཡང་རྒྱལ་པོས་བསྒོ་བ་དང་ཡང་མཐོང་མ་ཐག་ཏུ་ཐམས་ཅད་བརྗེད་པར་གྱུར་ཏོ། །</p>
<p>དེ་ནས་མདུན་ན་འདོན་གྱིས་རྒྱལ་པོ་ལ་སྨྲས་པ། ལྷ་གཞོན་ནུ་ནོར་བཟངས་ནི་ཡིད་འཕྲོག་མ་ལ་ལྷག་པར་ཆགས་པས་མཆི་རྔོ་མི་ཐོག་གིས། དམག་བསྡོགས་ལ་གཞོན་ནུ་བཙུན་མོ་རྣམས་ཀྱི་ནང་ནས་བྱུང་བ་དང་ཅི་ནས་ཀྱང་ཡིད་འཕྲོག་མའི་དྲུང་དུ་མི་མཆི་བར་ཐལ་བྱུང་གཏང་བར་བགྱིའོ། །</p>
<p>རྒྱལ་པོས་བློན་པོ་རྣམས་ལ་སྨྲས་པ། ཤེས་ལྡན་དག་དཔུང་གི་ཚོགས་སྟ་གོན་གྱིས་ཤིག །བློན་པོ་རྣམས་ཀྱིས་རྒྱལ་པོ་ལས་མཉན་ནས་དཔུང་གི་ཚོགས་གླང་པོ་ཆེ་དང་། རྟ་དང་། ཤིང་རྟ་དང་། དཔུང་བུ་ཆུང་ཕུན་སུམ་ཚོགས་པ་འཚོག་ཆས་གོ་མཚོན་རྣམ་པ་དུ་མ་དང་ལྡན་པ་དག་སྟ་གོན་བྱས་སོ། །</p>
<p>དེ་ནས་གཞོན་ནུ་ཕྱིར་བྱུང་བ་དང་བསྒོ་བ། གཞོན་ནུ་དཔུང་གི་ཚོགས་སྟ་གོན་བྱས་ཀྱིས་སོང་ཤིག །དེས་སྨྲས་པ། ལྷ་ཡིད་འཕྲོག་མ་ལ་བལྟས་ཏེ་མཆི་བར་བགྱིའོ། །</p>
<p>རྒྱལ་པོས་སྨྲས་པ། གཞོན་ནུ་ཐོགས་པར་འགྱུར་གྱིས་མ་ལྟ་ཤིག །ཡབ་གལ་ཏེ་དེ་ལྟ་ན་མ་ལ་བལྟས་ཏེ་མཆིའོ། །</p>
<p>གཞོན་ནུ་མ་ལ་ནི་ལྟོས་ཤིག །དེས་ཡིད་འཕྲོག་མའི་གཙུག་གི་ནོར་བུ་ཁྱེར་ནས་མའི་དྲུང་དུ་སོང་སྟེ་རྐང་པ་གཉིས་ལ་གཏུགས་ཏེ་སྨྲས་པ། ཡུམ་བདག་རི་འོར་བ་རྣམས་འབེབས་སུ་མཆི་ལགས་ཀྱིས། གཙུག་གི་ནོར་བུ་འདི་ཁྱོད་ཀྱིས་ཤིན་ཏུ་དབེན་པར་སྦོས་ལ་ཡིད་འཕྲོག་མ་འགུམ་པ་ལ་ཐུག་པ་མ་ལགས་པ་ཇི་ལྟར་གྱུར་ཀྱང་མ་སྩལ་ཅིག་ཅེས་དེས་དེ་སྐད་མ་ལ་བསྒོ་ནས་མཆི་ཕྱག་བྱས་ཏེ་དམག་གི་དཔུང་གི་ཚོགས་དང་རོལ་མོའི་སྒྲ་སྣ་ཚོགས་དང་ཆས་ཏེ་རིམ་གྱིས་ཡུལ་འདས་ནས་རི་འོར་དེ་དང་ཧ་ཅང་ཡང་མི་རིང་བ་ཞིག་ན་ཤིང་ལྗོན་པ་ཞིག་གི་དྲུང་དུ་བཏབ་སྟེ་འདུག་གོ། །</p>
<p>དེའི་ཚེ་རྒྱལ་པོ་ཆེན་པོ་རྣམ་ཐོས་ཀྱི་བུ་འཁོར་གནོད་སྦྱིན་དུ་མ་དང་། འཁོར་གནོད་སྦྱིན་བརྒྱ་ཕྲག་དུ་མ་དང་། འཁོར་གནོད་སྦྱིན་སྟོང་ཕྲག་དུ་མ་དང་། འཁོར་གནོད་སྦྱིན་བརྒྱ་སྟོང་ཕྲག་དུ་མ་དང་ལམ་དེ་ནས་གནོད་སྦྱིན་རྣམས་ཀྱི་གནོད་སྦྱིན་གྱི་འདུན་སར་ཆས་སོ། །</p>
<p>དེ་ལམ་དེ་ནས་ཆས་པ་ན་ནམ་མཁའི་ལམ་ལ་ཐོགས་པར་གྱུར་ནས་དེ་འདི་སྙམ་དུ་སེམས་ཏེ། བདག་གིས་ལམ་འདི་ནས་ལན་མང་པོ་ཞིག་ཏུ་སོང་ན་བདག་གི་བཞོན་པ་ལན་འགའ་ཡང་ཐོགས་པར་མ་གྱུར་ན་གང་གིས་ན་ད་ལྟར་ཐོགས་པ་འདི་ལ་རྒྱུ་ཅི་ཡོད་སྙམ་པ་ལས། དེས་གཞོན་ནུ་ནོར་བཟངས་མཐོང་ནས་དེ་འདི་སྙམ་དུ་སེམས་ཏེ་འདི་ནི་བསྐལ་པ་བཟང་པོའི་བྱང་ཆུབ་སེམས་དཔའ་ཡིན་ཏེ། དམག་ལ་ཆས་པས་ཉོན་མོངས་པར་འགྱུར་རོ། །</p>
<p>འདིའི་གྲོགས་བྱས་ཏེ་རི་འོར་བ་འདི་རྣམས་སྲོག་ཆགས་འགའ་ཡང་གནོད་པར་མི་འགྱུར་བར་དབབ་བོ་སྙམ་དུ་བསམས་ནས། གནོད་སྦྱིན་གྱི་སྡེ་དཔོན་ཆེན་པོ་ལྔ་ལེན་ལ་སྨྲས་པ། ལྔ་ལེན་ཚུར་ཤོག །ཁྱོད་ཀྱིས་གཞོན་ནུ་ནོར་བཟངས་རི་འོར་བ་རྣམས་དང་གཡུལ་མ་བཀྱེ་བར་སྲོག་ཆགས་འགའ་ལ་ཡང་གནོད་པར་མ་བྱ་བར་ཕོབ་ཤིག །གནོད་སྦྱིན་གྱི་སྡེ་དཔོན་ཆེན་པོ་ལྔ་ལེན་གྱིས་བཀའ་བཞིན་འཚལ་ཞེས་རྒྱལ་པོ་རྣམ་ཐོས་ཀྱི་བུ་ལས་མཉན་ནས་ལྷའི་དཔུང་གི་ཚོགས་ཡན་ལག་བཞི་པ་ཤིང་ཏ་ལའི་ཚད་ཙམ་གྱི་སྐྱེས་པ་དང་། རིའི་ཚད་ཙམ་གྱི་གླང་པོ་ཆེ་དང་། གླང་པོ་ཆེའི་ཚད་ཙམ་གྱི་རྟ་དང་། གཞལ་མེད་ཁང་གི་ཚད་ཙམ་གྱི་ཤིང་རྟ་རྣམས་སྤྲུལ་ཏོ། །</p>
<p>དེ་ནས་རལ་གྲི་དང་། ཐོ་བ་དང་། མདའ་བོ་ཆེ་དང་། མདུང་དང་། འཁོར་ལོ་དང་། མདུང་ཐུང་དང་། མདའ་དང་། དགྲ་སྟ་ལ་སོགས་ཏེ་མཚོན་ཆའི་ཁྱད་པར་རྣམ་པ་སྣ་ཚོགས་དང་། སིལ་དཀྲོལ་གྱི་སྒྲ་རྣམ་པ་སྣ་ཚོགས་འབྱིན་པས་འཇིགས་པ་ཆེན་པོ་སྟོན་ཅིང་། ལྔ་ལེན་མཐུ་ཆེན་པོའི་ཚོགས་རྣམས་དང་རི་འོར་དུ་ཕྱིན་པ་དང་། གླང་པོ་ཆེ་དང་རྟ་དང་ཤིང་རྟའི་སྒྲ་དང་། སིལ་དཀྲོལ་གྱི་སྒྲ་སྣ་ཚོགས་དང་། གནོད་སྦྱིན་རྣམས་ཀྱི་རང་གི་མཐུས་ར་བ་དག་རལ་བར་གྱུར་ཏོ། །</p>
<p>དེ་ནས་རི་འོར་ན་གནས་པ་དེ་རྣམས་ཀྱིས་དཔུང་གི་ཚོགས་དེ་དང་ར་བ་དག་རལ་བ་མཐོང་ནས་མཆོག་ཏུ་ངོ་མཚར་སྐྱེས་ཏེ་དྲིས་པ། དཔུང་གི་ཚོགས་འདི་གང་ནས་འོངས། དེ་རྣམས་ཀྱིས་སྨྲས་པ། མྱུར་དུ་སྒོ་ཕྱེ་ཤིག །གཞོན་ནུ་ནོར་བཟངས་འདིའི་མཇུག་ནས་འོང་སྟེ་དཔུང་གི་ཚོགས་འདི་ནི་དེའི་ཡིན་ནོ། །</p>
<p>གལ་ཏེ་མྱུར་དུ་མ་ཕྱེ་ན་ཐམས་ཅད་རྨེག་མེད་པར་འགྱུར་རོ། །</p>
<p>དེ་རྣམས་ཀྱིས། བདག་ཅག་རྒྱལ་ལ་མི་ལྡོག་སྟེ། །</p>
<p>གཞོན་ནུ་བློ་དང་ལྡན་ལ་མིན། །</p>
<p>རྒྱལ་པོ་ཞོ་ཤས་འཚོ་རྣམས་ཀྱིས། །</p>
<p>བདག་ཅག་འཇིགས་ཤིང་སྐྲག་གྱུར་མོད། །</p>
<p>ཅེས་སྨྲས་ནས་དེ་རྣམས་ཀྱིས་སྒོ་ཕྱེ་སྟེ། དེ་ནས་རྒྱལ་མཚན་དང་བ་དན་བསྒྲེང་ནས་བུམ་པ་གང་བ་དང་རོལ་མོའི་སྒྲ་སྣ་ཚོགས་ཀྱིས་གཞོན་ནུ་ནོར་བཟངས་བསུའོ། །</p>
<p>དེས་ཀྱང་དབུགས་ཕྱུང་ནས་དེ་རྣམས་འདྲང་བ་ལས་སྣ་བོ་བསྐོས་ཏེ་དཔྱ་ཐང་བཅད། གཏེའུ་ཡང་བཟུང་ངོ་། །</p>
<p>དེ་ནས་རི་འོར་བ་དེ་རྣམས་ཆམ་དུ་ཕབ་ནས་གཞོན་ནུ་ནོར་བཟངས་སླར་ལོག་གོ། །</p>
<p>རྒྱལ་པོ་ནོར་ཅན་གྱིས་དེ་ཉིད་ཀྱི་ནུབ་མོའི་རྨི་ལམ་ན་བྱ་རྒོད་ཅིག་འོངས་ཏེ་རྒྱལ་པོའི་ལྟོ་དྲལ་ནས་རྒྱུ་མ་གཟངས་ཏེ་གྲོང་ཁྱེར་དེ་ཐམས་ཅད་ཀྱི་མཐའ་བསྐོར་བ་དང་རིན་པོ་ཆེ་སྣ་བདུན་ཁྱིམ་དུ་འོངས་པར་མཐོང་ངོ་། །</p>
<p>མཐོང་ནས་དེ་ནས་རྒྱལ་པོ་འཇིགས་སྐྲག་མི་དགའ་ཞིང་སྤུ་ཟིང་ཞེས་བྱེད་ནས་མྱུར་བ་མྱུར་བར་ལངས་ཏེ་མལ་ཆེན་པོ་ལ་འདུག་ནས་ལག་པ་འགྲམ་པ་ལ་གཏད་དེ་གཞི་འདི་ལས་བདག་རྒྱལ་སྲིད་ལས་ཉམས་པའམ། སྲོག་གི་བར་ཆད་དུ་མི་འགྱུར་གྲང་སྙམ་ནས་སེམས་ཁོང་དུ་ཆུད་ཅིང་འདུག་པ་ལས་དེ་ནམ་ནངས་ནས་རྨི་ལམ་དེ་བྲམ་ཟེ་མདུན་ན་འདོན་ལ་སྨྲས་པ་དང་། དེས་བསམས་པ། ལྷ་རྨི་ལམ་དེ་ལྟ་བུ་མཐོང་བ་ནི་གདོན་མི་ཟ་བར་གཞོན་ནུས་རི་འོར་བ་རྣམས་ཕམ་པར་བྱས་ཀྱིས་ལོག་པ་ཞིག་ཏུ་བསྟན་པར་བྱའོ་སྙམ་ནས་སྨྲས་པ། ལྷ་ཁྱོད་ཀྱིས་རྨང་ལམ་དུ་གཟིགས་པ་ནི་བཟང་བ་མ་ལགས་ཏེ། གདོན་མ་འཚལ་བར་གཞི་འདི་ལས་ལྷའི་རྒྱལ་སྲིད་ལས་ཉམས་པའམ། སྐུ་ཚེའི་བར་ཆད་དུ་འགྱུར་ལགས་སོ། །</p>
<p>འོན་ཀྱང་འདི་བཟློག་པའི་ཐབས་མཆིས་ཏེ། དེ་ཡང་བྲམ་ཟེ་རྣམས་ཀྱིས་གསང་ཚིག་ལས་མཐོང་ངོ་། །</p>
<p>བཟློག་པའི་ཐབས་དེ་ཅི་ཡིན། ལྷ་སྐྱེད་མོས་ཚལ་དུ་རྫིང་དབྱིབས་ལེགས་པ་ཚད་ལ་བབ་པ་བགྱིས་ལ། དེ་ནས་རྡོ་ཐལ་གྱིས་བྱུགས་ཏེ། ལེགས་པར་བསྟར་ལ་རི་དགས་ཕྲ་མོ་རྣམས་ཀྱི་ཁྲག་གིས་བཀང་ལ་དེ་ནས་ལྷས་ཁྲུས་ལ་གཤེགས་པ་ན་རྫིང་དེ་ལ་ཐེམ་སྐས་གཅིག་ལས་འཇུག་པར་བགྱིའོ། །</p>
<p>གཅིག་ལས་ཞུགས་ནས་གཉིས་པ་ལ་འཛེག་པར་བགྱིའོ། །</p>
<p>གཉིས་པ་ལས་ཞུགས་ནས་གསུམ་པ་ལ་འཛེག་པར་བགྱིའོ། །</p>
<p>གསུམ་པ་ལས་ཞུགས་ནས་བཞི་པ་ལ་འཛེག་པར་བགྱིའོ། །</p>
<p>དེ་ནས་བྲམ་ཟེ་རིག་བྱེད་དང་རིག་བྱེད་ཀྱི་ཡན་ལག་གི་ཕ་རོལ་ཏུ་ཕྱིན་པ་བཞིས་ལྷའི་ཞབས་ལྕེས་བ་ལྡགས་ལ་མི་མ་ཡིན་པའི་ཚིལ་གྱི་བདུག་པས་བདུག་གོ། །</p>
<p>དེ་ལྟར་ན་ལྷའི་དངོས་སྡིག་འབྱང་ཞིང་ཡུན་རིང་པོར་རྒྱལ་སྲིད་སྐྱོང་བར་འགྱུར་རོ། །</p>
<p>རྒྱལ་པོས་སྨྲས་པ། དེ་དག་ཐམས་ཅད་ནི་ནུས་ན་འདི་ལྟར་མི་མ་ཡིན་པའི་ཚིལ་འདི་ནི་ཤིན་ཏུ་དཀོན་ནོ། །</p>
<p>མདུན་ན་འདོན་གྱིས་སྨྲས་པ། ལྷ་མོད་པ་གང་ལགས་པ་དེ་དཀོན་ལགས་སམ། རྒྱལ་པོས་སྨྲས་པ། དེ་ཇི་ལྟ་བུ་ཞིག་ཡིན། མདུན་ན་འདོན་གྱིས་སྨྲས་པ། ལྷ་ཡིད་འཕྲོག་མ་འདི་མི་མ་ལགས་པ་མ་ལགས་སམ། རྒྱལ་པོས་སྨྲས་པ། མདུན་ན་འདོན་འདི་ལ་གཞོན་ནུའི་སྲོག་འདུག་གིས་དེ་སྐད་མ་སྨྲ་ཤིག །དེས་སྨྲས་པ། ལྷ་ཁྱིམ་གྱི་ཕྱིར་ནི་འགའ་གཏང་སྟེ། །</p>
<p>གྲོང་རྡལ་ཕྱིར་ནི་ཁྱིམ་གཏང་ངོ་། །</p>
<p>ཡུལ་ལྗོངས་ཕྱིར་ནི་གྲོང་རྡལ་ཏེ། །</p>
<p>བདག་གི་ཕྱིར་ནི་ས་གཏང་ངོ་། །</p>
<p>ཞེས་བགྱི་བ་མ་གསན་ཏམ། རྒྱལ་པོ་བདག་ཉིད་བརྟན་གྱུར་ནས། །</p>
<p>གཞོན་ནུ་བློ་ལྡན་དེ་ལ་ནི། །</p>
<p>གཞན་ཞིག་སྩལ་བར་སྤྱོད་གྲང་གིས། །</p>
<p>ཡིད་འཕྲོག་འདི་ནི་དགུམ་པར་མཛོད། །</p>
<p>བདག་ཉིད་ལ་མངོན་པར་ཆགས་པ་ནི་མི་བྱེད་པ་ཅི་ཡང་མེད་པས་དེས་ཁས་བླངས་སོ། །</p>
<p>དེ་ནས་མདུན་ན་འདོན་གྱིས་ཇི་སྐད་བསྟན་པ་བཞིན་དུ་བྱ་བར་བརྩམས་ཏེ། རྫིང་བརྐོས་ནས་རྡོ་ཐལ་གྱིས་བྱུགས་ཤིང་ལེགས་པར་བསྟར་ནས་རི་དགས་ཕྲ་མོ་རྣམས་ཀྱི་ཁྲག་སོགས་པ་ལ་ཞུགས་སོ། །</p>
<p>སྦྱོར་བ་དེ་ནོར་བཟངས་ཀྱི་བཙུན་མོའི་སྐྱེ་བོས་ཤེས་ནས་དེ་རྣམས་དགའ་བ་དང་ཡིད་བདེ་བ་སྐྱེས་ཏེ། བདག་ཅག་ལང་ཚོ་ལ་བབ་ཅིང་གཟུགས་ཕུན་སུམ་ཚོགས་པ་ཡིན་པས། ད་ནི་བདག་ཅག་དང་གཞོན་ནུ་ནོར་བཟངས་སུ་ཡོངས་སུ་དགའ་མགུར་སྤྱོད་པར་འགྱུར་རོ་ཞེས་དེ་རྣམས་རབ་ཏུ་དགའ་བར་བྱེད་པ་དེ་དག་ཡིད་འཕྲོག་མས་མཐོང་ནས་དྲིས་པ། ཁྱེད་ཅག་ཅིའི་ཕྱིར་ལྷག་པར་དགའ། ཇི་ཙམ་ན་གཞན་ཞིག་གིས་ཡིད་འཕྲོག་མ་ལ་ཇི་ལྟར་གྱུར་པ་རྒྱས་པར་སྨྲས་པ་དང་། ཡིད་འཕྲོག་མ་སྡུག་བསྔལ་བ་དང་ཡིད་མི་བདེ་བ་སྐྱེས་ནས་གཞོན་ནུ་ནོར་བཟངས་ཀྱི་མ་གང་ན་བ་དེར་སོང་སྟེ་རྐང་པ་གཉིས་ལ་གཏུགས་ནས་སྙིང་རྗེ་རྗེ་སྐད་དུ་སྒྲ་གཅོམ་ཆུང་ངུས་དོན་དེ་དལ་བུས་སྨྲས་པ་དང་། དེས་སྨྲས་པ། གལ་ཏེ་དེ་ལྟ་ན་ལེགས་པར་རྟོགས་ཤིག །བདག་གིས་ཀྱང་བརྟག་གོ། །</p>
<p>ཡིད་འཕྲོག་མས་བརྟགས་ནས་ཡང་སྨྲས་པ་དང་། དེས་བརྟགས་ན་ཡང་བདེན་པར་མཐོང་ནས། དེ་ནས་དེས་གཙུག་གི་ནོར་བུ་དེ་དང་གོས་ཤིག་ཡིད་འཕྲོག་མ་ལ་བྱིན་ནས་སྨྲས་པ། བུ་ཁྱོད་དུས་ལ་མ་བབ་པར་མ་འགྲོ་ཤིག །དེ་ལྟ་ན་ཁོ་མོ་ལ་ཁ་མཆུ་འབྱུང་བར་མི་འགྱུར་རོ། །</p>
<p>དེ་ནས་རྒྱལ་པོ་ཇི་སྐད་བསྟན་པའི་རིམ་པ་བཞིན་དུ་ཁྲུས་ལ་ཆས་ཏེ་ཁྲག་གིས་གང་བའི་རྫིང་བུར་ཞུགས་ནས་བྱུང་བ་དང་། དེ་ནས་དེའི་རྐང་པ་གཉིས་ལ་བྲམ་ཟེ་རྣམས་ཀྱི་ལྕེས་བལྡགས་སོ། །</p>
<p>ཇི་ཙམ་ན་མིའམ་ཅི་མོ་ཁྲིད་དེ་ཤོག་ཅེས་བསྒོ་བ་དང་། དེ་མ་ཐག་ཁོ་ནར་ཡིད་འཕྲོག་མ་ནམ་མཁའ་ལ་འཕགས་ཏེ་ཚིགས་སུ་བཅད་དེ་སྨྲས་པ། བདག་ནི་རེག་དང་ཕྲད་པ་དང་། །</p>
<p>བདག་ནི་བགད་དང་རྩེས་པ་ལས། །</p>
<p>བན་གླང་མོ་བཏགས་ཐར་བ་ལྟར། །</p>
<p>དེ་ནི་བདག་མོ་འགྲོ་བར་བྱ། །</p>
<p>རྒྱལ་པོས་ཀྱང་ནམ་མཁའི་ལམ་ལས་འགྲོ་བ་མཐོང་ནས་དེ་སྐྲག་སྟེ་མདུན་ན་འདོན་ལ་སྨྲས་པ། གང་གི་ཕྱིར་འབད་པར་བྱ་བ་དེ་མ་གྲུབ་པར་མིའམ་ཅི་ཡིད་འཕྲོག་མ་བྲོས་སོ། །</p>
<p>མདུན་ན་འདོན་གྱིས་སྨྲས་པ། ལྷ་ད་ནི་དོན་གྲུབ་སྟེ་དངོས་སྡིག་དང་བྲལ་ལགས་སོ། །</p>
<p>དེ་ནས་ཡིད་འཕྲོག་མ་ནམ་མཁའི་ལམ་ལས་འགྲོ་བ་ན་འདི་སྙམ་དུ་སེམས་ཏེ། གང་ཡང་བདག་གནས་སྐབས་འདི་ཐོབ་པ་དེ་ནི་དྲང་སྲོང་དེས་བསྟན་པ་ལས་གྱུར་གྱི། གལ་ཏེ་དེས་མ་བསྟན་ན་ནི་བདག་བཟུང་ཞིང་འགྲོ་བར་མི་འགྱུར་བ་ཞིག །དེ་ལྟ་བས་ན་རེ་ཞིག་དྲང་སྲོང་དེའི་དྲུང་དུ་འགྲོའོ་སྙམ་ནས། དེ་དེའི་བསྟི་གནས་སུ་སོང་སྟེ་རྐང་པ་གཉིས་ལ་ཕྱག་བྱས་ནས་དྲང་སྲོང་ལ་སྨྲས་པ། དྲང་སྲོང་ཆེན་པོ་ཁྱོད་ཀྱིས་བསྟན་པས་བདག་བཟུང་སྟེ་མཆིས་ནས་མིའི་རེག་པ་རྣམས་ཐོབ་ཅིང་སྲོག་གི་བར་ཆད་དུ་ཅུང་ཞིག་གིས་མ་གྱུར་ཏོ། །</p>
<p>དེ་བས་གསོལ་བ་ནི་གལ་ཏེ་བརྒྱ་ཞིག་ལ་གཞོན་ནུ་ནོར་བཟངས་བདག་ཚོལ་ཞིང་མཆིས་ན་དེ་ལ་བདག་གི་སོར་གདུབ་སྩོལ་ལ་འདི་སྐད་ཀྱང་གསུང་བའི་རིགས་སོ། །</p>
<p>གཞོན་ནུ་ལམ་ཡང་བགྲོད་པར་དཀའ་སྟེ་ཉོན་མོངས་པར་འགྱུར་གྱིས་སླར་བཞུད་ཅིག །གལ་ཏེ་བཟློག་ཀྱང་མཆིས་སུ་མ་བཏུབ་ན་དེ་ལ་ལམ་བསྟན་པའི་རིགས་ཀྱིས། གཞོན་ནུ་ཡིད་འཕྲོག་མས་བསྟན་པ་བྱང་ཕྱོགས་ལོགས་ན་རི་ནག་པོ་གསུམ་མཆིས་སོ། །</p>
<p>དེ་དག་རྒལ་བའི་ཕ་རོལ་ན་ཡང་གསུམ་མོ། །</p>
<p>དེ་དག་རྒལ་བའི་ཕ་རོལ་ན་ཡང་གསུམ་མཆིས་སོ། །</p>
<p>དེ་དག་རྒལ་བ་དང་རིའི་རྒྱལ་པོ་གངས་ཅན་མཆིས་སོ། །</p>
<p>དེའི་བྱང་ཕྱོགས་ན་ནི་རི་བོ་ཕུར་པའི་རྩེ་མཆིས་སོ། །</p>
<p>དེ་ནས་ལམ་ཆུ་སྒྲ་ཅན་དང་། སེང་ལྡེང་ཅན་དང་། རྒྱུད་གཅིག་པ་དང་། རྡོ་རྗེ་ཅན་དང་། འདོད་དགུར་སྒྱུར་བའི་གཟུགས་ཅན་དང་། ཕུར་པའི་དབྱིབས་དང་། ས་སྲུང་བུའི་དབྱིབས་དང་། མི་གཡོ་བ་དང་། རབ་གྲོལ་ཏེ། རི་བོ་དེ་དག་ཁྱོད་ཀྱིས་རྒོལ་ཅིག །དེ་ལ་རི་བོ་སེང་ལྡེང་ཅན་དང་། རྒྱུད་གཅིག་པ་དང་། ཕུར་པའི་དབྱིབས་ལ་ནི་ཕུག་ནས་འཇུག །རྡོ་རྗེ་ཅན་ལ་ནི་བྱའི་རྒྱལ་པོས་འཇུག་སྟེ། ཐབས་འདི་དག་གིས་རི་བོ་དེ་རྣམས་རྒལ་བར་བགྱིའོ། །</p>
<p>འཁྲུལ་འཁོར་ར་གདོང་ཅན་དང་། ལུག་ལྟ་བུ་དང་། སྐྱེས་བུ་སྲིན་པོ་སེར་སྐྱའི་གཟུགས་ཅན་དག་ཀྱང་གཞོམ་པར་བགྱིའོ། །</p>
<p>ཕུག་ན་སྦྲུལ་ཁ་ཆུའི་རྒྱུན་ཆེན་པོའི་ཤུགས་ཀྱིས་རྒྱུག་པ་ཞིག་མཆིས་ཏེ། དེ་ནི་ཞོ་ཤས་གཞོམ་པར་བགྱིའོ། །</p>
<p>གང་ན་སྦྲུལ་ནི་ནག་པོ་ཞིག །ཕུག་ན་ཕྱེད་འདུག་མཐོང་ནས་ནི། །</p>
<p>བདག་གི་སླད་དུ་གཞུ་བདུངས་ལ། །</p>
<p>མདའ་ཡིས་བསྣུན་ཏེ་གསད་པར་གྱིས། །</p>
<p>གང་ནས་ལུག་གཉིས་ཕན་ཚུན་ནས། །</p>
<p>རྡུང་བར་བྱེད་པ་མཐོང་ན་ནི། །</p>
<p>དེ་གཉིས་རྭ་རེ་བཅག་མཛོད་དང་། །</p>
<p>ལམ་ནི་རྙེད་པར་འགྱུར་ལགས་སོ། །</p>
<p>འཇིགས་པ་ཆེ་སྐྱེད་མཚོན་ཐོགས་པའི། །</p>
<p>ལྕགས་ཀྱི་སྐྱེས་པ་གཉིས་མཐོང་ན། །</p>
<p>དེ་གཉིས་ལས་ནི་གཅིག་བརྡེགས་དང་། །</p>
<p>ལམ་ནི་རྙེད་པར་འགྱུར་ལགས་སོ། །</p>
<p>སྲིན་མོ་ལྕགས་ཀྱི་མཆུ་ཅན་ཞིག །ཁ་འཛུམས་གདངས་པར་བགྱིད་གཟིགས་ན། །</p>
<p>དེ་ཚེ་དེ་ཡི་འཕྲལ་བ་ལ། ཕུར་པ་དག་གིས་གདབ་པར་མཛོད། །</p>
<p>དེ་བཞིན་ཁྲོན་པ་ཀློང་དྲག་འཁྱིལ། །</p>
<p>དྲུག་བཅུའི་ཁྲུ་ཅན་ལ་ཁྱོད་མཆོངས། །</p>
<p>སྐྲ་མིག་སེང་གེའི་ལྟར་སེར་ཞིང་། །</p>
<p>མི་བཟད་བསྙེན་པར་དཀའ་བ་ཡི། །</p>
<p>གནོད་སྦྱིན་དང་ནི་སྲིན་པོ་དག །གཞུ་བཀང་སྟེ་ནི་གསད་མཛོད་ལ། །</p>
<p>ཆུ་སྲིན་འཛིན་ཁྲིས་གང་བ་ཡི། །</p>
<p>ཆུ་བོ་མང་པོ་རྒལ་མཛོད་ཅིག །ནང་ག་ཕྱེ་མ་ལབ་གདུངས་དང་། །</p>
<p>སྣ་ཚོགས་ངུད་མོ་དགོད་པ་དང་། །</p>
<p>སྦྲུལ་ཅན་འོད་མ་ཅན་གྱི་ཀླུང་། །</p>
<p>ནང་ག་ན་ནི་སྲིན་མོ་ཁྲོ། །</p>
<p>ཕྱེ་མ་ལབ་ན་མི་མ་ཡིན། །</p>
<p>གདུངས་པ་ན་ནི་འཛིན་ཁྲི་མང་། །</p>
<p>སྣ་ཚོགས་ཅན་ན་འདོད་སྒྱུར་གཟུགས། །</p>
<p>ངུད་མོར་མིའམ་ཅི་ཡི་བྲན། །</p>
<p>དགོད་པ་ན་ནི་མིའམ་ཅིའོ། །</p>
<p>མནའ་མ་སྦྲུལ་ཅན་སྦྲུལ་མང་ན། །</p>
<p>འོད་མ་ཅན་ཀླུང་ཤལ་མ་ལི། །</p>
<p>ནང་ག་ལ་ནི་བརྟན་པར་བྱ། །</p>
<p>ཕྱེ་མ་ལབ་ལ་རྟུལ་ཕོད་བྱ། །</p>
<p>གདུངས་པར་འཛིན་ཁྲི་ཁ་བཅིང་ངོ་། །</p>
<p>སྣ་ཚོགས་ཅན་དུ་ཀླུ་སྣ་ཚོགས། །</p>
<p>དུད་མོ་ཅན་དུ་ཡིད་བདེ་བས། །</p>
<p>དགོད་བྱེད་དུ་མི་སྨྲ་བ་ཡི། །</p>
<p>སྦྱོར་བས་ཀུན་དུ་རྒལ་བར་མཛོད། །</p>
<p>སྦྲུལ་ཅན་དུ་ནི་སྦྲུལ་དུག་གི། །</p>
<p>སྔགས་ཀྱི་སྦྱོར་དང་འོད་མ་ཅན། །</p>
<p>ཀླུང་དུ་མཚོན་རྣོན་གདབ་པ་ཡི། །</p>
<p>སྦྱོར་བས་ཀུན་དུ་རྒལ་བར་མཛོད། །</p>
<p>ཆུ་བོ་རྣམས་རྒལ་ནས་གཅན་པའི་གནས་ན་གནོད་སྦྱིན་ལྔ་བརྒྱ་ཡོད་པ་དེ་རྣམས་ལ་སྲན་ཚུགས་ཏེ་གཞོམ་པར་མཛོད་ཅིག །དེ་ནས་ནི་མི་འམ་ཅིའི་རྒྱལ་པོའི་ཕོ་བྲང་མཆིས་སོ་ཞེས་གསུངས་ཤིག །དྲང་སྲོང་དེ་ལ་ཡིད་འཕྲོག་མས་དེ་སྐད་ཅེས་སྨྲས་ནས་རྐང་པ་གཉིས་ལ་མགོ་བོས་གཏུགས་ཏེ་དེ་ནས་སོང་ངོ་། །</p>
<p>ཇི་ཙམ་ན་གཞོན་ནུ་ནོར་བཟངས་ཀྱིས་རི་འོར་དེ་ཕབ་ནས་སྐྱེས་ཁྱེར་ཏེ་གླང་པོའི་གྲོང་ཁྱེར་དུ་འོངས་སོ་ཞེས་རྒྱལ་པོས་ཐོས་ནས་མཆོག་ཏུ་དགའ་བ་སྐྱེས་སོ། །</p>
<p>དེ་ནས་གཞོན་ནུ་ངལ་སོས་ནས་ཕའི་དྲུང་དུ་སོང་སྟེ་ཕྱག་བྱས་ནས་མདུན་དུ་འདུག་པ་དང་། རྒྱལ་པོས་མཆོག་ཏུ་དགའ་བར་འགྱུར་བའི་གཏམ་བྱས་ནས་སྨྲས་པ། གཞོན་ནུ་ཁྱོད་བདེ་བར་འོངས་སམ། ལྷ་ཁྱོད་ཀྱི་བཀའ་དྲིན་གྱིས་རི་འོར་བ་ཕབ་སྟེ་གཏེའུ་བཟུང་། སྣ་བོ་བསྐོས་ལགས་ཏེ། དཔྱ་དང་སྐྱེས་ཀྱང་འདི་དག་ལགས་ཀྱིས་ཕྱག་མཛོད་དུ་གཞུག་ཏུ་གསོལ། རྒྱལ་པོས་སྨྲས་པ། བུ་ལེགས་པར་བྱས་ཀྱིས་བཞེས་སོ། །</p>
<p>དེ་ནས་གཞོན་ནུས་ཕ་ལ་ཕྱག་བྱས་ནས་ཆས་པ་དང་། རྒྱལ་པོས་སྨྲས་པ། གཞོན་ནུ་སྐྱེས་ལ་ལྷན་ཅིག་ཁོ་ནར་ལོངས་སྤྱད་ཀྱིས་འདུག་ཤིག །ལྷ་བདག་གིས་ཡིད་འཕྲོག་མ་མ་མཐོང་ནས་ཡུན་རིང་ཞིག་ལགས་པས་མཆི་ལགས་སོ། །</p>
<p>གཞོན་ནུ་དེང་འགྲོ་བ་ཤོལ་ལ་སང་སོང་ཤིག །དེ་གལ་གྱིས་འཆུ་ཞིང་འདི་སྐད་ཅེས་སྨྲས་སོ། །</p>
<p>ཡབ་ངེས་པར་དེང་ཉིད་བདག་མཆི་ལགས་སོ། །</p>
<p>རྒྱལ་པོ་ཅང་མི་སྨྲ་བར་འདུག་གོ། །</p>
<p>དེ་ནས་གཞོན་ནུ་རང་གི་ཁྱིམ་དུ་སོང་ན་བཙུན་མོའི་ཕོ་བྲང་གི་སྒོ་དཔལ་གྱིས་སྟོང་པར་མཐོང་ནས་དེ་སེམས་ཁོང་དུ་ཆུད་བཞིན་དུ་ཞུགས་ན། ཡིད་འཕྲོག་མ་མ་མཐོང་ནས་སྙིང་སྟོར་ཏེ་ཕན་ཚུན་དུ་རྒྱུ་ཞིང་ཡིད་འཕྲོག་མ་ཡིད་འཕྲོག་མ་ཞེས་སྒྲ་ཕྱུང་ངོ་། །</p>
<p>ཇི་ཙམ་ན་བཙུན་མོ་རྣམས་ཚོགས་ནས་བཙུན་མོ་དེ་རྣམས་ཀྱིས་གཏམ་རླུང་ལ་བསྐུར་བ་དང་། དེའི་སྙིང་ལ་ཟུག་རྔུས་ཟུག་པས་ཡང་ནས་ཡང་དུ་དྲིས་པ་ལས། དེ་རྣམས་ཀྱིས་ཇི་ལྟར་གྱུར་པ་སྨྲས་སོ། །</p>
<p>དེ་མྱ་ངན་གྱིས་ཡིད་བློང་བར་གྱུར་ཏོ། །</p>
<p>བུད་མེད་དེ་རྣམས་ཀྱིས་སྨྲས་པ། ལྷ་བཙུན་མོའི་འཁོར་འདི་ན་དེ་བས་བུད་མེད་ཤིན་ཏུ་ཁྱད་པར་དུ་འཕགས་པ་དག་མཆིས་ན་ཅིའི་སླད་དུ་ཐུགས་ངན་མཛད། དེས་ཕ་སྙིང་རྗེ་མེད་ཅིང་བྱས་པ་ཆུད་གསོན་པ་ཐོས་ནས་མའི་དྲུང་དུ་སོང་སྟེ་རྐང་པ་ལ་གཏུགས་ནས་སྨྲས་པ། ཡུམ། ཡིད་བཞིན་ཡོན་ཏན་ལྡན་གྱུར་ཅིང་། །</p>
<p>གཟུགས་མཛེས་ཕུན་སུམ་ཚོགས་པ་ཡི། །</p>
<p>ཡིད་འཕྲོག་མ་ནི་མི་གདའ་ན། །</p>
<p>བདག་གི་ཡིད་འཕྲོག་གང་དུ་མཆིས། །</p>
<p>ཡིད་ཀྱིས་རབ་ཏུ་བརྒྱུག་སྙམ་ནའང་། །</p>
<p>བདག་གི་ཡིད་ནི་ཀུན་ཏུ་རྨོངས། །</p>
<p>དེ་དང་བྲལ་བར་གྱུར་པ་ཡིས། །</p>
<p>སྙིང་ནི་ཤིན་ཏུ་གདུངས་པ་ཉིད། །</p>
<p>བདག་གི་ཡིད་དུ་མཆི་ཞིང་ཡིད་འཕྲོག་ལ། །</p>
<p>ཡིད་དུ་འཐད་ཅིང་ཡིད་ལ་དགའ་བ་ཡི། །</p>
<p>ཡིད་འཕྲོག་དང་བྲལ་བདག་ལུས་གདུངས་པ་ཡི། །</p>
<p>བདག་གི་སྡུག་བསྔལ་འདི་ནི་གང་ནས་མཆིས། །</p>
<p>དེས་སྨྲས་པ། བུ་ཡིད་འཕྲོག་མ་སྡུག་བསྔལ་མི་བཟད་པ་ཉམ་ང་བར་གྱུར་ནས་ཁོ་མོས་བཏང་ངོ་། །</p>
<p>ཡུམ་ཇི་ལྟར་གྱུར། དེས་ཇི་ལྟར་གྱུར་པ་ཐམས་ཅད་རྒྱས་པར་སྨྲས་པ་དང་། དེས་ཕ་སྙིང་རྗེ་མེད་ཅིང་བྱས་པ་མི་གཟོ་བ་ཡིན་ནོ་ཞེས་སྨྲས་ནས་ཡང་སྨྲས་པ། ཡུམ་གང་དུ་མཆིས། ཤུལ་ནི་གང་ནས། དེས་སྨྲས་པ། གང་དུ་ཡིད་འཕྲོག་སོང་བ་ཡི། །</p>
<p>ལམ་དེ་རི་དང་དྲང་སྲོང་དང་། །</p>
<p>སེང་གེ་དག་གིས་རྟག་བསྟེན་ཅིང་། །</p>
<p>ཆོས་ཀྱི་རྒྱལ་པོ་གནས་པ་ཡིན། །</p>
<p>དེ་ཡིད་འཕྲོག་མ་དང་བྲལ་བའི་སྡུག་བསྔལ་གྱིས་མི་བཟད་པར་ཉམ་ཐག་ཅིང་སྙིང་རྗེ་རྗེ་སྐད་དུ་བླ་ཞིང་སྨྲེ་སྔགས་འདོན་པ། ཡིད་བཞིན་ཡོན་ཏན་ལྡན་གྱུར་པའི། །</p>
<p>ཡིད་འཕྲོག་མ་ནི་མི་གདའ་ན། །</p>
<p>ཞེས་བྱ་བ་ནས་བདག་གི་སྡུག་བསྔལ་འདི་ནི་གང་ནས་འོངས་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་མས་སྨྲས་པ། བུ་བཙུན་མོའི་འཁོར་འདི་ན་དེ་བས་ཆེས་ཁྱད་པར་དུ་འཕགས་པའི་བུད་མེད་དག་ཡོད་ན་ཅིའི་ཕྱིར་མྱ་ངན་བྱེད། གཞོན་ནུས་སྨྲས་པ། ཡུམ་དེ་མ་རྙེད་པར་བདག་དགའ་བར་ག་ལ་འགྱུར། དེས་དེ་དབུགས་ཕྱུང་ཡང་འོན་ཀྱང་མྱ་ངན་གྱིས་གདུངས་ནས་དེའི་ཁུངས་ཚོལ་ཞིང་ཕན་ཚུན་དུ་བཙལ་བར་བརྩམས་ཏེ་དེའི་བློ་སྐྱེས་པ། གང་ཁོ་ན་ལས་ཐོབ་པ་དེ་ཉིད་ལ་རེ་ཞིག་དྲིའོ་སྙམ་ནས། དེས་རྔོན་པ་སྤང་ལེབ་ཅན་གྱི་དྲུང་དུ་སོང་སྟེ་དྲིས་པ། ཁྱོད་ཀྱིས་ཡིད་འཕྲོག་མ་གང་ནས་རྙེད། དེས་སྨྲས་པ། རི་བོ་ཆེ་གེ་མོའི་ངོས་ལ་དྲང་སྲོང་ཞིག་གནས་ཏེ། དེའི་བསྟི་གནས་ན་ཚངས་པ་འདུ་བ་ཞེས་བགྱི་བའི་རྫིང་མཆིས་ཏེ། དེར་ཁྲུས་ལ་ཞུགས་པ་ལས་དྲང་སྲོང་གིས་བསྟན་ནས་རྙེད་དོ། །</p>
<p>དེས་བསམས་པ། ད་ནི་དྲང་སྲོང་གི་དྲུང་དུ་སོང་དང་དེ་ལས་ཁུངས་ཕྱིན་པར་འགྱུར་རོ་སྙམ་མོ། །</p>
<p>རྒྱལ་པོས་གཞོན་ནུ་ཡིད་འཕྲོག་མ་དང་བྲལ་བས་ཤིན་ཏུ་ཡིད་བློང་བའི་གཏམ་དེ་ཐོས་སོ། །</p>
<p>དེ་ནས་རྒྱལ་པོས་སྨྲས་པ། གཞོན་ནུ་ཁྱོད་ཡིད་བློང་དུ་ཅི་ཡོད། ད་ནི་དེ་བས་ཁྱད་པར་འཕགས་པའི་ཆུང་མ་སྦྱིན་ནོ། །</p>
<p>དེས་སྨྲས་པ། ཡབ་བདག་ནི་དེ་མ་ལགས་པའི་མཆིས་འབྲང་གི་འཁོར་དང་མཆིས་པར་རྔོ་མི་ཐོག་ལགས་སོ། །</p>
<p>རྒྱལ་པོས་དེ་ལ་ལན་དུ་མ་སྨྲས་ཀྱང་མ་ཟློགས་སོ། །</p>
<p>དེ་ནས་རྒྱལ་པོས་གྲོང་ཁྱེར་གྱི་སྒོ་དང་ར་བའི་ཁར་ཅི་ནས་ཀྱང་གཞོན་ནུ་ཕྱིར་མི་འཆོར་བར་བྱ་བའི་ཕྱིར་སྐྱེས་བུ་སྲུང་མ་དག་བཀོད་དོ། །</p>
<p>དེ་ནས་གཞོན་ནུ་ནི་མཚན་ཐོག་ཐག་མི་ཉལ་བར་གྱུར་ཏོ། །</p>
<p>ལྔ་པོ་འདི་དག་ནི་མཚན་མོ་ཅུང་ཟད་ཉལ་གྱི་ཕལ་ཆེར་མི་ཉལ་ཏེ། ལྔ་གང་ཞེ་ན། སྐྱེས་པ་བུད་མེད་ལ་ཆགས་པས་སེམས་བཅིངས་པ་དང་། བུད་མེད་སྐྱེས་པ་ལ་ཆགས་པ་དང་། སྲོག་ཆགས་ངུར་པ་དང་། ཆོམ་རྐུན་པའི་ར་བགོ་དང་། དགེ་སློང་བརྩོན་འགྲུས་བརྩམས་པ་ཡིན་ནོ་ཞེས་གསུངས་སོ། །</p>
<p>དེ་ནས་གཞོན་ནུ་འདི་སྙམ་དུ་སེམས་ཏེ། གལ་ཏེ་བདག་སྒོ་ནས་སོང་ན་རྒྱལ་པོའི་སྒོ་སྲུངས་ཀྱི་སྲུང་མ་གཏུམ་པོ་དག་ཡོད་དེ། དེ་རྣམས་ཀྱིས་བདག་ཆད་པས་གཅོད་པའམ། སྲོག་དང་བྲལ་བར་བྱེད་པར་འགྱུར་གྱིས། ཅི་ནས་ཀྱང་མ་ལ་བདག་སྲུང་མ་མེད་པའི་ལམ་ནས་འགྲོའོ་སྙམ་ནས། དེ་མཚན་མོ་ལངས་ཏེ་ཨུཏྤ་ལ་སྔོན་པོའི་ཕྲེང་བས་མགོ་བོ་བཅིངས་པའི་ཕྲེང་བ་རྒྱལ་མཚན་ལ་བཏགས་ནས་གང་ན་སྲུང་མའི་མི་མེད་པ་དེ་ནས་བབས་པ་ན་ཟླ་བ་ཤར་ཏོ། །</p>
<p>དེ་ནས་དེས་ཟླ་བ་ལ་བལྟས་ནས་ཡིད་འཕྲོག་མ་དང་བྲལ་བའི་སྨྲེ་སྔགས་འདི་ལྟ་བུ་དག་འདོན་པར་བྱེད་དེ། ཟླ་ཉ་རྒྱུ་སྐར་རྒྱལ་པོ་མཚན་མོ་གསལ་བྱེད་ཀྱེ། །</p>
<p>ཁྱོད་ནི་སྣར་མའི་མིག་ཏུ་སྡུག་པ་དེད་དཔོན་བཟང་། །</p>
<p>ཅི་ག་བདག་གི་སྡུག་པ་ཨུཏྤ་ལ་ལྟ་བུའི་མིག །ཡིད་འཕྲོག་ཅེས་བགྱི་ཁྱོད་ཀྱིས་ས་སྟེངས་གཟིགས་ལགས་སམ། །</p>
<p>ཞེས་སྨྲས་ནས། སྔོན་གྱི་དགའ་བ་ཉམས་སུ་མྱོང་བ་དྲན་ཞིང་སོང་བ་ལས་རི་དགས་མོ་ཞིག་མཐོང་ནས་དེ་ལ་ཡང་སྨྲས་པ། ཀྱེ་མ་རི་དགས་མོ་ཁྱོད་རྩྭ་ཆུ་ལོ་མ་ཟ། །</p>
<p>ཁྱོད་ནི་ལེགས་གྱུར་བདེར་སྤྱོད་བདག་ནི་རྔོན་པ་མིན། །</p>
<p>རི་དགས་མོ་ལྟར་མིག་དཀྱུས་རིང་བས་གཟུགས་བཟང་བ། །</p>
<p>བདག་གི་ཡིད་འཕྲོག་ཅེས་བྱ་ཁྱོད་ཀྱིས་མཐོང་གྱུར་ཏམ། །</p>
<p>དེ་དེ་ནས་སོང་སྟེ་ཕྱོགས་གཞན་ཞིག་ཏུ་ཕྱིན་པ་དང་། ཚལ་མེ་ཏོག་དང་འབྲས་བུས་མཛེས་པར་བྱས་པའི་སྙིང་པོ་ལ་བུང་བ་དག་ལོངས་སྤྱོད་པ་མཐོང་ནས་དེ་ནས་བུང་བ་ཞིག་ལ་སྨྲས་པ། སྦྲང་རྩིའི་བུང་བ་རི་བོ་མཐོན་ཏིང་ལྟ་བུའི་མཆོག །སྨྱུག་མའི་སྦུབས་དང་པད་མ་དག་ལ་གནས་འཆའ་བ། །</p>
<p>སྐྲ་ཡི་ཚོགས་རིང་ཁ་དོག་བུང་བ་ལྟར་གནག་པ། །</p>
<p>བདག་གི་ཡིད་འཕྲོག་ཅེས་བྱ་ཁྱོད་ཀྱིས་མཐོང་གྱུར་ཏམ། །</p>
<p>ཕྱོགས་དེ་ནས་ཀྱང་སོང་བ་དང་སྦྲུལ་ཞིག་མཐོང་ངོ་། །</p>
<p>མཐོང་ནས་ཀྱང་སྨྲས་པ། ཀྱེ་མའོ་སྦྲུལ་གནག་ཤིང་ལོ་ལྟ་བུར་ལྕེ་གཡོ་ཞིང་། །</p>
<p>མིག་དང་ཁ་ཡི་ནང་ནས་དུད་པའི་ཚོགས་འབྱིན་པ། །</p>
<p>ཁྱོད་ཀྱི་གདུག་པའི་མེ་དང་འདོད་ཆགས་མེར་མི་མཚུངས། །</p>
<p>བདག་གི་ཡིད་འཕྲོག་ཅེས་བྱ་ཁྱོད་ཀྱིས་མཐོང་གྱུར་ཏམ། །</p>
<p>དེ་ནས་ཀྱང་ཕྱོགས་གཞན་ཞིག་ཏུ་སོན་པ་དང་། ཚལ་གཞན་ཞིག་ན་ཁུ་བྱུག་སྒྲ་འབྱིན་པ་ཞིག་མཐོང་ངོ་། །</p>
<p>མཐོང་ནས་ཀྱང་ཁུ་བྱུག་དེ་ལ་ཡང་སྨྲས་པ། ཀྱེ་མ་ཁུ་བྱུག་ཚལ་མཆོག་ལྗོན་ཤིང་ལ་གནས་པ། །</p>
<p>འདབ་ཆགས་ཚོགས་ཀྱི་རྒྱལ་པོ་བུད་མེད་ཡིད་འཕྲོག་པ། །</p>
<p>ཨུཏྤལ་སྔོན་པོ་ལྟ་བུར་དྲི་མེད་མཛེས་པའི་མིག །བདག་གི་ཡིད་འཕྲོག་ཅེས་བྱ་ཁྱོད་ཀྱིས་མཐོང་གྱུར་ཏམ། །</p>
<p>ཕྱོགས་དེ་ནས་ཀྱང་སོང་བ་དང་། ཤིང་མྱ་ངན་འཚང་ཞེས་བྱ་བ་མེ་ཏོག་ཐམས་ཅད་རྒྱས་པ་ཞིག་མཐོང་ནས། མིང་གི་རྣམ་གྲངས་བཀྲ་ཤིས་ཞེས་བརྗོད་པ། །</p>
<p>ལྗོན་པ་རྣམས་ཀྱི་རྒྱལ་པོ་ཆེར་གྱུར་ལ། །</p>
<p>ཡིད་འཕྲོག་མྱ་ངན་གྱིས་ནི་བློང་བ་དག །ཐལ་མོ་སྦྱོར་ན་ཁྱོད་ཀྱིས་མྱ་ངན་སོངས། །</p>
<p>དེ་དེ་ལྟར་ཡིད་བློང་བཞིན་རིམ་གྱིས་དྲང་སྲོང་དེའི་བསྟི་གནས་སུ་ཕྱིན་ནས་དེས་དྲང་སྲོང་དེ་ལ་དུལ་བ་དང་བཅས་པས་ཕྱག་བྱས་ནས་སྨྲས་པ། བཟོད་འཕགས་གོས་སུ་ཤིང་ཤུན་དང་ནི་གཡང་གཞི་མནབས། །</p>
<p>རྩ་བ་མྱུ་གུ་སྐྱུ་རུ་བིལ་བ་ཀ་པིད་གསོལ། །</p>
<p>དྲང་སྲོང་མགོས་བཏུད་ཕྱག་འཚལ་བདག་གི་ཡིད་འཕྲོག་མ། །</p>
<p>ཁྱོད་ཀྱིས་གཟིགས་སམ་ཁྱོད་ནི་བདག་ལ་མྱུར་དུ་གསུངས། །</p>
<p>དེ་ནས་དྲང་སྲོང་དེས་གཞོན་ནུ་ནོར་བཟངས་ལ་བྱོན་པ་ལེགས་སོ་ཞེས་བྱས་པ་དང་། སྟན་བཏིང་བ་བྱ་བ་ལ་སོགས་པ་སྔར་བྱ་བའི་ཡང་དག་པར་དགའ་བ་བྱས་ནས་སྨྲས་པ། སྨིན་མ་འཇམ་པའི་སྨིན་མཚུངས་མཐོན་མཐིང་བཞིན་ལེགས་མཐོང་ན་དགའ་བའི་གཟུགས་འཆང་བ། །</p>
<p>བཞིན་རས་ཟླ་བ་ཉ་འདྲ་ཨུཏྤལ་སྔོན་པོ་ལྟ་བུའི་མིག་དེ་བདག་གིས་མཐོང་། །</p>
<p>དཔོན་ཁྱོད་བག་རྐྱང་བཞུགས་ཏེ་རྩ་བ་འབྲས་བུ་སྣ་ཚོགས་གསོལ་བར་མཛོད་ཅིག་དང་། །</p>
<p>སླད་ཀྱིས་བདེ་བླག་བྱོན་འགྱུར་འདི་ལ་བདག་གི་ཡིད་ལ་ཐེ་ཚོམ་ཡོང་མ་མཆིས། །</p>
<p>སྨིན་མ་བཟང་མོས་འདི་སྐད་ཚིག་སྨྲས་ཏེ། །</p>
<p>གཞོན་ནུ་ཁྱོད་ལ་སྲེད་པས་བདག་མི་བདེ། །</p>
<p>ནགས་ཁྲོད་གནས་པའང་སྡུག་བསྔལ་ཆེན་པོ་སྟེ། །</p>
<p>གཤེགས་པར་གྱུར་ན་ངེས་པར་བདག་མཐོང་ངོ་། །</p>
<p>དེས་སོར་གདུབ་རྒྱན་འདི་བྱིན་ནས་སྨྲས་པ། ལམ་ཡང་ལ་བགྲོད་དཀའ་བས་ཉོན་མོངས་པར་འགྱུར་གྱིས་སླར་ལོག་ཤིག །གལ་ཏེ་བཟློག་ཀྱང་འདུག་ཏུ་མ་བཏུབ་ན་དེ་ལ་ལམ་བསྟན་པའི་རིགས་སོ། །</p>
<p>དེས་ཡང་འདི་སྐད་ཅེས་བསྟན་ཏེ། བྱང་ཕྱོགས་ལོགས་ན་རི་ནག་པོ་གསུམ་ཡོད་དོ། །</p>
<p>དེ་དག་རྒལ་བའི་ཕ་རོལ་ན་ཡང་གསུམ། དེ་དག་རྒལ་བའི་ཕ་རོལ་ན་ཡང་གསུམ་ཡོད་དེ། དེ་དག་རྒལ་བ་དང་རིའི་རྒྱལ་པོ་གངས་ཅན་ཞེས་བྱ་བ་ཡོད་དེ། ཕྱོགས་དེ་ནས་སྨན་འདི་དག་བླང་བར་བྱ་སྟེ། འདི་ལྟ་སྟེ་ཤིན་ཏུ་འོ་མ་འཛག་ཅེས་བྱ་བའི་སྨན་ཡོད་དེ། དེ་མར་ལས་བཙོས་ནས་བཏུང་བར་བྱའོ། །</p>
<p>དེས་ན་སྐོམ་པ་དང་བཀྲེས་པ་མེད་ཅིང་དྲན་པ་དང་མཐུ་སྟོབས་འཕེལ་བར་འགྱུར་རོ། །</p>
<p>སྤྲེའུ་ཞིག་ཀྱང་བཀྲི་བར་བྱ། གསང་སྔགས་དག་ཀྱང་བསླབ་པར་བྱ། གཞུ་མདའ་དང་ཆས་པ་དང་། ནོར་བུ་འོད་དང་ལྡན་པ་དང་། དུག་གསོད་པ་སྨན་དུག་སེལ་དང་། ལྕགས་ཀྱི་ཕུར་པ་གསུམ་དང་། པི་བང་ཡང་བཅང་བར་བྱའོ། །</p>
<p>རིའི་རྒྱལ་པོ་གངས་ཅན་གྱི་བྱང་ཕྱོགས་ན་རི་བོ་ཕུར་པའི་རྩེ་ཡོད་དོ། །</p>
<p>དེ་ནས་ལམ་ཆུ་སྒྲ་ཅན་དང་། སེང་ལྡེང་ཅན་དང་། རྒྱུད་གཅིག་པ་དང་། རྡོ་རྗེ་ཅན་དང་། འདོད་དགུར་སྒྱུར་བའི་གཟུགས་ཅན་དང་། ཕུར་པའི་དབྱིབས་དང་། ས་སྲུང་བུའི་དབྱིབས་དང་། མི་གཡོ་བ་དང་། རབ་གྲོལ་ལོ། །</p>
<p>ཁྱོད་ཀྱིས་རི་དེ་དག་རྒལ་དགོས་ཏེ། དེ་ལ་རི་བོ་སེང་ལྡེང་ཅན་ལ་ནི་ཕུག་ནས་འཇུག ། རྒྱུད་གཅིག་པ་དང་། ཕུར་པའི་དབྱིབས་ལ་ཡང་ཕུག་ནས་འཇུག །རྡོ་རྗེ་ཅན་ལ་ནི་བྱའི་རྒྱལ་པོས་འཇུག་སྟེ། ཐབས་འདི་དག་གིས་རི་བོ་དེ་རྣམས་རྒལ་བར་བྱའོ། །</p>
<p>འཁྲུལ་འཁོར་ར་གདོང་ཅན་དང་། ལུག་ལྟ་བུ་དང་། སྐྱེས་བུ་སྲིན་པོ་སེར་སྐྱའི་གཟུགས་ཅན་དག་གཞོམ་པར་བྱའོ། །</p>
<p>ཕུག་ན་སྦྲུལ་ཁ་ཆུའི་རྒྱུན་ཆེན་པོའི་ཤུགས་ཀྱིས་རྒྱུག་པ་ཞིག་མཆིས་ཏེ། དེ་ནི་ཞོ་ཤས་གཞོམ་པར་བྱའོ། །</p>
<p>གང་ན་སྦྲུལ་ནི་ནག་པོ་ཞིག །ཕུག་ན་ཕྱེད་འདུག་མཐོང་ནས་ནི། །</p>
<p>བདག་གི་སླད་དུ་གཞུ་བདུངས་ལ། །</p>
<p>མདའ་ཡིས་བསྣུན་ཏེ་གསད་པར་གྱིས། །</p>
<p>གང་ལ་ལུག་གཉིས་ཕན་ཚུན་ནས། །</p>
<p>རྡུང་བར་བྱེད་པ་མཐོང་ན་ནི། །</p>
<p>དེ་གཉིས་རྭ་རེ་བཅག་མཛོད་དང་། །</p>
<p>ལམ་ནི་རྙེད་པར་འགྱུར་ལགས་སོ། །</p>
<p>འཇིགས་པ་ཆེ་སྐྱེད་མཚོན་ཐོགས་པའི། །</p>
<p>ལྕགས་ཀྱི་སྐྱེས་པ་གཉིས་མཐོང་ན། །</p>
<p>དེ་གཉིས་ལས་ནི་གཅིག་བརྡེགས་དང་། །</p>
<p>ལམ་ནི་རྙེད་པར་འགྱུར་ལགས་སོ། །</p>
<p>སྲིན་མོ་ལྕགས་ཀྱི་མཆུ་ཅན་ཞིག །ཁ་འཛུམས་གདངས་པར་བགྱིད་གཟིགས་ན། །</p>
<p>དེ་ཚེ་དེ་ཡི་འཕྲལ་བ་ལ། །</p>
<p>ཕུར་པ་དག་གིས་གདབ་པར་མཛོད། །</p>
<p>དེ་བཞིན་ཁྲོན་པ་ཀློང་དྲག་འཁྱིལ། །</p>
<p>དྲུག་བཅུའི་ཁྲུ་ཅན་ལ་ཁྱོད་མཆོངས། །</p>
<p>སྐྲ་མིག་སེང་གེའི་ལྟར་སེར་ཞིང་། །</p>
<p>མི་བཟད་བསྙེན་པར་དཀའ་བ་ཡི། །</p>
<p>གནོད་སྦྱིན་དང་ནི་སྲིན་པོ་དག །གཞུ་བཀང་སྟེ་ནི་གསང་མཛོད་ལ། །</p>
<p>ཆུ་སྲིན་འཛིན་ཁྲིས་གང་བ་ཡི། །</p>
<p>ཆུ་བོ་མང་པོ་རྒལ་མཛོད་ཅིག །ནང་ག་ཕྱེ་མ་ལབ་གདུངས་དང་། །</p>
<p>སྣ་ཚོགས་ངུད་མོ་དགོད་པ་དང་། །</p>
<p>སྦྲུལ་ཅན་འོད་མ་ཅན་གྱི་ཀླུང་། །</p>
<p>ནང་ག་ན་ནི་སྲིན་མོ་ཁྲོ། །</p>
<p>ཕྱེ་མ་ལབ་ན་མི་མ་ཡིན། །</p>
<p>གདུངས་པ་ན་ནི་འཛིན་ཁྲི་མང་། །</p>
<p>སྣ་ཚོགས་ཅན་ན་འདོད་སྒྱུར་གཟུགས། །</p>
<p>ངུད་མོར་མི་འམ་ཅི་ཡི་བྲན། །</p>
<p>དགོད་པ་ན་ནི་མིའམ་ཅིའི། །</p>
<p>མནའ་མ་སྦྲུལ་ཅན་སྦྲུལ་མང་ན། །</p>
<p>འོད་མ་ཅན་ཀླུང་ཤལ་མ་ལི། །</p>
<p>ནང་ག་ན་ནི་བརྟན་པར་བྱ། །</p>
<p>ཕྱེ་མ་ལེབ་ལ་རྟུལ་ཕོད་བྱ། །</p>
<p>གདུངས་པར་འཛིན་ཁྲི་ཁ་བཅིང་ངོ་། །</p>
<p>སྣ་ཚོགས་ཅན་དུ་ཀླུ་སྣ་ཚོགས། །</p>
<p>ངུད་མོ་ཅན་དུ་ཡིད་བདེ་བས། །</p>
<p>དགོད་བྱེད་དུ་ནི་མི་སྨྲ་བའི། །</p>
<p>སྦྱོར་བས་ཀུན་དུ་རྒལ་བར་མཛོད། །</p>
<p>སྦྲུལ་ཅན་དུ་ནི་སྦྲུལ་དུག་གི། །</p>
<p>སྔགས་ཀྱི་སྦྱོར་དང་འོད་མ་ཅན། །</p>
<p>ཀླུང་དུ་མཚོན་རྣོན་གདབ་པ་ཡི། །</p>
<p>སྦྱོར་བས་ཀུན་ཏུ་རྒལ་བར་མཛོད། །</p>
<p>ཆུ་བོ་རྣམས་རྒལ་ནས་གཅན་པའི་གནས་ན་གནོད་སྦྱིན་ལྔ་བརྒྱ་ཡོད་པ་དེ་རྣམས་ལ་སྲན་ཚུགས་ཏེ་གཞོམ་པར་མཛོད་ཅིག །དེ་ནས་ནི་མིའམ་ཅིའི་རྒྱལ་པོའི་ཕོ་བྲང་མཆིས་སོ་ཞེས་གསུངས་ཤིག །དེ་ནས་གཞོན་ནུ་ནོར་བཟངས་ཀྱིས་ཇི་སྐད་བསྟན་པའི་སྨན་དང་། གསང་སྔགས་དང་། སྨན་དུག་སེལ་གྱི་སྦྱོར་བ་རྣམས་བཙལ་བའི་ཕྱིར་དྲང་སྲོང་དེའི་རྐང་པ་ལ་མགོ་བོས་ཕྱག་བྱས་ནས་སོང་ངོ་། །</p>
<p>དེ་ནས་དེས་སྤྲེའུ་མ་གཏོགས་པར་ཇི་སྐད་བསྟན་པ་ཐམས་ཅད་སྟ་གོན་བྱས་ནས། དེ་ནས་དེ་རྣམས་ཁྱེར་ཏེ་ཡང་དྲང་སྲོང་དེའི་དྲུང་དུ་སོང་བ་དང་། དེས་དེ་ལ་སྤྲེའུ་བྱིན་ནས་སྨྲས་པ། གཞོན་ནུ་འབད་པ་འདིས་ཅི་བྱ། ཡིད་འཕྲོག་མ་འདིས་ཅི་ཞིག་དགོས། ཁྱོད་གཅིག་པུ་གྲོགས་མེད་པ་ལུས་གདོན་མི་ཟ་བར་འགྱུར་གྱིས་ཐོང་། གཞོན་ནུས་སྨྲས་པ། དྲང་སྲོང་ཆེན་པོ་བདག་ནི་གདོན་མི་ཟ་བར་མཆིའོ། །</p>
<p>ཅིའི་སླད་དུ་ཞེ་ན། མཁའ་ལ་ཟླ་བ་རྒྱུ་བ་གྲོགས་ཤིག་ག་ལས་མཆིས། །</p>
<p>མཆེ་བའི་མཐུ་སྟོབས་ལྡན་པའི་རི་དགས་གཙོ་བོ་དང་། །</p>
<p>མེ་ཡིས་ནགས་སྲེག་པ་ན་གྲོགས་ཤིག་ག་ལས་མཆིས། །</p>
<p>བདག་ལྟ་བུ་ལ་གྲོགས་པོ་མཐུ་ལྡན་ཅི་ཞིག་འཚལ། །</p>
<p>ཀྱེ་ཅི་རྒྱ་མཚོ་ཆེ་ཆུར་འཇུག་པར་མི་བགྱིའམ། །</p>
<p>ཅི་ལགས་སྦྲུལ་གྱིས་ཟིན་ཅེས་གསོ་བར་མི་བགྱིའམ། །</p>
<p>སེམས་ཅན་སྤུངས་ཅན་གྱིས་བསྟེན་བརྩོན་འགྲུས་ཆེར་བརྩམས་ཏེ། །</p>
<p>གལ་ཏེ་འབད་དེ་མ་རུང་འདི་ལ་ཉེས་པ་མེད། །</p>
<p>དེ་ནས་གཞོན་ནུ་ནོར་བཟངས་ཡིད་འཕྲོག་མས་བསྟན་པའི་རྣམ་པ་སྣ་ཚོགས་དང་ཆས་ཏེ་རིམ་གྱིས་རི་དང་། ཆུ་བོ་དང་། ཕུག་དང་གཡངས་ལ་སོགས་པར་སྨན་དང་། གསང་སྔགས་དང་། སྨན་དུག་སེལ་གྱི་སྦྱོར་བས་རྒྱལ་བར་བྱས་ནས་མིའམ་ཅིའི་རྒྱལ་པོ་ལྗོན་པའི་གྲོང་ཁྱེར་དང་ཉེ་བ་ཞིག་ཏུ་སོན་པ་དང་། གཞོན་ནུས་གྲོང་ཁྱེར་དཔལ་དང་ལྡན་པ་སྐྱེད་མོས་ཚལ་གྱི་ཚལ་མེ་ཏོག་དང་འབྲས་བུ་སྣ་ཚོགས་དང་ལྡན་པས་མཛེས་པར་བྱས་པ། བྱ་སྣ་ཚོགས་ཀྱིས་བསྟེན་པ། རྫིང་བུ་དང་། མཚེའུ་རིང་པོ་དང་། གྲུ་བཞི་དང་། མིའམ་ཅི་མོ་རྣམས་ཀྱིས་བསྐོར་བ་དེ་ལ་མིའམ་ཅི་མོ་རྣམས་ཆུ་ལེན་དུ་འོངས་པ་མཐོང་ནས། དེས་གཞོན་ནུ་ནོར་བཟངས་ཀྱིས་དེ་རྣམས་ལ་སྨྲས་པ། ཆུ་མང་པོ་འདིས་ཅི་ཞིག་བྱ། དེ་རྣམས་ཀྱིས་སྨྲས་པ། མིའམ་ཅིའི་རྒྱལ་པོ་ལྗོན་པའི་སྲས་མོ་ཡིད་འཕྲོག་མ་ཞེས་བགྱི་བ་ཞིག་མཆིས། དེ་མིའི་ལག་ཏུ་སོན་པར་གྱུར་པས་དེའི་མིའི་དྲི་བཤལ་བ་ལགས་སོ། །</p>
<p>གཞོན་ནུ་ནོར་བཟངས་ཀྱིས་དྲིས་པ། ཅི་བུམ་པ་འདི་དག་ཐམས་ཅད་ཀྱིས་དུས་གཅིག་ཏུ་དེའི་སྟེང་ནས་ལྡུགས་སམ། འོན་ཏེ་རིམ་གྱིས། དེ་རྣམས་ཀྱིས་སྨྲས་པ། རིམ་གྱིས་སོ། །</p>
<p>དེས་བསམས་པ་ཐབས་འདི་བཟང་སྟེ། སོར་གདུབ་ཀྱི་རྒྱ་འདི་བུམ་པ་གཅིག་གི་ནང་དུ་གཞུག་གོ་སྙམ་ནས། དེས་མིའམ་ཅི་མོ་གཅིག་གི་བུམ་པར་མ་ཚོར་བར་བཅུག་ནས་མི་འམ་ཅི་མོ་དེ་ལ་སྨྲས་པ། ཁྱོད་ཀྱི་བུམ་པ་འདིས་ཐོག་མར་ཡིད་འཕྲོག་མ་ལ་ཁྲུས་བྱོས་ཤིག །དེས་བསམས་པ། གདོན་མི་ཟ་བར་འདི་ལ་དགོས་པ་ཞིག་ཡོད་པར་འགྱུར་རོ་སྙམ་ནས། དེ་ནས་དེས་བུམ་པ་དེ་ཐོག་མར་ཡིད་འཕྲོག་མའི་སྤྱི་བོར་བླུགས་པ་ལས་ཇི་ཙམ་ན་སོར་གདུབ་ཀྱི་རྒྱ་པང་དུ་ལྷུང་བ་དང་ཡིད་འཕྲོག་མས་དེ་འཕྲིགས་སོ། །</p>
<p>དེ་ནས་མི་འམ་ཅི་མོ་ལ་དྲིས་པ། འདིར་མི་འགའ་ཞིག་མ་འོངས་སམ། དེས་སྨྲས་པ། མཆིས་སོ། །</p>
<p>སོང་ལ་དེ་དབེན་པ་ཞིག་ཏུ་ཞོག་ཤིག །དེས་དེ་ནང་དུ་ཁྲིད་ནས་དབེན་པ་ཞིག་ཏུ་བཞག་གོ། །</p>
<p>དེ་ནས་ཡིད་འཕྲོག་མས་ཕའི་རྐང་པ་གཉིས་ལ་གཏུགས་ཏེ་སྨྲས་པ། ཡབ་གལ་ཏེ་བདག་གི་ཁྱིམ་ཐབ་བགྱིད་པ་གཞོན་ནུ་ནོར་བཟངས་དེ་མཆིས་ན་དེ་ལ་ཁྱོད་ཀྱིས་ཅི་ཞིག་བགྱི། དེས་སྨྲས་པ། དེ་མི་ཡིན་ཏེ་ཅིར་ཡང་མི་མཁོ་བས་ངས་དེ་དུམ་བུ་བརྒྱར་བྱས་ལ་ཕྱོགས་བཞིར་གཏོར་ཏེ་གཏང་ངོ་། །</p>
<p>ཡིད་འཕྲོག་མས་སྨྲས་པ། ཡབ་མིར་གྱུར་པས་འདིར་ག་ལ་མཆི། བདག་ཉིད་དེ་སྐད་མཆི་བར་བས་སོ། །</p>
<p>དེ་ནས་མིའམ་ཅིའི་རྒྱལ་པོ་ལྗོན་པ་ཀུན་ནས་དཀྲིས་པ་དང་བྲལ་ཏེ། དེ་ནས་ཀུན་ནས་དཀྲིས་པ་དང་བྲལ་ནས་སྨྲས་པ། གལ་ཏེ་གཞོན་ནུ་དེ་འོངས་ན་ངས་ཁྱོད་རྒྱན་ཐམས་ཅད་ཀྱིས་བརྒྱན་ལ་ནོར་དང་ཡོ་བྱད་མང་པོ་དང་། མི་འམ་ཅི་མོ་སྟོང་གིས་ཡོངས་སུ་བསྐོར་ཏེ་དེ་ལ་ཆུང་མའི་དོན་དུ་སྦྱིན་ནོ། །</p>
<p>དེ་ནས་ཡིད་འཕྲོག་མ་དགའ་བ་དང་། མགུ་བ་དང་། རབ་ཏུ་དགའ་བས་གཞོན་ནུ་ནོར་བཟངས་ལྷའི་རྒྱན་གྱིས་བརྒྱན་ནས་མི་འམ་ཅིའི་རྒྱལ་པོ་ལྗོན་པ་ལ་བསྟན་ཏོ། །</p>
<p>དེ་ནས་མི་འམ་ཅིའི་རྒྱལ་པོ་ལྗོན་པས་གཞོན་ནུ་ནོར་བཟངས་གཟུགས་བཟང་པོ་མཛེས་པ། བལྟ་ན་སྡུག་པ། ཁ་དོག་རྒྱས་པ་མཆོག་དང་ལྡན་པ་མཐོང་ངོ་། །</p>
<p>མཐོང་ནས་ཤིན་ཏུ་ངོ་མཚར་དུ་གྱུར་ཏེ། དེ་ནས་དེ་བགམ་པར་འདོད་ནས་གསེར་གྱི་སྡོང་པོ་བདུན་དང་། ཤིང་ཏ་ལ་བདུན་དང་། རྔ་བོ་ཆེ་བདུན་དང་། ཕག་བདུན་བཙུགས་སོ། །</p>
<p>གཞོན་ནུ་ནོར་བཟངས་ནི་བྱང་ཆུབ་སེམས་དཔའ་ཡིན་ལ། བྱང་ཆུབ་སེམས་དཔའ་རྣམས་ནི་བཟོའི་གནས་དང་ལས་ཀྱི་གནས་དེ་དང་དེ་དག་ལ་མཁས་པ་ཡིན་ནོ། །</p>
<p>ལྷ་རྣམས་ཀྱང་དེ་དག་ལ་བགེགས་མེད་པར་བྱ་བའི་ཕྱིར་བརྩོན་པར་བྱེད་དོ། །</p>
<p>དེ་ནས་བྱང་ཆུབ་སེམས་དཔའ་གར་དང་། གླུ་དང་པི་བང་དང་། ཁར་རྔ་དང་། ཤིན་ཏུ་སྒྲ་སྙན་དང་། པི་བང་རྒྱུད་གསུམ་པ་དང་། རྫ་རྔ་ལ་སོགས་པ་ལྷ་རྣམས་ཀྱིས་བསྒྲུབས་པའི་སིལ་སྙན་རྣམ་པ་སྣ་ཚོགས་ཀྱི་སྒྲའི་ཁྱད་པར་ནི་ཀུན་ནས་འབུད་ཅིང་མིའམ་ཅི་སྟོང་ཕྲག་དུ་མས་ནི་ཡོངས་སུ་བསྐོར་ནས། རལ་གྲི་ཨུཏྤ་ལ་སྔོན་པོའི་འདབ་མ་འདྲ་བ་ཐོགས་ཏེ། མི་འམ་ཅིའི་རྒྱལ་པོ་ལྗོན་པ་མཐོང་བར་གསེར་གྱི་སྡོང་པོའི་དྲུང་དུ་སོང་ནས་ཆུ་ཤིང་ལ་གཅོད་པ་བཞིན་དུ་སྡོང་པོ་དེ་དུམ་བུ་དུམ་བུར་གཅད་པར་བརྩམས་ཏེ། དེ་ནས་དེ་ཏིལ་གྱི་འབྲུ་ཙམ་དུ་བརླགས་སོ། །</p>
<p>མདས་ནི་ཤིང་རྟ་ལ་བདུན་དང་། རྔ་བདུན་དང་། ཕག་བདུན་གཙང་མར་ཕྱུང་སྟེ། རི་རབ་བཞིན་དུ་མི་གཡོ་བར་གནས་སོ། །</p>
<p>དེ་ནས་ནམ་མཁའ་ལ་གནས་པའི་ལྷ་དང་། མིའམ་ཅི་བརྒྱ་སྟོང་ཕྲག་དུ་མས་ཨ་ལ་ལ་ཞེས་ཅ་ཅོ་དང་ག་ཞའི་སྒྲ་ཆེན་པོ་ཕྱུང་ངོ་། །</p>
<p>མིའམ་ཅིའི་རྒྱལ་པོ་ལྗོན་པས་མཐོང་ཞིང་ཐོས་ནས་ཤིན་ཏུ་ངོ་མཚར་དུ་གྱུར་ཏོ། །</p>
<p>དེ་ནས་མིའམ་ཅི་མོ་ཡིད་འཕྲོག་མ་འདྲ་བ་ཤ་སྟག་སྟོང་གི་དབུས་སུ་ཡིད་འཕྲོག་མ་བཞག་སྟེ། གཞོན་ནུ་ནོར་བཟངས་ལ་སྨྲས་པ། གཞོན་ནུ་ཚུར་ཡིད་འཕྲོག་མ་ངོ་ཤེས་པར་གྱིས་ཤིག །དེ་ནས་གཞོན་ནུ་ནོར་བཟངས་ཀྱིས་ངོ་ཤེས་པར་བྱ་བའི་ཕྱིར་ཚིགས་སུ་བཅད་པའི་དབྱངས་ཀྱིས་སྨྲས་པ། ཇི་ལྟར་ཁྱོད་ནི་ལྗོན་པའི་བུ་ཡིན་ལ། །</p>
<p>ཁོ་བོའི་སྡུག་པ་ཡིད་འཕྲོག་ཡིན་ཞེ་ན། །</p>
<p>བདེན་པ་འདི་ཡིས་མྱུར་བ་ཁོ་ནར་ནི། །</p>
<p>ཡིད་འཕྲོག་གོམ་པས་མྱུར་དུ་འགྲོ་བར་ཤོག །དེ་ནས་དེ་མ་ཐག་ཏུ་གོམ་པས་སོང་བ་དང་། མིའམ་ཅི་རྣམས་ཀྱིས་སྨྲས་པ། ལྷ་གཞོན་ནུ་ནོར་བཟངས་འདི་སྟོབས་དང་། བརྩོན་འགྲུས་དང་། ཕ་རོལ་གནོན་པ་ཤིན་ཏུ་ཚོགས་པ་ལགས་ཏེ། ཡིད་འཕྲོག་མ་དང་ཐབ་རིར་བབ་ལགས་ན། ཅིའི་སླད་དུ་འདི་ལ་ཐོ་བཙམ། འདི་ལ་ཡིད་འཕྲོག་མ་སྩོལ་ཅིག །དེ་ནས་མིའམ་ཅིའི་རྒྱལ་པོ་ལྗོན་པ་མིའམ་ཅིའི་ཚོགས་རྣམས་ཀྱིས་རྗེས་སུ་བསྔགས་པ་དང་། མིའམ་ཅི་རྣམས་ཀྱི་འདུན་པས་གཞོན་ནུ་ནོར་བཟངས་ལ་རྗེ་བཀུར་སྟི་ཆེན་པོ་བྱས་ནས་ཡིད་འཕྲོག་མ་ལྷའི་རྒྱན་རྣམས་ཀྱིས་བརྒྱན་ཏེ་ལག་པ་གཡོན་པས་བཟུང་། གསེར་གྱི་བྱ་མ་བུམ་ལག་པ་གཡས་པས་བཟུང་ནས་གཞོན་ནུ་ནོར་བཟངས་ཀྱི་དྲུང་དུ་སོང་སྟེ་སྨྲས་པ། གཞོན་ནུ་ཡིད་འཕྲོག་མ་འདི་མིའམ་ཅི་མོ་སྟོང་གིས་ཡོངས་སུ་བསྐོར་ཏེ། ཁོ་བོས་ཁྱོད་ཀྱི་ཆུང་མའི་ཕྱིར་བྱིན་གྱིས། མི་རྣམས་ནི་ངོ་མི་རྟག་པ་ཡིན་གྱིས། ཇི་ལྟར་ཡང་འདི་མ་དོར་ཅིག །ཡབ་བཀའ་བཞིན་འཚལ་ཞེས་གཞོན་ནུ་ནོར་བཟངས་ཀྱིས་མིའམ་ཅིའི་རྒྱལ་པོ་ལྗོན་པ་ལས་མཉན་ནས་མིའམ་ཅིའི་གནས་ཀྱི་ཁང་པ་ན་ཡིད་འཕྲོག་མ་དང་ལྷན་ཅིག་སྐྱེས་པ་མེད་པར་སིལ་སྙན་རྣམས་ཀྱིས་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །</p>
<p>དེ་དུས་གཞན་ཞིག་ན་རང་གི་ཡུལ་དྲན་ནས་ཕ་མ་དང་བྲལ་བ་ལས་བྱུང་བའི་སྡུག་བསྔལ་གྱི་མྱ་ངན་གྱིས་གདུངས་པར་གྱུར་ནས་ཡིད་འཕྲོག་མ་ལ་སྨྲས་པ་ཕ་མ་དང་བྲལ་བ་ལས་བྱུང་བའི་སྡུག་བསྔལ་གྱིས་ནོན་པར་གྱུར་ཏོ། །</p>
<p>དེ་ནས་ཡིད་འཕྲོག་མས་དེ་ལྟར་གྱུར་པ་དག་ཕ་ལ་རྒྱས་པར་སྨྲས་སོ། །</p>
<p>དེས་སྨྲས་པ། གཞོན་ནུ་དང་ལྷན་ཅིག་སོང་ལ་མི་རྣམས་ནི་སླུ་བར་བྱེད་པ་ཡིན་གྱིས། ཁྱོད་ཀྱིས་བག་ཡོད་པར་གྱིས་ཤིག་དེ་ནས་མིའམ་ཅིའི་རྒྱལ་པོ་ལྗོན་པས་ནོར་བུ་དང་། མུ་ཏིག་དང་། གསེར་ལ་སོགས་པ་མང་དུ་བརྫངས་ཏེ་བཏང་ནས་དེ་ཡིད་འཕྲོག་མ་དང་ལྷན་ཅིག་ཏུ་སྟེང་གི་ནམ་མཁའི་ལམ་ལ་མིའམ་ཅིའི་ཤུགས་ཀྱིས་ཆས་པ་ན་རིམ་གྱིས་གླང་པོའི་ཁྱིམ་གྱི་གྲོང་ཁྱེར་དུ་ཕྱིན་ནོ། །</p>
<p>དེ་ནས་གླང་པོའི་ཁྱིམ་གྱི་གྲོང་ཁྱེར་རྡོ་བ་དང་། གསེག་མ་དང་། གྱོ་མོ་རྣམས་བསལ་ནས་ཙན་དན་གྱི་ཆུས་ཆག་ཆག་བཏབ། དར་གྱི་ཆུན་འཕྱང་དཔྱངས་རྒྱལ་མཚན་དང་། བ་དན་བཙུགས། ཤིན་ཏུ་དྲི་ཞིམ་པོའི་པོག་པོར་དག་བཤམས། མེ་ཏོག་རྣམ་པ་སྣ་ཚོགས་བཀྲམ་སྟེ། དགའ་དགའ་ལྟར་བྱས་སོ། །</p>
<p>དེ་ནས་གཞོན་ནུ་མིའི་གཙོ་བོ་སྟོང་ཕྲག་དུ་མས་ཡོངས་སུ་བསྐོར་ཅིང་ཡིད་འཕྲོག་མ་དང་ལྷན་ཅིག་ཏུ་གླང་པོའི་ཁྱིམ་གྱི་གྲོང་ཁྱེར་དུ་ཞུགས་སོ། །</p>
<p>དེ་ནས་ལམ་གྱིས་དུབ་པའི་ངལ་བསོས་ནས་རིན་པོ་ཆེ་རྣམ་པ་སྣ་ཚོགས་པ་དག་ཁྱེར་ཏེ་ཕའི་དྲུང་དུ་སོང་ནས་རྒྱལ་པོའི་སྟན་གྱི་གློ་ཞིག་ཏུ་འདུག་སྟེ། མིའམ་ཅིའི་གྲོང་ཁྱེར་དུ་སོང་བ་དང་འོངས་པ་རྣམས་རྒྱས་པར་སྨྲས་སོ། །</p>
<p>དེ་ནས་རྒྱལ་པོ་ནོར་ཅན་གྱིས་འདི་ནི་ཤིན་ཏུ་སྟོབས་དང་། བརྩོན་འགྲུས་དང་། ཕ་རོལ་གནོན་པ་ཅན་ནོ་ཞེས་བྱ་བར་རིག་ནས་རྒྱལ་པོའི་དབང་བསྐུར་བས་དབང་བསྐུར་ཏོ། །</p>
<p>གཞོན་ནུ་ནོར་བཟངས་ཀྱིས་བསམས་པ། གང་བདག་ཡིད་འཕྲོག་མ་དང་ལྷན་ཅིག་ཚོགས་པ་དང་། རྒྱལ་སྲིད་ཀྱི་དབང་བསྐུར་བ་ཐོབ་པར་གྱུར་པ་འདི་ནི་སྔོན་བྱས་པའི་རྒྱུའི་ཁྱད་པར་ཡིན་གྱིས། མ་ལ་ད་ཡང་བདག་གིས་སྦྱིན་པ་དག་ནི་བཏང་། བསོད་ནམས་དག་ནི་བྱའོ་སྙམ་ནས། དེས་གླང་པོའི་ཁྱིམ་གྱི་གྲོང་ཁྱེར་དུ་ལོ་བཅུ་གཉིས་སུ་གཏན་པ་མེད་པའི་མཆོད་སྦྱིན་བྱས་སོ། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་གཞོན་ནུ་ནོར་བཟངས་ཞེས་བྱ་བར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་བྱང་ཆུབ་སེམས་དཔའི་སྤྱད་པ་སྤྱོད་པ་ན་རྒྱལ་པོ་ནོར་བཟངས་ཞེས་བྱ་བར་གྱུར་ཏོ། །</p>
<p>ངས་གང་ཡིད་འཕྲོག་མའི་ཕྱིར་སྟོབས་དང་། བརྩོན་འགྲུས་དང་། ཕ་རོལ་གནོན་པ་བསྟན་ནས། ལོ་བཅུ་གཉིས་སུ་གཏན་པ་མེད་པའི་མཆོད་སྦྱིན་བྱས་པ་དེས་ངས་བླ་ན་མེད་པའི་བྱང་ཆུབ་མ་ཐོབ་མོད་ཀྱི། འོན་ཀྱང་སྦྱིན་པ་དེ་དང་། བརྩོན་འགྲུས་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཐམས་ཅད་ཅེས་བྱ་བའི་གྲོང་རྡལ་གྱི་གྲོང་ཁྱེར་ན་རྒྱལ་པོ་ཐམས་ཅད་ཀྱི་བཤེས་གཉེན་ཞེས་བྱ་བ་ཞིག་རྒྱལ་སྲིད་བྱེད་དུ་འཇུག་སྟེ། འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་རབ་ཏུ་གང་བ་དང་། འཐབ་པ་དང་། ཐབ་མོ་དང་། ཁྲག་ཁྲུག་དང་། འགྱེད་པ་རྣམས་རབ་ཏུ་ཞི་བ་ཞེས་བྱ་བ་ནས། ཆོས་བཞིན་གྱིས་རྒྱལ་སྲིད་བྱེད་དུ་འཇུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>དུས་གཞན་ཞིག་ན་བཙུན་མོ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །</p>
<p>དེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་དུས་གཞན་ཞིག་ན་བཙུན་མོ་སེམས་ཅན་དང་ལྡན་པར་གྱུར་ཏེ། དེ་ཟླ་བ་བརྒྱད་དམ་དགུ་འདས་ནས་ཁྱེའུ་གཟུགས་བཟང་པོ། མཛེས་པ། བལྟ་ན་སྡུག་པ། པགས་པའི་མདོག་གསེར་འདྲ་བ། མགོ་གདུགས་ལྟར་འདུག་པ། དཔུང་པ་རིང་བ། འཕྲལ་བའི་དབྱེས་ཆེ་བ། སྨིན་མ་འཇར་བ། སྣའི་གཟངས་མཐོ་བ་ཞེས་བྱ་བ་ནས། གནས་ལྔ་ལ་བྱང་བར་གྱུར་ཏོ་ཞེས་བྱ་བའི་བར་གོང་མ་བཞིན་ནོ། །</p>
<p>གཞོན་ནུ་ཐམས་ཅད་སྒྲོལ་དད་པ་བཟང་བ། དགེ་བའི་བསམ་པ་ཅན། བདག་ལ་ཕན་པ་དང་། གཞན་ལ་ཕན་པར་ཞུགས་པ། སྙིང་རྗེ་ཅན་བདག་ཉིད་ཆེན་པོ་ཆོས་འདོད་པ། སྐྱེ་དགུ་རྣམས་ལ་བྱམས་པ། ཐམས་ཅད་སྦྱིན་པ། ཐམས་ཅད་གཏོང་བ། ཆགས་པ་མེད་པར་གཏོང་བ། གཏོང་བ་ཆེན་པོ་ལ་ཞུགས་པ་ཡིན་ནོ། །</p>
<p>དེའི་གཏོང་བ་རྒྱ་ཆེན་པོ་ཐོས་ནས་དཔག་ཚད་བརྒྱ་ནས་ཀྱང་དོན་དུ་གཉེར་བའི་སྐྱེ་བོ་འོངས་ཏེ་ཐམས་ཅད་ཀྱང་ཡིད་ལ་རེ་བ་རྫོགས་པར་བྱས་ནས་གཏོང་ངོ་། །</p>
<p>དེ་ནས་རེ་ཞིག་ཅིག་ན་བྱང་ཆུབ་སེམས་དཔས་ཤིང་རྟ་ནོར་བུ་དང་གསེར་དང་དངུལ་དང་། རྡོ་རྗེ་དང་། བཻ་ཌཱུརྱ་དང་། སྤུག་དང་། པད་མ་རཱ་ག་དང་། ཨིནྡྲ་ནཱི་ལས་འབར་བར་བྱས་པ། ཙན་དན་མཆོག་གི་སྙིང་པོ་ལས་བསྒྲུབས་པ། སེང་གེ་དང་སྟག་དང་གུང་གི་པགས་པས་གཡོགས་པ། རྟ་རླུང་གི་ཤུགས་ལྟར་མགྱོགས་པ། གསེར་དང་དངུལ་གྱི་དྲིལ་བུ་གཡེར་ཀའི་སྒྲ་འཁྲོལ་བ་བཞི་དང་ལྡན་པ་མཆོག་གི་ནང་དུ་ཞུགས་ནས་གྲོང་ཁྱེར་དམ་པ་ནས་སྐྱེད་མོས་ཚལ་དུ་མངོན་དུ་སོང་ངོ་། །</p>
<p>དེ་ནས་བྲམ་ཟེ་རིག་བྱེད་དང་རིག་བྱེད་ཀྱི་ཡན་ལག་ཤེས་པ་ཁ་ཅིག་གིས་ཐམས་ཅད་སྒྲོལ་མངོན་དུ་བསུ་ནས་སྨྲས་པ། རྒྱལ་རིགས་གཞོན་ནུ་ཁྱོད་རྒྱལ་བར་གྱུར་ཅིག །ཡང་སྨྲས་པ། ཁྱོད་ནི་འཇིག་རྟེན་ཐམས་ཅད་དུ། །</p>
<p>ཐམས་ཅད་གཏོང་ཞེས་རྣམ་པར་གྲགས། །</p>
<p>བྲམ་ཟེ་རྣམས་ལ་ཤིང་རྟ་འདི། །</p>
<p>ཁྱོད་ཀྱིས་སྦྱིན་པ་གཏང་བའི་རིགས། །</p>
<p>དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་ཐམས་ཅད་སྒྲོལ་ཤིང་རྟ་དེ་ལས་མྱུར་བ་མྱུར་བར་བབས་ཏེ་སྙིང་དགའ་བ་དང་མགུ་བ་དང་། རབ་ཏུ་དགའ་བས་བྲམ་ཟེ་དེ་དག་ལ་ཤིང་རྟ་བྱིན་ནས་སྨྲས་པ། བདག་གིས་ཇི་ལྟར་བྲམ་ཟེ་ལ། །</p>
<p>མཆོག་ཏུ་དགའ་བས་ཤིང་རྟ་བཏང་། །</p>
<p>དེ་བཞིན་བདག་གིས་སྲིད་པ་གསུམ། །</p>
<p>བཏང་ནས་བྱང་ཆུབ་མཆོག་རེག་ཤོག། །</p>
<p>།འདུལ་བ་གཞི། བམ་པོ་བཞི་བཅུ་རྩ་དྲུག་པ། དེ་དུས་གཞན་ཞིག་ན་གླང་པོ་ཆེའི་མཆོག་རྒྱལ་སྲིད་འཕེལ་ཞེས་བྱ་བ་མེ་ཏོག་ཀུན་ད་དང་། ཀུ་མུ་ད་དང་། ཁ་བ་དང་། དངུལ་དང་། སྤྲིན་དཀར་པོ་ལྟ་བུའི་མདོག་ཅན་བདུན་ལེགས་པར་གནས་ཤིང་རྐང་ལག་ལེགས་པར་གནས་པ། གླང་པོ་ཆེ་ས་སྲུང་གི་བུ་ལྟར་འགྱིང་ཞིང་འགྲོ་བ། རང་བཞིན་གྱི་མཚན་མཆོག་གིས་བརྒྱན་པ། མཐོང་ན་བཀྲ་ཤིས་པ་ལ་ཞོན་ནས་ཤིན་ཏུ་སྡུག་པའི་བྲན་དང་། མཛའ་བཤེས་དང་། གཡོག་རྣམས་ཕྱི་བཞིན་འབྲང་ཞིང་ཟླ་བ་རྒྱུ་སྐར་གྱི་ཚོགས་ཀྱིས་ཡོངས་སུ་བསྐོར་བ་བཞིན་དུ་སོས་ཀའི་དུས་ལ་བབ་པས་ཤིང་རྣམས་མེ་ཏོག་ཁ་འབུས་ཤིང་། ངང་པ་དང་། ཁྲུང་ཁྲུང་དང་། རྨ་བྱ་དང་། ནེ་ཙོ་དང་། རི་སྐེགས་དང་། ཁུ་བྱུག་དང་། ཤང་ཤང་ཏེའུ་སྒྲ་འབྱིན་པའི་ནགས་ཚལ་གྱི་སྐྱེད་མོས་ཚལ་གྱི་སར་སོང་བ་དང་། དེ་ནས་ཕྱིར་རྒོལ་བས་སྦད་པའི་བྲམ་ཟེ་ཁ་ཅིག་གཞོན་ནུ་ཐམས་ཅད་སྒྲོལ་གྱི་དྲུང་དུ་རིངས་པ་རིངས་པར་འོངས་ནས། རྒྱལ་རིགས་གཞོན་ནུ་ཁྱོད་རྒྱལ་བར་གྱུར་ཅིག་ཅེས་སྨྲས་ནས་ཡང་སྨྲས་པ། ལྷ་མིན་ལྷར་བཅས་འཇིག་རྟེན་དུ། །</p>
<p>ཁྱོད་ནི་ཐམས་ཅད་གཏོང་ཞེས་གྲགས། །</p>
<p>ཁྱོད་ཀྱི་གླང་པོའི་མཆོག་འདི་ནི། །</p>
<p>བདག་ཅག་རྣམས་ལ་སྩལ་བའི་རིགས། །</p>
<p>དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་གླང་པོའི་མཆོག་དེ་ལས་མྱུར་བ་མྱུར་བར་བབས་ནས་དགའ་བ་དང་། མགུ་བ་དང་། རབ་ཏུ་དགའ་བའི་ཡིད་ཀྱིས་དེ་དག་ལ་གླང་པོའི་མཆོག་དེ་བྱིན་ནས་སྨྲས་པ། བདག་གིས་ཇི་ལྟར་བྲམ་ཟེ་ལ། །</p>
<p>མཆོག་ཏུ་དགའ་བས་གླང་ཆེན་བཏང་། །</p>
<p>དེ་བཞིན་བདག་གིས་སྲིད་པ་གསུམ། །</p>
<p>བཏང་ནས་བྱང་ཆུབ་མཆོག་རེག་ཤོག །རྒྱལ་པོ་ཐམས་ཅད་བཤེས་གཉེན་གྱིས་ཁྱོད་ཀྱི་སྲས་ཐམས་ཅད་སྒྲོལ་གྱིས་གླང་པོ་ཆེའི་མཆོག་རྒྱལ་སྲིད་འཕེལ་ཞེས་བྱ་བ་ཕྱིར་རྒོལ་བས་སྦད་པའི་བྲམ་ཟེ་རྣམས་ལ་བྱིན་ནོ་ཞེས་ཐོས་སོ། །</p>
<p>ཐོས་ནས་རྒྱལ་པོ་ཐམས་ཅད་བཤེས་གཉེན་ཤིན་ཏུ་ཁྲོས་འཁྲུགས་ནས་གཞོན་ནུ་ཐམས་ཅད་སྒྲོལ་བཀུག་སྟེ་སྨྲས་པ། གཞོན་ནུ་ཁྱོད་ངའི་ཡུལ་ན་མ་འདུག་པར་སོང་ཤིག །དེ་ནས་གཞོན་ནུ་ཐམས་ཅད་སྒྲོལ་ཕས་སྤངས་པ་དང་། བསམས་པ། བདག་གིས་བྱང་ཆུབ་ཀྱི་ཕྱིར་འབད་པར་བྱས་པ་དང་། འཇིག་རྟེན་ཐམས་ཅད་རྗེས་སུ་གཟུང་བའི་ཕྱིར་བརྩོན་འགྲུས་ཀྱི་གོ་ཆ་བགོས་པས་གླང་པོ་ཆེ་དེ་ཡང་བཏང་སྟེ། དེ་བས་ཁྱིམ་ན་གནས་པས་ནི། །</p>
<p>ཅི་ནུས་པར་ནི་སྦྱིན་པ་བཏང་། །</p>
<p>དཀའ་ཐུབ་ནགས་སུ་བརྟེན་ནས་ནི། །</p>
<p>ངེས་པར་མཆོག་དག་བྱ་བ་ཡིན། །</p>
<p>བསླངས་ན་མི་སྦྱིན་ཞེས་བྱ་བ། །</p>
<p>ཚིག་ནི་སྨྲ་བར་མི་ཕོད་ཀྱིས། །</p>
<p>དེ་བས་བདག་ནི་ཁྱིམ་སྤངས་ཏེ། །</p>
<p>དཀའ་ཐུབ་ནགས་སུ་རབ་ཏུ་འགྲོ། །</p>
<p>བྱང་ཆུབ་སེམས་དཔས་དེ་ལྟར་སྙིང་ལ་མནའ་མཐོ་བཅད་ནས་ཆུང་མ་རྒྱགས་སྦྱིན་མའི་དྲུང་དུ་སོང་སྟེ་དེ་དག་རྒྱས་པར་སྨྲས་སོ། །</p>
<p>དེ་ནས་རྒྱགས་སྦྱིན་མས་ཐོས་མ་ཐག་ཏུ་སྡུག་པ་དང་བྲལ་བར་དོགས་པའི་སྙིང་གིས་ཐལ་མོ་སྦྱར་ཏེ། བྱང་ཆུབ་སེམས་དཔའ་ལ་སྨྲས་པ། རྗེའི་སྲས་གལ་ཏེ་དེ་ལྟ་ན་བདག་ཀྱང་དཀའ་ཐུབ་ཀྱི་ནགས་གནས་སུ་མཆི་སྟེ། བདག་ནི་རྗེའི་སྲས་དང་བྲལ་ན་སྐད་ཅིག་ཙམ་ཡང་འཚོ་བར་རྔོ་མི་ཐོག་ལགས་སོ། །</p>
<p>དེ་ཅིའི་སླད་དུ་ཞེ་ན། ནམ་མཁའ་ཟླ་བས་སྟོངས་པར་གྱུར་པ་དང་། །</p>
<p>ཇི་ལྟར་ས་ནི་ལོ་ཏོག་གིས་སྟོངས་དང་། །</p>
<p>པད་མ་ཆུ་ཡིས་སྟོངས་པར་གྱུར་པ་དག །བུད་མེད་ཁྱིམ་ཐབ་ཀྱིས་སྟོངས་དེ་བཞིན་ནོ། །</p>
<p>བྱང་ཆུབ་སེམས་དཔས་སྨྲས་པ། བདག་ཅག་མཐར་གདོན་མི་ཟ་བར་འབྲལ་བར་འགྱུར་ཏེ། འདི་ནི་འཇིག་རྟེན་གྱི་རང་བཞིན་ཡིན་ནོ། །</p>
<p>ཁྱོད་ནི་བཟའ་བ་དང་། བཏུང་བ་དང་། མལ་ཆ་དང་། བགོ་བ་མཆོག་ལ་གོམས་པས་ལུས་ཤིན་ཏུ་སྐྱིད་པ་ཡིན་དཀའ་ཐུབ་ཀྱི་ནགས་ན་ནི་རྩྭ་དང་ལོ་མ་བཏིང་བར་ནི་ཉལ་རྩ་བ་དང་། མེ་ཏོག་དང་། འབྲས་བུ་ནི་ཟ། རྩྭ་དཱུར་བ་དང་། ཟུག་རྡོ་དང་། རྩྭ་དང་། ཚེར་མས་གང་བའི་ས་ལ་ནི་རྒྱུ། ཡང་དང་ཡང་དུ་ཟ་གཅིག་པ་ལ་ནི་བརྟེན། བདག་ཉིད་སྐྱེ་བོ་ཐམས་ཅད་ལ་ནི་བསྟེན་དགོས། གློ་བུར་དུ་འོངས་པ་ཐམས་ཅད་མཆོད་པ་ལ་ནི་འབད་དགོས་ལ། དེ་ན་ཡང་ང་གདོན་མི་ཟ་བར་ཅི་ནུས་ཀྱི་སྦྱིན་པ་གཏོང་སྟེ། དེ་ལ་ཁྱོད་ཀྱིས་ཅུང་ཟད་ཀྱང་མི་འགྱོད་པར་བྱ་དགོས་སོ། །</p>
<p>དེ་བས་ན་རེ་ཞིག་ད་དུང་ཡང་ལེགས་པར་སོམས་ཤིག ། རྒྱགས་སྦྱིན་མས་སྨྲས་པ། རྗེའི་སྲས་བདག་རྔོ་ཅི་ཐོག་གིས་རྗེའི་སྲས་ཀྱི་རྗེས་སུ་སྒྲུབ་ལགས་སོ། །</p>
<p>བྱང་ཆུབ་སེམས་དཔས་སྨྲས་པ། གལ་ཏེ་དེ་ལྟ་ན་དམ་བཅས་པ་དེ་ཁྱོད་ཀྱིས་དྲན་པར་བྱོས་ཤིག །དེ་ནས་བྱང་ཆུབ་སེམས་དཔའ་ཕའི་དྲུང་དུ་སོང་ནས་མགོ་བོས་ཕྱག་བྱས་ཏེ། ཡབ་ཅིག་བདག་གིས་སྦྱིན་པར་གླང་ཆེན་སྩལ། །</p>
<p>ནོངས་པ་གང་ལགས་ས་བདག་བཟོད་པར་གསོལ། །</p>
<p>བདག་ནི་གྲོང་ནས་དགོན་པར་མཆི་ལགས་ཀྱིས། །</p>
<p>མི་ཡི་དབང་པོའི་ཕྱག་མཛོད་སྟོངས་མི་འགྱུར། །</p>
<p>དེ་ནས་རྒྱལ་པོ་བུ་དང་བྲལ་བའི་སྡུག་བསྔལ་གྱིས་དབུགས་ཀྱིས་བརྣངས་ཏེ་སྐད་འདར་འདར་པོར་སྨྲས་པ། བུ་སྦྱིན་པའི་བློ་འོར་ལ་འདུག་ཤིག །བྱང་ཆུབ་སེམས་དཔས་སྨྲས་པ། ས་ནི་རི་དང་བཅས་པར་ཡང་། །</p>
<p>གལ་ཏེ་ལྡོག་པར་འགྱུར་གདའ་ཡང་། །</p>
<p>ས་བདག་བདག་ནི་སྦྱིན་པ་ལས། །</p>
<p>སེམས་ནི་ལྡོག་པར་མི་བགྱིད་དོ། །</p>
<p>ཞེས་སྨྲས་ནས་སོང་ངོ་། །</p>
<p>དེ་ནས་བུ་དང་། བུ་མོ་དང་། ཆུང་མ་དང་ལྷན་ཅིག་ཤིང་རྟའི་ནང་དུ་ཞུགས་ཏེ། གྲོང་ཁྱེར་དམ་པ་དེ་ནས་བྱུང་ནས་ཕོ་བྲང་འཁོར་གྱི་མི་དང་ཡུལ་མི་མྱ་ངན་བྱེད་པ་བརྒྱ་སྟོང་རྗེས་སུ་འབྲང་བཞིན་སོང་ངོ་། །</p>
<p>དེ་ནས་མི་ཞིག་གིས་ངུ་ཞིང་སྨྲེ་སྔགས་འདོན་པའི་སྒྲ་དེ་ཡང་ཐོས། སྐྱེ་བོའི་ཚོགས་ཆེན་པོ་གྲོང་ཁྱེར་གྱི་སྒོར་བྱུང་བ་ཡང་མཐོང་ནས་མི་ཞིག་ལ་དྲིས་པ། ཀྱེ་ནང་རྗེ་སྐྱེ་བོའི་ཚོགས་ཆེན་པོ་ཆོ་ངེས་འདེབས་པ་འདི་ཅི་ལས་གྱུར། དེས་སྨྲས་པ། ཤེས་ལྡན་དག་ཅི་མི་ཤེས་སམ། འདི་ལྟར་མི་ཡི་དབང་པོས་ཉིད་ཀྱི་སྲས་པོ་མཆེ་བ་བཟང་། །</p>
<p>བརྟན་པའི་ངང་ཚུལ་རབ་ཏུ་སྦྱིན་ལ་དགའ་བ་འདི་ནི་སྤྱུགས། །</p>
<p>དེ་ནི་བུ་དང་ཆུང་མར་བཅས་ཏེ་ནགས་མཐར་ཆས་པ་ལ། །</p>
<p>ཕོ་བྲང་འཁོར་བ་རྣམས་འདུས་ཤིན་ཏུ་སྙིང་རྗེས་ཆོ་ངེས་འདེབས། །</p>
<p>དེ་ནས་བྱང་ཆུབ་སེམས་དཔས་གྲོང་ཁྱེར་དམ་པ་དེ་ནས་བྱུང་བའི་ཕོ་བྲང་འཁོར་གྱི་མི་རྣམས་ལ་ཅི་རིགས་པར་མངོན་དུ་སོང་ནས་སྨྲས་པ། ཤེས་ལྡན་དག་སླར་དེང་ཤིག་སླར་དེང་ཤིག །འདི་ལྟར་ཤིན་ཏུ་ཡུན་རིང་པོ་ནས་སྡུག་པ་དང་འགྲོགས་པ་ཡང་མཇུག་ཏུ་གདོན་མི་ཟ་བར་འབྲལ་བའི་མཐའ་ཅན་དུ་འགྱུར་ཏེ། གཉེན་པའི་སྐྱེ་བོ་དང་འགྲོགས་པ་ནི་ལམ་ཀའི་ངལ་བསོ་བའི་བསྟི་གནས་ཀྱི་ཤིང་དང་འདྲ་བས་གདོན་མི་ཟ་བར་སྡུག་པ་དང་འབྲལ་བར་འགྱུར་རོ། །</p>
<p>དེ་ཅིའི་ཕྱིར་ཞེ་ན། འཇིག་རྟེན་ཀུན་ན་སྐྱེ་བོ་དབང་མེད་དེ། །</p>
<p>མཛའ་བ་རྣམས་དང་འབྲལ་བར་འགྱུར་བསམས་ནས། །</p>
<p>ཁྱོད་ཀྱིས་ས་སྟེངས་འབད་པ་ཐམས་ཅད་ཀྱིས། །</p>
<p>ཞི་ཕྱིར་བློ་གྲོས་མི་གཡོ་བརྟན་པར་གྱིས། །</p>
<p>དེ་ནས་དཔག་ཚད་སུམ་བརྒྱ་འདས་པ་དང་། བྱང་ཆུབ་སེམས་དཔའ་མཐོང་ནས་བྲམ་ཟེ་ཞིག་མངོན་དུ་འོངས་ཏེ་སྨྲས་པ། ཀྱེ་རྒྱལ་རིགས་གཞོན་ནུ་བདག་ནི་ཁྱོད་ཀྱི་ཡོན་ཏན་ཐོས་ནས་འདི་ནས་དཔག་ཚད་སུམ་བརྒྱ་ཙམ་གྱི་ཡུལ་ནས་འདིར་མཆིས་ལགས་ཀྱིས། ཁྱོད་ཀྱིས་ཤིང་རྟ་མཆོག་འདི་བདག་ངལ་བ་འབྲས་བུ་མཆིས་པར་བགྱི་བའི་རིགས་སོ། །</p>
<p>དེ་ནས་རྒྱགས་སྦྱིན་མ་མི་བཟོད་པ་སྐྱེས་ནས་ཚིག་བརླངས་པོས་བྲམ་ཟེ་དེ་ལ་སྨྲས་པ། ཨེ་མའོ་ནགས་ནའང་མི་དབང་སྲས་ལ་སློང་བ་གང་། །</p>
<p>བྲམ་ཟེ་འདི་ནི་ཤིན་ཏུ་བརྩེ་བ་མེད་པའི་བློ། །</p>
<p>མི་དབང་སྲས་པོ་མི་དབང་དཔལ་ལས་ཉམས་གྱུར་པ། །</p>
<p>འདི་ལ་འདིར་ནི་སྙིང་རྗེ་ཅིག་མི་སྐྱེ་འམ། །</p>
<p>བྱང་ཆུབ་སེམས་དཔས་སྨྲས་པ། ཁྱོད་ཀྱིས་བྲམ་ཟེ་མ་སྤྱོ་ཤིག །དེ་ཅིའི་ཕྱིར་ཞེ་ན། རྒྱགས་སྦྱིན་གལ་ཏེ་ནོར་འདོད་ལེན་པ་འདི་དག་མེད་གྱུར་ན། །</p>
<p>ཀུན་སྦྱིན་མེད་པར་མི་གང་ཞིག་གིས་ས་སྟེངས་བྱང་ཆུབ་འཐོབ། །</p>
<p>སྦྱིན་སོགས་ཕ་རོལ་ཕྱིན་དྲུག་ཚུལ་གྱིས་ཡོན་ཏན་མཆོག་ཅན་གྱི། །</p>
<p>བྱང་ཆུབ་སེམས་དཔའ་རྣམས་ཀྱིས་ཀུན་མཁྱེན་ཉིད་མཆོག་རྟག་ཏུ་འཐོབ། །</p>
<p>དེ་ནས་བྱང་ཆུབ་སེམས་དཔའ་མཆོག་ཏུ་དགའ་བས་ཡང་རྟ་དང་ལྡན་པའི་ཤིང་རྟ་དེ་བྲམ་ཟེ་དེ་ལ་བྱིན་ནས་སྨྲས་པ། བྲམ་ཟེ་སེར་སྣའི་དྲི་མ་སེལ་བྱེད་པ། །</p>
<p>ཤིང་རྟ་རབ་ཏུ་བྱིན་པ་འདི་ཡིས་འདིར། །</p>
<p>བདག་ནི་དྲང་སྲོང་ཆེ་མཆོག་གིས་བསྐོར་བའི། །</p>
<p>ཟག་མེད་ཆོས་ཀྱི་ཤིང་རྟ་ཆེ་སྐོར་ཤོག །དེ་ནས་ཐམས་ཅད་སྒྲོལ་གྱིས་སྙིང་རབ་ཏུ་དགའ་བས་ཤིང་རྟའི་མཆོག་དེ་ཡང་བྲམ་ཟེ་ལ་བྱིན་ནས་གཞོན་ནུ་ནག་པོ་ཕྲག་པ་ལ་ཁྱེར། རྒྱགས་སྦྱིན་མས་ནི་གཞོན་ནུ་མ་དྲ་བ་ཅན་ཁྱེར་ནས་དཀའ་ཐུབ་ཀྱི་ནགས་ལོགས་སུ་ཆས་པ་དང་རིམ་གྱིས་དཀའ་ཐུབ་ཀྱི་ནགས་སུ་ཕྱིན་ཏོ། །</p>
<p>དེ་ནས་ཐམས་ཅད་སྒྲོལ་དཀའ་ཐུབ་ཚལ་དེར་རང་གི་སྙིང་མགུ་བར་བྱེད་པའི་བརྟུལ་ཞུགས་བླངས་ཏེ་གནས་སོ། །</p>
<p>ཇི་ཙམ་ན་རྒྱགས་སྦྱིན་མ་རྩ་བ་དང་འབྲས་བུའི་ཕྱིར་དཀའ་ཐུབ་ཀྱི་ནགས་ནས་སོང་བ་དང་། བྲམ་ཟེ་ཞིག་ཐམས་ཅད་སྒྲོལ་གྱི་དྲུང་དུ་འོངས་ནས་སྨྲས་པ། རྒྱལ་རིགས་གཞོན་ནུ་ཁྱོད་རྒྱལ་བར་གྱུར་ཅིག །བདག་ཅག་བཀོལ་བ་མ་མཆིས་པས། །</p>
<p>སྤ་ཤུག་ལྷན་ཅིག་འཁྱམ་བགྱིད་ན། །</p>
<p>དེ་ཡི་དོན་དུ་བུས་པ་གཉིས། །</p>
<p>ཁྱོད་ཀྱིས་བདག་ལ་སྦྱིན་པའི་རིགས། །</p>
<p>དེ་སྐད་ཅེས་སྨྲས་པ་དང་། དེ་ནས་བྱང་ཆུབ་སེམས་དཔའ་ཐམས་ཅད་སྒྲོལ་བུ་སྡུག་པ་གཏོང་བ་ལ་ཅུང་ཞིག་སེམས་ཤིང་འདུག་པ་དང་། དེ་ནས་བྲམ་ཟེ་དེས་བྱང་ཆུབ་སེམས་དཔའ་ཐམས་ཅད་སྒྲོལ་ལ་སྨྲས་པ། ཀྱེ་རྒྱལ་རིགས་གཞོན་ནུ་བདག་གིས་ཁྱོད་ཐམས་ཅད་སྟེར་བའི་ཞེས་ཐོས་ན་འདི་ལྟར་ཁྱོད་ལ་བདག་གིས་བསླངས་པ་དེ་ལ་ཅི་ཞིག་དཔྱད་དུ་ཡོད། ཁྱེད་ནི་ཀུན་སྟེར་སྙིང་རྗེ་ཡི། །</p>
<p>བདག་ཉིད་ཅན་དུ་ས་སྟེངས་གྲགས། །</p>
<p>ཇི་ལྟར་གྲགས་པ་དེ་བཞིན་དུ། །</p>
<p>ཁྱོད་ཀྱིས་རྟག་ཏུ་བྱ་བའི་རིགས། །</p>
<p>དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་ཐམས་ཅད་སྒྲོལ་གྱིས་བྲམ་ཟེ་དེ་ལ་སྨྲས་པ། ཀྱེ་བྲམ་ཟེ་ཆེན་པོ། རང་གི་སྲོག་ནི་གཏོང་བ་ལའང་། །</p>
<p>ལན་འགའ་དཔྱོད་པ་མ་མྱོང་ན། །</p>
<p>རང་གི་བུ་ནི་བཏང་བ་ལ། །</p>
<p>བདག་བློ་གཞན་དུ་གྱུར་ཅི་སྨོས། །</p>
<p>བྲམ་ཟེ་ཆེན་པོ་དེ་ལྟ་མོད་ཀྱི། བདག་གིས་ནགས་སུ་བསྐྱེད་བསྐྱེད་པའི། །</p>
<p>བུས་པ་འདི་གཉིས་ཡོངས་སྤངས་ནས། །</p>
<p>མ་དང་བྲལ་བའི་ཉོན་མོངས་པ། །</p>
<p>འདི་དག་ཇི་ལྟར་གནས་སྙམ་མོད། །</p>
<p>གཞོན་ནུ་ཤིན་ཏུ་བརྩེ་མེད་པས། །</p>
<p>བུས་པ་བཏང་ལ་བདག་མིན་ཞེས། །</p>
<p>ཁ་ཅིག་བདག་ལ་ཕྱར་འོང་གིས། །</p>
<p>བྲམ་ཟེ་བདག་ནི་ཁྲིད་ན་ལེགས། །</p>
<p>དེ་ནས་བྲམ་ཟེ་དེས་ཐམས་ཅད་སྒྲོལ་ལ་སྨྲས་པ། ཀྱེ་རྒྱལ་རིགས་གཞོན་ནུ་རྒྱལ་པོ་ཆེན་པོའི་རིགས་སུ་སྐྱེས་པ། ས་འདི་ཐམས་ཅད་དུ་ཡོན་ཏན་གྲགས་པ། སྲོག་ཆགས་ཐམས་ཅད་ལ་སྙིང་བརྩེ་བས་བྱམས་པར་ཞུགས་པ། སྦྱིན་པ་དང་། མཆོད་པ་དང་། བཀུར་སྟིས་སྤོས་ཀྱི་གླང་པོ་ཆེ་ལྟ་བུ། དགེ་སྦྱོང་དང་། བྲམ་ཟེ་དང་། གློ་བུར་བའི་སྐྱེ་བོ་ལ་མཆོད་པ་བྱེད་པ། སྐྱེ་བོ་བཀྲེན་པ་དང་། ཕོངས་པ་དང་། མགོན་མེད་པ་དང་། ལྟོགས་པ་ཡོངས་སུ་སྡུད་པ། ཐམས་ཅད་ཀྱི་རེ་བ་ཡོངས་སུ་རྫོགས་པར་བྱེད་པ། མཐོང་ན་དོན་ཡོད་པ་ཁྱོད་ཀྱིས་བདག་འོངས་པ་ནོམ་པ་མེད་པའམ། ལམ་གྱིས་དུབ་པ་འབྲས་བུ་མེད་པའམ། མཐོང་བ་དོན་མེད་པའམ། རེ་བ་དང་ཡུན་རིང་པོ་ནས་བརྣག་བརྣག་པའི་འདོད་པ་འབྲས་བུ་མེད་པར་བྱ་བ་གང་ཡིན་པ་དེ་ནི་ཆ་མ་ཡིན་ཏེ། ཁྱོད་ཀྱི་མེད་དོ་ཞེས་བྱ་བའི་ཚིག་གིས་ཁོ་བོའི་ཡིད་ལ་རེ་བ་ཀུན་ཏུ་རྟོག་པའི་རྟ་བཏབ་ན་མྱུར་དུ་ལྡོག་པར་འགྱུར་རོ། །</p>
<p>དེ་བས་ན་ཁྱོད་ཀྱིས་བདག་གི་ཡིད་ལ་རེ་བ་ཡོངས་སུ་རྫོགས་པར་བྱས་ནས་གཏང་བའི་རིགས་སོ། །</p>
<p>དེ་ཅིའི་ཕྱིར་ཞེ་ན། ཆུ་གཏེར་གོས་སུ་གྱོན་ཞིང་གཟའ་མིག་མཚུངས་མེད་པ། །</p>
<p>རི་བོ་མཆོག་རྒྱས་ནུ་མར་ལྡན་པའི་རོ་སྟོད་ཅན། །</p>
<p>གྲོང་ཁྱེར་གྲོང་རྡལ་བཅས་པའི་ས་ལ་བཙལ་བྱས་ཀྱང་། །</p>
<p>མཆེ་བཟངས་ཁྱོད་དང་མཚུངས་པར་གཏོང་ཕོད་ཡོད་མ་ཡིན། །</p>
<p>དེ་ནས་བྱང་ཆུབ་སེམས་དཔའ་ཐམས་ཅད་སྒྲོལ་གྱིས་བྲམ་ཟེའི་ཚིག་དེ་ཐོས་ནས་བུ་ལ་ཆགས་པའི་བློང་བས་འདི་དག་སེམས་པར་བྱེད་དེ། གལ་ཏེ་རེ་ཞིག་བུ་གཉིས་པོ། །</p>
<p>བྲམ་ཟེར་བྱིན་ན་བུ་དང་ནི། །</p>
<p>བྲལ་བ་ལས་བྱུང་སྡུག་བསྔལ་དག །བདག་དང་རྒྱགས་བྱིན་གྱིས་ཐོབ་འགྱུར། །</p>
<p>འོན་ཀྱང་འདི་ལ་མ་བྱིན་ན། །</p>
<p>བརྟུལ་ཞུགས་ལས་ཀྱང་ཉམས་འགྱུར་ཞིང་། །</p>
<p>བྲམ་ཟེ་འདི་ནི་ཚི་ཆད་དེ། །</p>
<p>ཇི་ལྟར་འོངས་པ་བཞིན་དུ་འགྲོ། །</p>
<p>ཉིས་ན་བུ་བྲལ་ཉམ་ཐག་པའི། །</p>
<p>མྱ་ངན་ས་སྟེངས་བདག་གིས་བླང་། །</p>
<p>དེ་བཞིན་མ་བྱས་དམ་བཅས་པ། །</p>
<p>ཞིག་ཅིང་བརྟུལ་ཞུགས་ཉམས་པར་འགྱུར། །</p>
<p>དེ་ནས་བྱང་ཆུབ་སེམས་དཔའ་ཐམས་ཅད་སྒྲོལ་གྱིས་སྡུག་པའི་བུ་གཉིས་ངེས་པར་གཏོང་བར་ཆད་ནས་སྨྲས་པ། ཀྱེ་ཁོ་བོས་དཀའ་སྤྱད་བརྒྱ་ཡིས་འཇིག་རྟེན་སྡུག་བསྔལ་གྱི། །</p>
<p>རྒྱ་མཚོ་ཆེན་པོ་སོ་སོར་འཇིགས་བྱེད་པ། །</p>
<p>གཏིང་མི་དཔོགས་པར་རབ་ཏུ་བྱིང་བ་དག །ཕ་རོལ་རྒལ་ཕྱིར་ལམ་གྱི་ཟམ་སྟེགས་བཅའ། །</p>
<p>ཟླ་བ་དྲི་མེད་ཉ་བའི་བཞིན་རས་ཅན། །</p>
<p>མ་ཞུམ་ཁ་ནས་དེ་སྐད་ཚིག་སྨྲས་ནས། །</p>
<p>མཆི་མ་རླན་ཆུས་མིག་ནི་གང་གྱུར་པའི། །</p>
<p>བྱིས་པ་གཉིས་པོ་བྲམ་ཟེ་དེ་ལ་བྱིན། །</p>
<p>ཡང་སྨྲས་པ། བུ་འདི་བྱིན་པའི་འབྲས་བུ་ནི། །</p>
<p>རྒྱ་ཆེན་བདག་གིས་ཐོབ་གྱུར་ནས། །</p>
<p>དེས་ནི་འཁོར་བའི་རྒྱ་མཚོ་ལས། །</p>
<p>འཇིག་རྟེན་རྣམས་ནི་བསྒྲལ་བར་བྱ། །</p>
<p>བུས་པ་གཞོན་ནུ་དག་བྱིན་མ་ཐག་ཏུ་ས་འདི་རྣམ་པ་དྲུག་ཏུ་གཡོས་སོ། །</p>
<p>དེ་ནས་ས་གཡོས་པ་དེས་ཚལ་དེ་ན་གནས་པའི་དཀའ་ཐུབ་ཅན་རྣམས་སྔངས་ནས་ཕན་ཚུན་སྨྲས་པ། ས་ནི་མི་བཟད་གཡོས་གྱུར་པ། །</p>
<p>འདི་ནི་སུ་ཡི་མཐུ་ལྟས་ཡིན། །</p>
<p>གང་གི་མཐུ་ནི་འདི་འདྲ་བ། །</p>
<p>ཤིན་ཏུ་གསལ་བར་ཤེས་པར་བྱ། །</p>
<p>དེ་ན་གནས་འཇོག་དང་རུས་གཅིག་པ་རྒན་པོ་དཀའ་ཐུབ་ཅན་ལྟས་ཤེས་པ་ལ་མཁས་པ་གཞན་ཞིག་ཡོད་པ་དེས་དྲང་སྲོང་དེ་རྣམས་ལ་དོན་དེ་གོ་བར་བྱས་པ། གདོན་མི་ཟ་བར་དཀའ་ཐུབ་ཀྱི་ནགས་ན་འདུག་པའི་བུ་བྱིས་པ་འབྲས་བུ་དང་ཆུ་འཐུང་བ་ཡིད་དུ་འོང་བ། མིག་ཏུ་སྡུག་པར་བྱེད་པ་གཉིས་ཐམས་ཅད་སྒྲོལ་གྱིས་སྐྱེ་བོ་སྡུག་བསྔལ་གྱིས་ཉམ་ཐག་པ་ཡོངས་སུ་ཐར་བར་བྱ་བའི་ཕྱིར་སྤངས་ཏེ། དེས་ནས་གཡོས་པར་གྱུར་ཏོ། །</p>
<p>དེ་ནས་བུས་པ་གཞོན་ནུ་དེ་གཉིས་ཀྱིས་ཕས་སྙིང་ནས་ཡོངས་སུ་བཏང་བའི་བློ་རིག་ནས་སྙིང་རྗེ་རྗེ་སྐད་དུ་ངུ་ཞིང་ཐལ་མོ་གཉིས་སྦྱར་ནས་ཐམས་ཅད་སྒྲོལ་གྱི་རྐང་པ་གཉིས་ལ་གཏུགས་ཏེ་སྨྲས་པ། ཡབ་ཅིག་ཡུམ་ནི་མ་མཆིས་པར། །</p>
<p>ཁྱོད་ནི་བདག་ཅག་སྩོལ་བཞེད་པ། །</p>
<p>རེ་ཞིག་དེ་ནི་མཐོང་གྱུར་ནས། །</p>
<p>དེ་ནས་བདག་ཅག་སྩལ་དུ་གསོལ། །</p>
<p>དེ་ནས་བྱང་ཆུབ་སེམས་དཔའ་ཡིད་ལ་གཅགས་པའི་སྡུག་བསྔལ་གྱིས་ངོ་ཟུམ་གནག་ཅིང་མཆི་མ་འཛག་བཞིན་དེ་གཉིས་ལ་འཁྱུད་ནས་སྨྲས་པ། བུ་དག །ང་ཡི་སྙིང་དུ་མི་སྡུག་མིན། །</p>
<p>སྙིང་བརྩེ་སྙིང་རྗེ་མེད་མིན་ཏེ། །</p>
<p>འཇིག་རྟེན་ཀུན་ལ་ཕན་པའི་ཕྱིར། །</p>
<p>ཡོན་ཏན་མཐོང་ནས་བཏང་བ་ཡིན། །</p>
<p>ཅི་ནས་ང་ཡིས་བྱང་ཆུབ་མཆོག །ཞི་བ་རང་གིས་ཐོབ་ནས་ནི། །</p>
<p>སྡུག་བསྔལ་རྒྱ་མཚོ་ལ་གནས་པའི། །</p>
<p>རྟེན་མེད་འཇིག་རྟེན་རྣམས་བསྒྲལ་ལོ། །</p>
<p>དེ་ནས་བུས་པ་གཞོན་ནུ་དེ་དག་གིས་ཕས་སྙིང་ནས་ཡོངས་སུ་བཏང་བའི་བློ་རིག་ནས་ཕའི་རྐང་པ་གཉིས་ལ་ཕྱག་འཚལ་ཏེ་ཐལ་མོ་སྦྱར་ནས་སྙིང་རྗེ་རྗེ་སྐད་དང་། སྨ་བབ་པའི་ཚིག་གིས་དལ་གྱིས་སྨྲས་པ། གལ་ཏེ་ཁྱོད་ཀྱིས་ཐག་བཀུམ་ན། །</p>
<p>མ་ལ་བདག་ཅག་གཉིས་ཀྱི་ཕྲིན། །</p>
<p>ཁྱོད་ཀྱིས་བཟོད་པ་མཛོད་ཅིག་ཅེས། །</p>
<p>ཡབ་ཅིག་ཁྱོད་ཀྱིས་གསུང་དུ་གསོལ། །</p>
<p>ཡབ་གཞན་ཡང་། བྱིས་པར་གྱུར་པས་བླ་མ་ཁྱོད་ལ་ནོངས་པ་བགྱིས་པ་གང་། །</p>
<p>གལ་ཏེ་ལ་ལར་ཐུགས་ལ་མི་འབབ་ཚིག་འགའ་སྨྲས་པའམ། །</p>
<p>གུས་པར་མཉན་ནས་ཡོངས་སུ་མཉེས་པ་ཉིད་དུ་མ་བགྱིས་པ། །</p>
<p>དེ་ནི་བྱིས་པའི་ནོངས་པ་ལགས་ཞེས་བཟོད་པ་མཛད་དུ་གསོལ། །</p>
<p>དེ་སྐད་ཅེས་སྨྲས་ནས་ཕ་ལ་ཕྱག་འཚལ་ཏེ་ལན་གསུམ་དུ་བསྐོར་བ་བྱས་ནས་མིག་མཆི་མས་གང་བཞིན་དུ་བླ་མ་ལ་སྨྲ་བར་ཡིད་ལ་ཆགས་པས་ཡང་དང་ཡང་ཕྱིར་ལྟ་ཞིང་བསྟི་གནས་དེ་ནས་བྱུང་སྟེ་སོང་ངོ་། །</p>
<p>དེ་ནས་བྱང་ཆུབ་སེམས་དཔའ་བྱིས་པ་གཞོན་ནུའི་ཚིག་ཤིན་ཏུ་སྙིང་རྗེར་རུང་བ་དེ་དག་གིས་སྙིང་བློང་ནས་ཡིད་ཀྱིས་བྱང་ཆུབ་ཏུ་སྨོན་ལམ་བཏབ་སྟེ་དཀའ་ཐུབ་ཀྱི་ཚལ་གྱི་ལོ་མའི་སྤྱིལ་བུར་ཞུགས་སོ། །</p>
<p>བྱིས་པ་གཞོན་ནུ་དག་དོང་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཡང་རྣམ་པ་དྲུག་ཏུ་གཡོས་སོ། །</p>
<p>ལྷ་སྟོང་ཕྲག་དུ་མ་ཡང་བར་སྣང་ལ་ཅ་ཅོ་དང་། ག་ཞའི་སྒྲ་འབྱིན་ཅིང་། ཨེ་མའོ་རབ་སྦྱིན་བདག་ཉིད་ཆེ། །</p>
<p>བུས་པ་འདི་གཉིས་བཏང་ནས་ཀྱང་། །</p>
<p>གང་གི་ཡིད་ནི་འགྱུར་མེད་པ། །</p>
<p>དེ་ཡི་ངེས་པ་རྨད་ཅིག་གོ། །</p>
<p>དེ་ནས་རྒྱགས་སྦྱིན་མ་རྩ་བ་དང་འབྲས་བུ་རྣམས་ཁྱེར་ཏེ་བསྟི་གནས་ལོགས་སུ་ཆས་པ་ལས་ས་ཆེ་ཐང་དུ་གཡོས་པ་དེས་མྱུར་བ་ཁོ་ནར་བསྟི་གནས་དེ་ཉིད་དུ་སོང་བ་དང་། ལྷ་གཞན་ཞིག་གིས་རྒྱགས་སྦྱིན་མ་བྱང་ཆུབ་སེམས་དཔའ་སེམས་ཅན་ཐམས་ཅད་ཐར་བར་བྱ་བར་བརྩོན་པ་བྱས་པའི་སྦྱིན་པའི་ཕ་རོལ་ཏུ་ཕྱིན་པའི་བར་ཆད་བྱེད་པར་འགྱུར་དུ་འོང་ངོ་སྙམ་ནས་སེང་གེ་མོ་ཞིག་གི་གཟུགས་སུ་བསྒྱུར་ཏེ་ལམ་བཀག་ནས་འདུག་པ་དང་། རྒྱགས་སྦྱིན་མས་རི་དགས་ཀྱི་རྒྱལ་པོའི་ཆུང་མ་དེ་ལ་སྨྲས་པ། རི་དགས་རྒྱལ་པོའི་ཆུང་མ་སྒེག་སྒེག་མ། ཁོ་མོའི་འདི་བཀག་ནས་ནི་ཅི་སྟེ་འདུག ། ཇི་ལྟར་བདག་ནི་མི་འཕྱོ་ངེས་ཤེ་ན། །</p>
<p>ལམ་ལས་བཟུར་སྟེ་མྱུར་དུ་འགྲོ་བར་གྱིས། གཞན་ཡང་། ཁྱོད་ཀྱང་རི་དགས་རྒྱལ་པོའི་ཆུང་མ་ལ། །</p>
<p>བདག་ཀྱང་མི་ཡི་དབང་པོ་སེང་གེ་ཡི། །</p>
<p>བཙུན་མོ་ཡིན་པས་ཆོས་ཀྱི་སྤུན་གྱུར་གྱིས། །</p>
<p>རི་དགས་རྒྱལ་མོས་བདག་གི་ལམ་ཕྱེ་ཤིག །དེ་སྐད་ཅེས་སྨྲས་པ་དང་། ལྷ་སེང་གེའི་གཟུགས་སུ་བསྒྱུར་བ་དེ་ཡང་ལམ་དེ་ནས་ལོགས་ཤིག་ཏུ་སོང་ངོ་། །</p>
<p>དེ་ནས་རྒྱགས་སྦྱིན་མས་བཀྲ་མི་ཤིས་པའི་ལྟས་དག་མཐོང་ནས་ཡུད་ཙམ་ཞིག་བསམས་པ། ཇི་ལྟར་བར་སྣང་ལ་ངུད་མོའི་སྒྲ་གྲག་པ་དང་། ཇི་ལྟར་ཡང་ཚལ་ན་གནས་པའི་ལྷ་རྣམས་མྱ་ངན་བྱེད་པའི་སྒྲ་གྲག་པ་ལས་ན་གདོན་མི་ཟ་བར་བསྟི་གནས་སུ་མ་ལེགས་པ་ཞིག་བྱུང་བར་གྱུར་ཏོ་སྙམ་ནས་སྨྲས་པ། ཇི་ལྟར་བདག་མིག་འགུལ་བ་དང་། །</p>
<p>ཇི་ལྟར་བྱ་སྐད་འབྱིན་པ་དང་། །</p>
<p>ཇི་ལྟར་བདག་ནི་དོགས་པ་ལས། །</p>
<p>བུས་པ་དེ་གཉིས་བཏང་བར་ངེས། །</p>
<p>ཇི་ལྟར་ས་འདི་གཡོས་པ་ལས། །</p>
<p>བདག་གི་སྙིང་ནི་འདར་བ་དང་། །</p>
<p>ཇི་ལྟར་ལུས་ཀྱང་རྨྱ་བ་ལས། །</p>
<p>བུས་པ་དེ་གཉིས་བཏང་བར་ངེས། །</p>
<p>ཞེས་དེ་ལྟ་བུའི་མི་ལེགས་པ་བརྒྱ་སྟོང་དག་སེམས་ཤིང་བསྟི་གནས་སུ་སོང་ནས་བསྟི་གནས་སུ་ཞུགས་ཏེ་མི་དགའ་བཞིན་བལྟས་ན་བུ་གཉིས་མ་མཐོང་ནས། དེ་ནས་རྨོངས་ཤིང་སྙིང་འདར་ནས་བསྟི་གནས་ཀྱི་གཞི་དེའི་རྗེས་བཞིན་དུ་སེམས་ཏེ། ཕྱོགས་འདི་ན་ནི་གཞོན་ནུ་ནག་པོ་སྲིང་མོ་དང་ལྷན་ཅིག་རི་དགས་ཀྱི་ཕྲུ་གུ་དང་རྟག་ཏུ་རྩེ་རྩེ། འདི་ནི་དེ་གཉིས་ཀྱི་ས་རྡུལ་ལས་བྱས་པའི་ཁྱིམ་ཡིན། འདི་ནི་དེ་གཉིས་ཀྱི་རྩེད་མོའི་ཆ་སྤྱད་ཡིན་ན་དེ་གཉིས་མི་སྣང་ན། གལ་ཏེ་ཞིག་ན་བདག་གིས་མ་མཐོང་གི །ལོ་མའི་སྤྱིལ་བུར་ཞུགས་ནས་ཉལ་ལྟ་སྲིད་དམ་སྙམ་དུ་དེ་ལྟར་སྙིང་ལ་རེ་ཞིང་། བུ་མཐོང་བར་འདོད་པས་རྩ་བ་དང་འབྲས་བུ་ཕྱོགས་གཅིག་ཏུ་བཞག་ནས་མིག་མཆི་མས་གང་བཞིན་དུ་ཁྱིམ་ཐབ་ཀྱི་རྐང་པ་གཉིས་ལ་གཏུགས་ཏེ་སྨྲས་པ། རྗེའི་སྲས་ཁྱེའུ་དང་བུ་མོ་གཉིས་གང་དུ་མཆིས། ཐམས་ཅད་སྒྲོལ་གྱིས་སྨྲས་པ། ཁོ་བོའི་དྲུང་དུ་བྲམ་ཟེ་ཞིག །རེ་བས་ཡང་དག་འོངས་གྱུར་ནས། །</p>
<p>བུས་པ་དེ་གཉིས་དེ་ལ་བྱིན། །</p>
<p>དེ་དག་རྗེས་སུ་ཡི་རང་རིགས། །</p>
<p>དེ་སྐད་ཅེས་སྨྲས་པ་དང་། རྒྱགས་སྦྱིན་མ་རི་དགས་མོ་མདའ་དུག་ཅན་གྱིས་ཕོག་པ་བཞིན་དུ་ས་ལ་སྒྱེལ་ནས་ཉ་ཆུའི་གནས་ནས་ཕྱུང་བ་བཞིན་དུ་ནི་འགྲེ་ལྡོག་པར་བྱེད། ཀྲུང་ཀྲུང་བུ་སྟོར་བ་བཞིན་དུ་ནི་སྙིང་རྗེ་རྗེ་སྐད་དུ་ངུ་། བ་བེའུ་ཤི་བ་བཞིན་དུ་ནི་འབའ་སྒྲ་སྣ་ཚོགས་འདོན་ཅིང་སྨྲས་པ། པད་མ་གཞོན་ནུ་ལྟ་བུའི་བྱད་བཞིན་ཅན། །</p>
<p>ལག་པ་པད་མའི་འདབ་ལྟར་གཞོན་ཤ་ཅན། །</p>
<p>བདག་གི་བུ་གཉིས་སྡུག་བསྔལ་མ་མྱོང་བ། །</p>
<p>འགྲོ་བ་གང་དུ་སོང་ནས་སྡུག་བསྔལ་འགྱུར། །</p>
<p>རི་དགས་བུ་ལྟར་དྲང་ཞིང་རི་དགས་མིག །རི་དགས་ལྷན་ཅིག་བསྟི་གནས་དགའ་དགའ་ན། །</p>
<p>དེ་རིང་བདག་གི་བུ་གཉིས་ཇི་ལྟ་བུར། །</p>
<p>གཞན་གྱི་དབང་གིས་དོང་ཞིང་སྡུག་བསྔལ་གྱུར། །</p>
<p>མིག་ནི་མཆི་མས་གང་བའི་མིག་གིས་ནི། །</p>
<p>སྙིང་རྗེས་ངུ་བ་ཤིན་ཏུ་སྡུག་བསྔལ་བ། །</p>
<p>དེ་རིང་བདག་གིས་ལེགས་པར་མ་མཐོང་བས། །</p>
<p>སྐྱེ་བོ་བཀྲེན་པའི་ནང་ན་སྡུག་པས་འཚོ། །</p>
<p>དེ་གཉིས་བདག་གིས་པང་ནས་བསྐྱེད་བསྐྱེད་པ། །</p>
<p>ཟས་སུ་རྩ་བ་མེ་ཏོག་འབྲས་བུ་ཟ། །</p>
<p>བཟོད་དང་གནམ་པས་བླ་མ་བརྟག་དཀའ་བ། །</p>
<p>བདག་གི་བུ་གཉིས་ཤིན་ཏུ་སྡུག་བསྔལ་ལོ། །</p>
<p>དེ་གཉིས་མ་དང་ཉེ་དུ་བྲལ་བ་དང་། །</p>
<p>རྩ་ལག་རྣམས་ཀྱིས་གཟུ་ལུམས་སྤངས་པ་ལས། །</p>
<p>སྐྱེ་བོ་སྡིག་ཅན་ངན་དང་ཕྲད་གྱུར་ནས། །</p>
<p>བདག་གི་བུ་གཉིས་ཤིན་ཏུ་སྡུག་བསྔལ་ལོ། །</p>
<p>སྐོམ་ཞིང་བཀྲེས་པས་བདག་ཉིད་རྟག་གདུངས་ནས། །</p>
<p>དེ་གཉིས་སུ་ཡི་དབང་གིས་འགྲོ་བར་འགྱུར། །</p>
<p>བྲན་དུ་གྱུར་པས་གདོན་མི་ཟ་བར་ནི། །</p>
<p>དེ་གཉིས་ཉམ་ཐག་སྡུག་བསྔལ་ཡོངས་སུ་གཟིར། །</p>
<p>བདག་གིས་ངེས་པར་ཚེ་རབས་གཞན་དག་ཏུ། །</p>
<p>སྲོག་ཆགས་སྡུག་པ་བརྒྱ་དང་བྲལ་བ་ཡི། །</p>
<p>སྡིག་ལས་ཤིན་ཏུ་མི་བཟད་འདིར་བྱས་པ། །</p>
<p>དེས་ན་བ་བེའུ་མེད་བཞིན་ཆོ་ངེས་འདེབས། །</p>
<p>བདེན་ཚིག་གང་གིས་བདག་ནི་རྟག་ཏུ་ཡང་། །</p>
<p>སེམས་ཅན་ཀུན་ལ་ཡིད་ནི་མཉམ་གྱུར་པ། །</p>
<p>བདེན་ཚིག་དེས་ནི་བདག་གི་བུ་གཉིས་པོ། །</p>
<p>བྲན་དུ་གྱུར་པ་ལས་ནི་ཐར་བར་ཤོག །རྒྱགས་སྦྱིན་མས་བུས་པ་གཞོན་ནུ་དེ་དག་གིས་བསྐྱེད་ཅིང་བསྲུངས་པའི་ཤིང་གང་ཡིན་པ་དེ་དག་ལོ་མ་ཐིབ་བེ་འདུག་པར་མཐོང་ནས་སྙིང་དུ་སྡུག་ནས་འཁྱུད་དེ་སྨྲས་པ། བུས་པས་རིལ་བ་ཆུང་ངུས་ཆུ་བཅུས་པ། །</p>
<p>ལོ་མ་རྣམས་ལས་ཆུ་ཐིགས་འཛག་པ་ཡི། །</p>
<p>ལྗོན་ཤིང་རྣམས་ནི་སེམས་དང་བཅས་པ་བཞིན། །</p>
<p>བུས་པ་ནུ་ཞོ་མ་བླུད་ལྟ་བུར་ངུ་། །</p>
<p>ཡང་བུས་པ་གཞོན་ནུ་དེ་གཉིས་དང་རྩེ་རྩེ་བའི་རི་དགས་ཀྱི་ཕྲུ་གུ་བསྟི་གནས་ན་འདུག་པ་རྣམས་མཐོང་ནས་མི་དགའ་སྟེ་སྙིང་རྗེ་རྗེ་སྐད་ཀྱི་ཚིག་གིས་དལ་བུས་སྨྲས་པ། དེ་ཡི་ནེའུ་ཟླ་མཐོང་བར་འདོད་པ་གང་། །</p>
<p>ནགས་སུ་ས་ཚུགས་མཚོན་ཅིང་ཚོལ་བྱེད་པ། །</p>
<p>རི་དགས་ཕྲུ་གུ་རྒྱུ་བ་འདི་དག་ཀྱང་། །</p>
<p>བདག་གི་སྡུག་བསྔལ་མི་ཆུང་གཞན་ཡིན་ནོ། །</p>
<p>དེ་ནས་བུས་པ་གཞོན་ནུ་དེ་དག་ལམ་གང་ནས་དོང་བའི་ལམ་དེར་རྗེས་བཅད་པ་དང་། བུས་པ་གཞོན་ནུ་དེ་གཉིས་ཀྱི་རྗེས་དྲང་པོར་མ་བྱུང་གི་གྱ་གྱུས་གང་བར་མཐོང་ནས་ལྷག་པར་ཡང་སྡུག་བསྔལ་གྱིས་གདུངས་ནས་སྨྲས་པ། ཇི་ལྟར་འཐེན་པའི་རྗེས་བྱུང་དང་། །</p>
<p>ལ་ལར་མྱུར་དུ་སོང་བ་ལས། །</p>
<p>བརྡེགས་ཏེ་ཁྲིད་པར་གདོན་མི་ཟ། །</p>
<p>ཀྱེ་མ་བྲམ་ཟེ་བརྩེ་མེད་མཆོག །མགུལ་ནི་དབུགས་ཀྱིས་བརྫངས་ཤིང་སྐད་ཀྱང་འཛེར། །</p>
<p>མ་མཆུ་མཛེས་པ་འདར་ཞིང་བདག་གི་བུ། །</p>
<p>རི་དགས་བཞིན་དུ་མིག་ཀྱང་རིག་རིག་སྟེ། །</p>
<p>རྐང་པ་འཇམ་པོས་ཇི་ལྟར་སོང་ཞིག་གུ། །</p>
<p>དེ་ནས་བྱང་ཆུབ་སེམས་དཔས་དེ་དེ་ལྟར་སྨྲེ་སྔགས་འདོན་པའི་བདག་ཉིད་དེ་མཐོང་ནས་མི་རྟག་པ་ཉིད་དང་ལྡན་པའི་ཚིག་དེ་དང་དེ་དག་གིས་རྣམ་གྲངས་མང་པོར་གོ་བར་བྱས་ནས་སྨྲས་པ། ཁོ་བོས་བུ་གཉིས་གྲགས་པ་ཡིས། །</p>
<p>བཏང་བ་མ་ཡིན་སྡང་བས་མིན། །</p>
<p>སེམས་ཅན་ཀུན་ལ་ཕན་དོན་དུ། །</p>
<p>གཏང་བར་དཀའ་བའི་བུ་དེ་བཏང་། །</p>
<p>མཆོག་ཏུ་གཏང་དཀའ་བདག་ཉིད་དང་། །</p>
<p>བུ་ནོར་ཆུང་མ་རྣམས་བཏང་ནས། །</p>
<p>སེམས་དཔའ་ཆེན་པོས་ཚུལ་བཞིན་དུ། །</p>
<p>བྱང་ཆུབ་མཆོག་ནི་ཐོབ་པར་འགྱུར། །</p>
<p>རྒྱགས་སྦྱིན་བདག་གིས་གཏོང་བ་ལ་བརྟེན་གཏང་དཀའ་བའི། །</p>
<p>བུས་པ་དེ་གཉིས་འཇིག་རྟེན་ཐར་པའི་དོན་དུ་བཏང་། །</p>
<p>བདག་དང་ཆུང་མ་བཞོན་དང་ནོར་ཡང་བཏང་བྱས་ཏེ། །</p>
<p>ཀུན་ལ་ཐམས་ཅད་གཏང་བའི་བློ་གྲོས་ང་ལ་ཡོད། །</p>
<p>དེ་ནས་རྒྱགས་སྦྱིན་མས་སེམས་བརྟན་ཏེ་བྱང་ཆུབ་སེམས་དཔའ་ལ་སྨྲས་པ། ཁྱོད་ལ་བར་ཆད་མི་བགྱིད་ཀྱིས། །</p>
<p>ཁྱོད་བློ་གཞན་དུ་མ་གྱུར་ཅིག །གལ་ཏེ་བདག་ཀྱང་སྩོལ་བཞེད་ན། །</p>
<p>དོགས་པ་མེད་པར་བདག་སྩོལ་ཅིག །གཞན་ཡང་། དཔའ་བོ་གང་ཕྱིར་ཉིད་ཀྱི་ཕྱིར། །</p>
<p>སྡུག་པས་ཆགས་པ་བཏང་བ་ཡི། །</p>
<p>དོན་དེ་མྱུར་དུ་ཐོབ་ནས་ནི། །</p>
<p>སྲིད་ལས་འགྲོ་བ་བསྒྲལ་བར་མཛོད། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྱང་ཆུབ་སེམས་དཔའ་དང་། རྒྱགས་སྦྱིན་མ་བརྩོན་འགྲུས་ཤིན་ཏུ་རྨད་དུ་བྱུང་བ་དང་། ཤིན་ཏུ་བྱ་དཀའ་བར་རིག་ནས་སུམ་བཅུ་རྩ་གསུམ་པའི་ཚོགས་ཀྱིས་ཡོངས་སུ་བསྐོར་ཏེ་སྟེང་གི་ནམ་མཁའ་ལས་བསྟི་གནས་དེར་ལྷགས་ནས་སྣང་བ་རྒྱ་ཆེན་པོས་ནགས་དེ་གསལ་བར་བྱས་ཏེ། ནམ་མཁའ་ལ་འདུག་བཞིན་དུ་བྱང་ཆུབ་སེམས་དཔའ་ལ་སྨྲས་པ། འདི་ལྟར་འཇིག་རྟེན་རྨོངས་པ་བློ་ངན་གཞུང་གིས་བཅིངས་པའི་བློ་གྲོས་ཅན། །</p>
<p>ལོངས་སྤྱོད་ལ་ཆགས་སྙིང་གི་ཞགས་པ་བུ་ཡིས་བཅིངས་པའི་ནང་ན་ཡང་། །</p>
<p>ཁྱབ་བདག་ཁྱོད་གཅིག་ཆགས་པ་མེད་པས་དགའ་བ་བསྐྱེད་པའི་བུ་གཏོང་བས། །</p>
<p>ངེས་པར་གོ་འཕང་བ་དེ་དང་ཞི་བ་དྲི་མེད་དཀའ་བ་མེད་པར་འཐོབ། །</p>
<p>དེ་སྐད་ཅེས་བྱང་ཆུབ་སེམས་དཔའ་སྤྲོ་བ་བསྐྱེད་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བསམ་པ། འདི་གཅིག་པུ་གཡོག་དང་བྲལ་ན་ཉོན་མོངས་པར་འགྱུར་གྱིས། མ་ལ་བདག་གིས་རྒྱགས་སྦྱིན་མ་བསླང་ངོ་སྙམ་ནས། དེ་ནས་བྲམ་ཟེའི་ཆ་བྱད་དུ་བསྒྱུར་ཏེ་བྱང་ཆུབ་སེམས་དཔའི་དྲུང་དུ་སོང་ནས་ཡང་བྱང་ཆུབ་སེམས་དཔའ་ལ་སྨྲས་པ། ཡན་ལག་ཀུན་བཟང་ཁྱིམ་ཐབ་ལས། །</p>
<p>འཕྱོ་བ་མེད་ཅིང་སྙིང་ཉེ་བ། །</p>
<p>རིགས་ན་བསྔགས་པའི་སྲིང་མོ་འདི། །</p>
<p>བདག་ལ་བྲན་མོའི་དོན་དུ་སྩོལ། །</p>
<p>དེ་ནས་རྒྱགས་སྦྱིན་མ་མི་བཟོད་པ་སྐྱེས་ནས་བྲམ་ཟེ་ལ་སྨྲས་པ། ངོ་ཚ་མེད་ཅིང་བརྐམ་པ་ཁྱོད། །</p>
<p>འདི་ན་བྲམ་ཟེ་ཐ་ཤལ་ཏེ། །</p>
<p>ཁྱོད་ལྟ་འཕྱོན་མ་མི་བྱེད་ཅིང་། །</p>
<p>དམ་ཆོས་དགའ་བ་ང་འདོད་དམ། །</p>
<p>དེ་ནས་བྱང་ཆུབ་སེམས་དཔའ་ཐམས་ཅད་སྒྲོལ་སྙིང་རྗེ་དང་ལྡན་པའི་སྙིང་གིས་རྒྱགས་སྦྱིན་མ་ལ་བརྟག་པར་བརྩམས་པ་དང་། དེ་ནས་རྒྱགས་སྦྱིན་མས་བྱང་ཆུབ་སེམས་དཔའ་ལ་སྨྲས་པ། བདག་ནི་བདག་ལ་གཡར་ངན་མེད། །</p>
<p>དེ་བཞིན་བདག་ལ་ལྟ་མ་ལགས། །</p>
<p>གཅིག་པུ་ཇི་ལྟར་བཞུགས་འགྱུར་ཞེས། །</p>
<p>དེ་ལྟར་ཁྱོད་སླད་གཡར་ངན་བགྱིད། །</p>
<p>དེ་ནས་བྱང་ཆུབ་སེམས་དཔས་རྒྱགས་སྦྱིན་མ་ལ་སྨྲས་པ། གོ་འཕང་མི་ཟད་མྱ་ངན་མེད་པ་ཚོལ་བདག་ལ། །</p>
<p>ས་སྟེངས་འདིར་ནི་རྒྱགས་སྦྱིན་མྱ་ངན་བྱ་མི་དགོས། །</p>
<p>ཁྱོད་ནི་མྱ་ངན་མེད་པར་བྲམ་ཟེ་འདི་རྗེས་འབྲོངས། །</p>
<p>བདག་ནི་རི་དགས་འཆི་བ་བཞིན་དུ་བསྟི་གནས་འཐེང་། །</p>
<p>དེ་སྐད་ཅེས་སྨྲས་པ་དང་། དགའ་བ་དང་། མགུ་བ་དང་། ཡིད་རབ་ཏུ་དགའ་བས་བསམས་པ་དང་། སྦྱིན་པ་འདི་ནི་ནགས་ཚལ་འདིར། །</p>
<p>བདག་གི་སྦྱིན་པ་ཐ་མ་ཡིན། །</p>
<p>རྒྱགས་སྦྱིན་འདི་ཡང་ཡོངས་བཏང་ནས། །</p>
<p>ཡོངས་སུ་གཟུང་བ་མེད་པར་འགྱུར། །</p>
<p>སྙམ་དུ་རིག་ནས་རྒྱགས་སྦྱིན་མ་ལག་པ་ནས་བཟུང་སྟེ། བྲམ་ཟེ་དེ་ལ་སྨྲས་པ། བདག་གི་མཆིས་འབྲང་སྡུག་པ་འདི། །</p>
<p>སྙིང་ནས་སྙིང་ཉེ་བསྒོ་བ་ཉན། །</p>
<p>ཡ་རབས་ཚུལ་ཅན་སྙན་པར་སྨྲ། །</p>
<p>བྲམ་ཟེའི་མཆོག་ཁྱོད་བཞེས་སུ་གསོལ། །</p>
<p>དེ་ནས་མཆེ་བ་བཟང་པོ་ཡི། །</p>
<p>ཆུང་མ་བྱང་ཆུབ་འདོད་ཕྱིར་བཏང་། །</p>
<p>ཆུ་ལ་གྲུ་ནི་ཇི་ལྟ་བར། །</p>
<p>ས་ནི་མཐའ་དག་རྣམ་དྲུག་གཡོས། །</p>
<p>དེ་ནས་རྒྱགས་སྦྱིན་མ་བྲམ་ཟེའི་དབང་དུ་གྱུར་ཏེ། ཁྱོ་དང་བུ་དང་བུ་མོ་དང་བྲལ་བའི་སྡུག་བསྔལ་གྱིས་ཉམ་ཐག་ནས་དབུགས་བརྫངས་པས་སྒྲ་ངར་ངར་པོར་འགགས་བཞིན་འདི་སྐད་ཅེས་སྨྲས་སོ། །</p>
<p>བདག་གིས་ཚེ་རབས་སྔ་མ་ལ། །</p>
<p>ཅི་འདྲ་བ་ཡི་ལས་ངན་བྱས། །</p>
<p>དེ་ནས་བ་བེའུ་ཤི་བ་བཞིན། །</p>
<p>སྐྱེ་བོ་མེད་པའི་ནགས་ན་ངུ་། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྲམ་ཟེའི་ཆ་བྱད་མི་སྣང་བར་བྱས་ཏེ། རང་བཞིན་གྱི་ཆ་བྱད་དུ་གནས་ནས་རྒྱགས་སྦྱིན་མ་ལ་སྨྲས་པ། སྐལ་བཟངས་བདག་ནི་བྲམ་ཟེ་མ་ཡིན་མི་ཡང་མ་ཡིན་གྱི། །</p>
<p>བདག་ནི་ལྷ་ཡི་དབང་པོ་བརྒྱ་བྱིན་ལྷ་མིན་འཇོམས་བྱེད་དེ། །</p>
<p>ཁྱོད་ཀྱི་འདུལ་བ་མཆོག་ཏུ་གྱུར་པ་འདི་ཡིས་བདག་མགུ་ཡིས། །</p>
<p>བདག་ལས་དམ་པ་གང་ཞིག་འདོད་པ་དེ་འདིར་སྨྲ་བར་གྱིས། །</p>
<p>དེ་ནས་དེའི་ཚིག་གིས་རྒྱགས་སྦྱིན་མ་ཡིད་བདེ་བ་སྐྱེས་ནས་བརྒྱ་བྱིན་ལ་ཕྱག་འཚལ་ནས་སྨྲས་པ། སྤྱན་སྟོང་ལྡན་པ་བདག་གི་བུ། །</p>
<p>བྲན་གྱུར་པ་ལས་ཐར་མཛད་ཅིང་། །</p>
<p>མེས་པོའི་དྲུང་དུ་ཕྱིན་པར་ཡང་། །</p>
<p>སུམ་བཅུ་རྩ་གསུམ་བདག་པོས་མཛོད། །</p>
<p>དེ་སྐད་ཅེས་སྨྲས་ནས་ཡང་དབང་པོ་ཆེན་པོ་བསྟི་གནས་སུ་ཞུགས་ནས་བྱང་ཆུབ་སེམས་དཔའི་དྲུང་དུ་སོང་སྟེ་རྒྱགས་སྦྱིན་མ་ལག་པ་གཡོན་པ་ནས་བཟུང་ནས་བྱང་ཆུབ་སེམས་དཔའ་ལ་སྨྲས་པ། བདག་གིས་ཁྱོད་ལ་རྒྱགས་སྦྱིན་འདི། །</p>
<p>གཡོག་གི་ཕྱིར་ནི་སྦྱིན་པར་བྱས། །</p>
<p>ཁྱོད་ཀྱིས་སུ་ལའང་མ་སྦྱིན་ཅིག །བཞག་པ་བྱིན་ན་སྨད་པར་འགྱུར། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྲམ་ཟེ་ཁྱེའུ་དང་བུ་མོ་ཁྱེར་བ་དེ་ཇི་ལྟར་གྲོང་ཁྱེར་གཞན་ཞིག་ཡིན་ནོ་སྙམ་ནས་གྲོང་ཁྱེར་དེ་ཉིད་དུ་སོང་སྟེ་བུས་པ་གཞོན་ནུ་དེ་དག་བཙོང་བར་བརྩམས་པ་དེ་ལྟ་བུར་རྨོངས་པར་བྱས་སོ། །</p>
<p>ཇི་ཙམ་ན་བློན་པོ་རྣམས་ཀྱིས་མཐོང་ནས་རྒྱལ་པོ་ལ་སྨྲས་པ། ལྷ། ཁྱོད་ཀྱི་དཔོན་པོ་ནག་པོ་དང་། །</p>
<p>དྲ་བ་ཅན་དང་དེ་གཉིས་ནི། །</p>
<p>བྲམ་ཟེ་ཤིན་ཏུ་མ་རུངས་པས། །</p>
<p>གྲོང་ཁྱེར་མཆོག་འདིར་འཚོང་ཞིང་མཆིས། །</p>
<p>དེ་སྐད་ཐོས་ནས་རྒྱལ་པོ་དེ་སེམས་མི་དགའ་ནས་སྨྲས་པ། གཞོན་ནུ་གཉིས་མྱུར་དུ་སྟོན་ཅིག །བློན་པོ་རྣམས་ཀྱིས་སྐད་ཕྱུང་བ་དང་གྲོང་ཁྱེར་པ་རྣམས་མྱུར་དུ་རྒྱལ་པོའི་མདུན་དུ་ཉེ་བར་ལྷགས་སོ། །</p>
<p>ཇི་ཙམ་ན་བློན་པོ་གཞན་ཞིག་གིས་རྒྱལ་པོའི་དྲུང་དུ་ཁྲིད་པ་དང་། མིའི་དབང་པོ་མངོན་ཕྱོགས་ཁྲིད་པའི་ཚ་བོ་གོས་མེད་ཅིང་། །</p>
<p>ལུས་རྦེག་དྲི་མ་ཅན་གྱི་ལུས་དེ་དེ་ཡིས་མཐོང་ནས་ནི། །</p>
<p>མོད་ལ་སེང་གེའི་ཁྲི་ལས་ས་ཡི་སྟེང་དུ་ལྷུང་གྱུར་ཏེ། །</p>
<p>ཕོ་བྲང་འཁོར་མི་བློན་ཚོགས་བུད་མེད་དག་ཀྱང་ངུ་བར་གྱུར། །</p>
<p>དེ་ནས་རྒྱལ་པོས་བློན་པོ་རྣམས་ལ་སྨྲས་པ། གང་ཞིག་ནགས་ན་གནས་ན་ཡང་། །</p>
<p>སྦྱིན་ལ་མངོན་པར་དགའ་བའི་ཡིད། །</p>
<p>མིག་བཟངས་དེ་ནི་མྱུར་དུ་འདིར། །</p>
<p>ཆུང་མ་དང་བཅས་དགུག་པར་གྱིས། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྱང་ཆུབ་སེམས་དཔའ་ལ་ཕྱག་བྱས་ནས་རང་གི་གནས་སུ་སོང་ངོ་། །</p>
<p>ཕྱི་ཞིག་ན་རྒྱལ་པོ་ཐམས་ཅད་བཤེས་གཉེན་ཤི་བ་དང་། བྲམ་ཟེ་དང་། བློན་པོ་དང་། གྲོང་མི་དང་། ཡུལ་མི་རྣམས་ལྷན་ཅིག་ཏུ་བསྟི་གནས་དེར་སོང་ནས་བྱང་ཆུབ་སེམས་དཔའ་ལ་གསོལ་བ་བཏབ་སྟེ་རང་གི་གྲོང་ཁྱེར་དུ་བོས་ནས་རྒྱལ་པོར་བཅུག་གོ། །</p>
<p>དེ་ནས་རྒྱལ་པོ་ཐམས་ཅད་སྒྲོལ་ཐམས་ཅད་གཏོང་ཞེས་བྱ་བར་གྱུར་ཏོ། །</p>
<p>དེས་དགེ་སྦྱོང་དང་། བྲམ་ཟེ་དང་། བཀྲེན་པ་དང་། ཕོངས་པ་དང་། མཛའ་བོ་དང་། ཉེ་དུ་དང་། གཉེན་བཤེས་དང་། ཞོ་ཤས་འཚོ་བ་རྣམས་ལ་སྦྱིན་པ་རྣམ་པ་དུ་མ་དག་བྱིན་ནས་ཚིགས་སུ་བཅད་དེ་སྨྲས་པ། བྱང་ཆུབ་དོན་དུ་གཉེར་བ་ཡིས། །</p>
<p>རྒྱལ་རིགས་བྲམ་ཟེ་རྗེའུ་རིགས་དང་། །</p>
<p>དམངས་རིགས་གདོལ་པ་གཡུང་པོ་ལའང་། །</p>
<p>འཇིགས་པ་མེད་པར་སྦྱིན་པ་གཏང་། །</p>
<p>གསེར་དང་དངུལ་དང་བ་ལང་དང་། །</p>
<p>རྟ་དང་ནོར་བུའི་རྣ་རྒྱན་དང་། །</p>
<p>དེ་བཞིན་ལས་དག་བྱེད་པའི་བྲན། །</p>
<p>ཚུལ་ཁྲིམས་ཕུན་སུམ་ཚོགས་ལ་སྦྱིན། །</p>
<p>ཆགས་པ་མེད་པའི་སེམས་ཀྱིས་ནི། །</p>
<p>བུ་དང་བུ་མོ་ཡོངས་བཏང་བས། །</p>
<p>འཇིག་རྟེན་འདི་དང་ཕ་རོལ་ཏུ། །</p>
<p>མི་ཡིས་དག་པ་ཐོབ་པར་འགྱུར། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ཀྱི་རྒྱལ་པོ་ཐམས་ཅད་སྒྲོལ་ཞེས་བྱ་བར་གྱུར་པ་གང་གིས་དགེ་སྦྱོང་དང་། བྲམ་ཟེ་དང་། བཀྲེན་པ་དང་། ཕོངས་པ་དང་། མཛའ་བོ་དང་། ཉེ་དུ་དང་། གཉེན་བཤེས་དང་། ཞོ་ཤས་འཚོ་བ་རྣམས་ལ་སྦྱིན་པ་རྣམ་པ་དུ་མ་དག་བྱིན་ནས་བསོད་ནམས་དག་བྱས་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་རྒྱལ་པོ་ཐམས་ཅད་སྒྲོལ་ཞེས་བྱ་བ་དེར་གྱུར་ཏེ། ང་ཉིད་ཀྱིས་དེ་ན་དགེ་སྦྱོང་དང་། བྲམ་ཟེ་དང་། བཀྲེན་པ་དང་། ཕོངས་པ་དང་། མཛའ་བོ་དང་། ཉེ་དུ་དང་། གཉེན་བཤེས་དང་། ཞོ་ཤས་འཚོ་བ་རྣམས་ལ་སྦྱིན་པ་རྣམ་པ་དུ་མ་དག་བྱིན། བསོད་ནམས་དག་བྱས་སོ། །</p>
<p>རྒྱལ་པོ་ཆེན་པོ་ངའི་སྦྱིན་པའམ་སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བཏང་། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཐམས་ཅད་ཅེས་བྱའི་གྲོང་རྡལ་གྱི་གྲོང་ཁྱེར་དུ་རྒྱལ་པོ་ཐམས་ཅད་ཀྱི་བཤེས་གཉེན་ཞེས་བྱ་བ་ཞིག་བྱུང་བར་གྱུར་ཏེ། དེ་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་མི་མང་པོས་རབ་ཏུ་གང་བ། འཐབ་པ་དང་། ཐབ་མོ་དང་། ཁྲག་ཁྲུག་དང་། འགྱེད་པ་དང་། ཆོམ་རྐུན་དང་། ནད་རབ་ཏུ་ཞི་བ། འབྲས་སཱ་ལུ་དང་། བུ་རམ་ཤིང་དང་། བ་ལང་ཕུན་སུམ་ཚོགས་པ། བུ་གཅིག་པ་ལ་བྱམས་པ་བཞིན་དུ་རྒྱལ་སྲིད་བྱེད་དུ་བཅུག་སྟེ། ཆོས་བཞིན་གྱིས་རྒྱལ་སྲིད་བྱེད་དུ་འཇུག་གོ། །</p>
<p>དེས་རིགས་མཉམ་པ་ལས་ཆུང་མ་བླངས་ནས་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དེ། དེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཁྱེའུ་གཟུགས་བཟང་བ་མཛེས་པ། བལྟ་ན་སྡུག་པ། པགས་པའི་མདོག་གསེར་འདྲ་བ། མགོ་གདུགས་ལྟར་འདུག་པ། དཔུང་པ་རིང་བ། འཕྲལ་བའི་དབྱེས་ཆེ་བ་ཞིག་བཙས་ཏེ། དེའི་ཉེ་དུ་རྣམས་འདུས་ནས་ཁྱེའུའི་མིང་ཅིར་གདགས་ཞེས་མིང་འདོགས་པར་བྱེད་དོ། །</p>
<p>ཤེས་ལྡན་དག་གཞོན་ནུ་འདི་ནི་རྒྱལ་པོ་ཐམས་ཅད་བཤེས་གཉེན་གྱི་བུ་ཡིན་པས་གཞོན་ནུ་ཐམས་ཅད་སྒྲོལ་ཞེས་བྱ་བར་གདགས་སོ། །</p>
<p>ཞེས་གཞོན་ནུ་ཐམས་ཅད་སྒྲོལ་དུ་མིང་བཏགས་ནས། མ་མ་བརྒྱད་ལ་གཏད་དེ་ཞེས་བྱ་བ་ནས། གནས་ལྔ་རྣམས་ལ་བྱང་བར་གྱུར་ཏོ་ཞེས་བྱ་བའི་བར་གོང་མ་བཞིན་ནོ། །</p>
<p>དེ་གང་ཅི་སློང་བ་དེ་ཐམས་ཅད་སློང་བ་པོ་དག་ལ་སྦྱིན་པར་བྱེད་པས་དེའི་མིང་ཐམས་ཅད་གཏོང་བ་ཐམས་ཅད་གཏོང་བ་ཞེས་བྱ་བར་གྲགས་སོ། །</p>
<p>ཁམས་ཀྱི་རྒྱལ་ཕྲན་གྱི་བུ་མོ་རྒྱགས་སྦྱིན་མ་ཞེས་བྱ་བ་ཞིག་ཡོད་པ་དེ་དེའི་ཆེད་དུ་བསླངས་ནས་དཔལ་གྱི་འབྱོར་པ་ཆེན་པོས་བག་མར་བླངས་ཏེ། དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཇི་ཙམ་ན་ཁྱེའུ་ཞིག་བཙས་པ་དང་། དེའི་མིང་ནག་པོ་ཞེས་བྱ་བར་བཏགས་སོ། །</p>
<p>ཡང་དེ་དང་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་བུ་མོ་ཞིག་བཙས་ཏེ། དེའི་མིང་དྲ་བ་ཅན་ཞེས་བྱ་བར་བཏགས་སོ། །</p>
<p>རྒྱལ་པོ་ཐམས་ཅད་ཀྱི་བཤེས་གཉེན་ལ་གླང་པོའི་མཆོག་བཀྲ་ཤིས་ལྡན་ཞེས་བྱ་བ་ཡོད་དེ། དེའི་མཐུས་ཁམས་ཀྱི་རྒྱལ་ཕྲན་རྣམས་སྤ་འགོང་བར་བྱེད་དོ། །</p>
<p>དེས་ཐམས་ཅད་སྒྲོལ་ལ་སྨྲས་པ། བུ་བདག་ཅག་གིས་གང་ཅུང་ཟད་ཁམས་ཀྱི་རྒྱལ་ཕྲན་རྣམས་སྤ་འགོང་བར་བྱེད་པ་དེ་དག་ཐམས་ཅད་ཀྱང་གླང་པོའི་མཆོག་འདིའི་མཐུ་ཡིན་གྱིས་ཁྱོད་ཐམས་ཅད་གཏོང་ན་ཡང་གླང་པོའི་མཆོག་བཀྲ་ཤིས་ལྡན་ནི་ཞོག་ཤིག །ཁམས་ཀྱི་རྒྱལ་ཕྲན་རྣམས་ཀྱིས་སྨྲས་པ། གང་གི་མཐུས་ན་བདག་ཅག་ཐམས་ཅད་རྒྱལ་པོ་ཐམས་ཅད་ཀྱི་བཤེས་གཉེན་འདིས་ཟིལ་གྱིས་མནན། ཁ་ཅིག་གིས་སྨྲས་པ། རྒྱལ་པོ་ཐམས་ཅད་བཤེས་གཉེན་ལ་གླང་པོའི་མཆོག་བཀྲ་ཤིས་ལྡན་ཞེས་བྱ་བ་ཞིག་ཡོད་དོ། །</p>
<p>དེའི་མཐུས་བདག་ཅག་འདིས་ཟིལ་གྱིས་མནན་ཏོ། །</p>
<p>དེ་དག་གིས་སྨྲས་པ། གང་གིས་ན་གླང་པོའི་མཆོག་དེ་དགུག་པའི་ཐབས་བཟང་པོ་ལྟ་ཅི་ཡོད། བློན་པོ་རྣམས་ཀྱིས་སྨྲས་པ། ལྷ་རྒྱལ་པོ་ཐམས་ཅད་ཀྱི་བཤེས་གཉེན་གྱི་བུ་ཐམས་ཅད་སྒྲོལ་ཞེས་བགྱི་བ་དེ་མི་སྦྱིན་པའམ་མི་གཏོང་བ་ཅི་ཡང་མ་མཆིས་ཏེ། དེ་ཅི་སློང་བ་དེ་ཐམས་ཅད་སྦྱིན་པས་དེའི་མིང་ཐམས་ཅད་གཏོང་བ་ཐམས་ཅད་གཏོང་བ་ཞེས་བྱ་བར་གྲགས་ཀྱིས། བྲམ་ཟེ་དག་ཅིག་མངགས་དང་དེ་རྣམས་ཀྱིས་བསླངས་ན་ཁུགས་པར་འགྱུར་རོ། །</p>
<p>དེ་རྣམས་ཀྱིས་བྲམ་ཟེ་དག་བཀུག་ནས་སྨྲས་པ། བྲམ་ཟེ་དག་དེང་ལ་ཐམས་ཅད་ཅེས་བྱ་བའི་གྲོང་རྡལ་ན། ཐམས་ཅད་སྒྲོལ་ཞེས་བྱ་བ་ལས་གླང་པོའི་མཆོག་སློངས་ཤིག །དེ་དག་མངགས་ནས་ཐམས་ཅད་ཀྱི་གྲོང་རྡལ་དུ་དོང་ངོ་། །</p>
<p>གཞོན་ནུ་ཐམས་ཅད་སྒྲོལ་གླང་པོའི་མཆོག་མེ་ཏོག་ཀུན་ད་དང་། ཀུ་མུ་ད་དང་། ཁ་བ་དང་། དངུལ་དང་། སྤྲིན་དཀར་པོའི་མདོག་ལྟ་བུ་མཆེ་བ་དྲུག་པ། བདུན་ལེགས་པར་གནས་པ། གླང་པོ་ཆེ་ས་སྲུང་གི་བུ་ལྟར་འགྱིང་ཞིང་འགྲོ་བ། རང་བཞིན་གྱི་མཚན་མཆོག་གིས་བརྒྱན་པ། མཐོང་ན་བཀྲ་ཤིས་པ་ལ་ཞོན་ནས་ཤིན་ཏུ་སྡུག་པའི་བྲན་དང་། གྲོགས་པོ་དང་གཡོག་རྣམས་ཕྱི་བཞིན་འབྲང་ཞིང་ཟླ་བ་རྒྱུ་སྐར་གྱི་ཚོགས་ཀྱིས་ཡོངས་སུ་བསྐོར་བ་བཞིན་དུ་གྲོང་ཁྱེར་ནས་བྱུང་ནས་སྐྱེད་མོས་ཚལ་ལོགས་སུ་སོང་ངོ་། །</p>
<p>དེ་ནས་མངགས་པ་དེ་དག་གིས་གཞོན་ནུ་ཐམས་ཅད་སྒྲོལ་མངོན་དུ་བསུ་ནས་སྨྲས་པ། རྒྱལ་རིགས་གཞོན་ནུ་ཁྱོད་རྒྱལ་བར་གྱུར་ཅིག །ཡང་སྨྲས་པ། ལྷ་མིན་ལྷར་བཅས་འཇིག་རྟེན་དུ། །</p>
<p>ཁྱོད་ནི་ཐམས་ཅད་གཏོང་ཞེས་གྲགས། །</p>
<p>ཁྱོད་ཀྱིས་གླང་པོ་མཆོག་འདི་ནི། །</p>
<p>བདག་ཅག་རྣམས་ལ་སྩལ་བའི་རིགས། །</p>
<p>དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་གླང་པོའི་མཆོག་དེ་ལས་བབས་ནས་དགའ་བ་དང་། མགུ་བ་དང་། རབ་ཏུ་དགའ་བའི་ཡིད་ཀྱིས་བྲམ་ཟེ་དེ་དག་ལ་གླང་པོའི་མཆོག་དེ་བསྟན་ནས་སྨྲས་པ། ཇི་ལྟར་བདག་རབ་དགའ་བས་དེང་། །</p>
<p>བྲམ་ཟེ་རྣམས་ལ་གླང་ཆེན་བཏང་། །</p>
<p>དེ་བཞིན་བདག་གིས་སྲིད་པ་གསུམ། །</p>
<p>བཏང་ནས་བྱང་ཆུབ་མཆོག་རེག་ཤོག །བློན་པོ་རྣམས་ཀྱིས་རྒྱལ་པོ་ཐམས་ཅད་བཤེས་གཉེན་ལ་སྨྲས་པ། ལྷ་ཁྱོད་ཀྱི་སྲས་ཐམས་ཅད་སྒྲོལ་གྱིས་གླང་པོའི་མཆོག་བཀྲ་ཤིས་ལྡན་ཞེས་བགྱི་བ་ཕྱིར་རྒོལ་བས་མངགས་པ་ལ་སྩལ་ཏོ། །</p>
<p>རྒྱལ་པོས་ཐོས་ནས་ཤིན་ཏུ་ཁྲོས་འཁྲུགས་ཏེ་བསྒོ་བ། ཤེས་ལྡན་དག་དེང་ལ་ཐམས་ཅད་སྒྲོལ་ཁྲིད་དེ་ཤོག་ཤིག །དེ་རྣམས་ཀྱིས་དེ་ཁྲིད་དེ་འོངས་པ་དང་། རྒྱལ་པོ་ཐམས་ཅད་ཀྱི་བཤེས་གཉེན་གྱིས་ཐམས་ཅད་སྒྲོལ་ལ་སྨྲས་པ། གཞོན་ནུ་ཁོ་བོས་ཁྱོད་ལ་གང་ཅུང་ཟད་ཁམས་ཀྱི་རྒྱལ་ཕྲན་རྣམས་སྤ་འགོང་བར་བྱེད་པ་དེ་ཐམས་ཅད་ནི་གླང་པོའི་མཆོག་འདིའི་མཐུ་ཡིན་གྱིས། ཁྱོད་ཐམས་ཅད་གཏོང་ན་ཡང་གླང་པོའི་མཆོག་འདི་ནི་ཞོག་ཤིག །ཅེས་སྔ་མོ་ཞིག་ཏུ་མ་བསྒོའམ། ཅིའི་ཕྱིར་ཁྱོད་ཀྱིས་གླང་པོའི་མཆོག་ཡོངས་སུ་བཏང་། དེས་མཉན་ནས་སྨྲས་པ། ཡབ་བསླངས་ན་ཇི་ལྟར་མི་སྩལ། ཅི་ཇི་སྙེད་བསླངས་པ་དེ་ཐམས་ཅད་སྦྱིན་ནམ། ཚིགས་སུ་བཅད་དེ་སྨྲས་པ། ཁྱིམ་ན་གནས་པའི་སྐྱེས་བུ་ཡིས། །</p>
<p>ཅི་རིགས་པར་ནི་སྦྱིན་པ་གཏང་། །</p>
<p>འོན་ཏེ་ནགས་སུ་སོང་ན་ནི། །</p>
<p>ངེས་པ་ཡི་ནི་མཆོག་བྱའོ། །</p>
<p>ཡབ་གལ་ཏེ་སྦྱིན་པ་དག་བཏང་། བསོད་ནམས་དག་བགྱིར་མ་མཆིས་ན་དཀའ་ཐུབ་ཀྱི་ནགས་སུ་བརྟེན་པར་བགྱིའོ། །</p>
<p>གཞོན་ནུ་དེ་བཞིན་དུ་གྱིས་ཤིག །བྱང་ཆུབ་སེམས་དཔས་རྒྱགས་སྦྱིན་མའི་དྲུང་དུ་སོང་སྟེ་སྨྲས་པ། རྒྱགས་སྦྱིན་མ་བདག་ནི་དཀའ་ཐུབ་ཀྱི་ནགས་སུ་གནས་ཀྱིས། ཁྱོད་ཁྱིམ་ན་བག་ཡོད་པར་གནོས་ཤིག །དེས་སྨྲས་པ། རྗེའི་སྲས་དང་ཐབས་ཅིག་དཀའ་ཐུབ་ཀྱི་ནགས་སུ་གནས་པར་བགྱིའོ། །</p>
<p>རྒྱགས་སྦྱིན་མ་བྱང་ཆུབ་སེམས་དཔའ་རྣམས་ནི་སྦྱིན་པ་ལ་དགའ་བས་གལ་ཏེ་ཁྱོད་འགའ་ཞིག་སློང་ན་བྱིན་པར་འགྱུར་རོ། །</p>
<p>རྗེའི་སྲས་གལ་ཏེ་ཁྱོད་ཀྱིས་བཏང་ན་སྩལ་དུ་གསོལ། བྱང་ཆུབ་སེམས་དཔས་སྨྲས་པ། ཁྱོད་ཀྱིས་དམ་བཅས་པ་འདི་དྲན་པར་བྱོས་ཤིག །དེ་ནས་བྱང་ཆུབ་སེམས་དཔའ་ཕའི་དྲུང་དུ་སོང་ནས་མགོ་བོས་ཕྱག་བྱས་ཏེ་སྨྲས་པ། ཡབ་གཅིག་བདག་གིས་སྦྱིན་སླད་གླང་ཆེན་བཏང་། །</p>
<p>ནོངས་པ་གང་ལགས་ས་བདག་བཟོད་པར་གསོལ། །</p>
<p>བདག་ནི་གྲོང་ནས་དགོན་པར་མཆིས་ལགས་ཀྱིས། །</p>
<p>མི་དབང་ཁྱོད་ཀྱི་ཕྱག་མཛོད་སྟོངས་མ་གྱུར། །</p>
<p>དེ་ནས་རྒྱལ་པོ་བུ་དང་བྲལ་བའི་བློང་བས་མཆི་མས་བརྣངས་ནས་སྨྲས་པ། བུ་སྦྱིན་པ་དང་དཀའ་ཐུབ་ཀྱི་ནགས་ཀྱི་བློ་གྲོས་འདི་ཟློག་ཤིག །བྱང་ཆུབ་སེམས་དཔས་སྨྲས་པ། ས་ནི་རི་དང་བཅས་པར་ཡང་། །</p>
<p>གལ་ཏེ་ལྡོག་པར་འགྱུར་གདའ་ཡི། །</p>
<p>ས་བདག་བདག་ནི་སྦྱིན་པ་ལས། །</p>
<p>སེམས་ནི་ལྡོག་པར་མི་བགྱིད་དོ། །</p>
<p>ཞེས་སྨྲས་ནས་སོང་སྟེ། བྱང་ཆུབ་སེམས་དཔའ་བུ་དང་བུ་མོ་དང་། ཆུང་མ་དང་ལྷན་ཅིག་ཤིང་རྟ་མཆོག་གི་ནང་དུ་ཞུགས་ནས་དཀའ་ཐུབ་ཀྱི་ནགས་སུ་ཆས་སོ། །</p>
<p>དེ་ནས་བྲམ་ཟེ་རིག་བྱེད་དང་རིག་བྱེད་ཀྱི་ཡན་ལག་ཤེས་པ་ཁ་ཅིག་གིས་ཐམས་ཅད་སྒྲོལ་བསུ་ནས་སྨྲས་པ། རྒྱལ་རིགས་གཞོན་ནུ་ཁྱོད་རྒྱལ་བར་གྱུར་ཅིག །ཁྱོད་ནི་འཇིག་རྟེན་ཐམས་ཅད་དུ། །</p>
<p>ཐམས་ཅད་གཏོང་ཞེས་རྣམ་པར་གྲགས། །</p>
<p>བྲམ་ཟེ་དག་ལ་ཤིང་རྟ་འདི། །</p>
<p>ཁྱོད་ཀྱིས་སྦྱིན་པར་གཏང་བའི་རིགས། །</p>
<p>དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་ཐམས་ཅད་སྒྲོལ་ཤིང་རྟའི་མཆོག་དེ་ལས་བབས་ནས་དགའ་བ་དང་། མགུ་བ་དང་། རབ་ཏུ་དགའ་བའི་སྙིང་གིས་བྲམ་ཟེ་དེ་དག་ལ་ཤིང་རྟའི་མཆོག་དེ་བསྟན་ནས་སྨྲས་པ། ཇི་ལྟར་བདག་རབ་དགའ་བས་དེང་། །</p>
<p>བྲམ་ཟེ་རྣམས་ལ་ཤིང་རྟ་བཏང་། །</p>
<p>དེ་བཞིན་བདག་གིས་སྲིད་པ་གསུམ། །</p>
<p>བཏང་ནས་བྱང་ཆུབ་མཆོག་རེག་ཤོག །དེ་ནས་བྱང་ཆུབ་སེམས་དཔའ་རྟ་ལ་ཞོན་ནས་རྒྱགས་སྦྱིན་མ་དང་ལྷན་ཅིག་དོང་བ་དང་། དེ་ནས་བྲམ་ཟེ་རིག་བྱེད་དང་རིག་བྱེད་ཀྱི་ཡན་ལག་ཤེས་པ་ཁ་ཅིག་གིས་ཐམས་ཅད་སྒྲོལ་བསུ་ནས་སྨྲས་པ། རྒྱལ་རིགས་གཞོན་ནུ་ཁྱོད་རྒྱལ་བར་གྱུར་ཅིག །ཁྱོད་ནི་འཇིག་རྟེན་ཐམས་ཅད་དུ། །</p>
<p>ཐམས་ཅད་གཏོང་ཞེས་རྣམ་པར་གྲགས། །</p>
<p>བྲམ་ཟེ་རྣམས་ལ་རྟ་འདི་ནི། །</p>
<p>ཁྱོད་ཀྱིས་སྦྱིན་པར་གཏང་བའི་རིགས། །</p>
<p>དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་ཐམས་ཅད་སྒྲོལ་རྟ་དེ་ལས་བབས་ནས་དགའ་བ་དང་། མགུ་བ་དང་། རབ་ཏུ་དགའ་བའི་སྙིང་གིས་བྲམ་ཟེ་དེ་རྣམས་ལ་རྟ་དེ་བསྟན་ནས་སྨྲས་པ། ཇི་ལྟར་བདག་རབ་དགའ་བས་དེང་། །</p>
<p>བྲམ་ཟེ་རྣམས་ལ་རྟ་བཏང་བ། །</p>
<p>དེ་བཞིན་བདག་གིས་སྲིད་པ་གསུམ། །</p>
<p>བཏང་ནས་བྱང་ཆུབ་མཆོག་རེག་ཤོག །དེ་ནས་བྱང་ཆུབ་སེམས་དཔས་ནི་ནག་པོ་ཁྲིད། རྒྱགས་སྦྱིན་མས་ནི་དྲ་བ་ཅན་ཁྲིད་དེ་རྐང་པས་དོང་ནས་བྱང་ཆུབ་སེམས་དཔས་གངས་རིའི་སུལ་མེ་ཏོག་དང་། འབྲས་བུ་དང་། ཆུ་ཕུན་སུམ་ཚོགས་པ་ཞིག་ཏུ་སོང་སྟེ་བྱང་ཆུབ་སེམས་དཔའ་ནི་བསམ་གཏན་བྱེད་དོ། །</p>
<p>རྒྱགས་སྦྱིན་མ་ནི་འབྲས་བུས་བསྙེན་བཀུར་བྱེད་དོ། །</p>
<p>རི་འོར་གཞན་ཞིག་ན་བྲམ་ཟེ་ཞིག་གནས་པ་དེས་རིགས་མཉམ་པ་ལས་ཆུང་མ་བླངས་ཏེ། དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དེ། དེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཁྱེའུ་མཚན་ངན་པ་བཅྭ་བརྒྱད་དང་ལྡན་པ་ཞིག་བཙས་པ་ངན་ཏོ་རེ་ཞེས་སྒྲ་འབྱིན་པས་དེའི་མིང་ངན་ཏོ་རེ་ངན་ཏོ་རེ་ཞེས་བྱ་བར་གྱུར་ཏོ། །</p>
<p>རི་འོར་གཞན་ཞིག་ན་བྲམ་ཟེ་རིག་བྱེད་བཞི་ཤེས་པ་ཞིག་གནས་པ་དེས་རིག་མཉམ་པ་ལས་ཆུང་མ་བླངས་ཏེ། དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཇི་ཙམ་ན་བུ་མོ་གཟུགས་བཟང་མོ། མཛེས་མ། བལྟ་ན་སྡུག་པ་ཞིག་བཙས་ཏེ་བསྲིངས་བསྐྱེད་ནས་ཆེན་མོར་གྱུར་པ་དང་། བྲམ་ཟེ་དེས་བདག་གི་བུ་མོ་འདི་བྱད་གཟུགས་སམ། རིགས་སམ། བཟོའམ། ནོར་གྱི་ཕྱིར་ནི་སུ་ལ་ཡང་མི་སྦྱིན་ནོ། །</p>
<p>འོན་ཀྱང་སུ་ཞིག་བདག་ལས་རིག་བྱེད་བཞི་ཀློག་པ་ཞིག་ཡོད་ན། བདག་གིས་དེ་ལ་འདི་སྦྱིན་པར་བྱའོ་ཞེས་དམ་བཅས་སོ། །</p>
<p>དེ་ནས་ངན་ཏོ་རེ་གསང་ཚིག་དོན་དུ་གཉེར་ཞིང་གསང་ཚིག་ཚོལ་བ་བྲམ་ཟེ་དེའི་གན་དུ་སོང་སྟེ་ཕྱིན་པ་དང་སྨྲས་པ། མཁན་པོའི་ཞབས་ལ་བཀུར་སྟི་བགྱིད་པར་འཚལ་ལགས་སོ། །</p>
<p>ཅིའི་ཕྱིར་རིག་བྱེད་བཀླག་པའི་སླད་དུའོ། །</p>
<p>དེ་བཞིན་དུ་གྱིས་ཤིག །དེ་དེ་ལས་རིག་བྱེད་བཀླག་པར་བརྩམས་པ་ལས་དེ་ཡིད་གཞུངས་པའི་རང་བཞིན་ཅན་ཞིག་ཡིན་པས་དེས་རིང་པོ་མ་ལོན་པར་རིག་བྱེད་རྣམ་པ་བཞི་ལ་བྱང་བར་གྱུར་ཏོ། །</p>
<p>བྲམ་ཟེ་དེས་བསམས་པ། བདག་གིས་དམ་བཅས་པ་ནི་བདག་གི་བུ་མོ་འདི་རིགས་སམ་ཞེས་བྱ་བ་རྒྱས་པར་སྦྱར་ཏེ། བྲམ་ཟེའི་ཁྱེའུ་འདིས་བདག་ལས་རིག་བྱེད་བཞི་བྱང་བར་བྱས་པ་ཡིན་ན་མཚན་མ་ངན་པ་བཅྭ་བརྒྱད་དང་ལྡན་པ་སྟེ། གལ་ཏེ་འདིས་བུ་མོ་མ་འདོད་ན་ནི་ལེགས་སོ་སྙམ་ནས་དེས་དེ་ལ་སྨྲས་པ། བྲམ་ཟེའི་ཁྱེའུ་བདག་གིས་བུ་མོ་འདི་བྱད་གཟུགས་སམ། རིགས་སམ། བཟོ་འམ། ནོར་གྱི་ཕྱིར་སུ་ལ་ཡང་མི་སྦྱིན་ཏེ། འོན་ཀྱང་སུ་ཞིག་བདག་ལས་རིག་བྱེད་བཞི་ཀློག་པ་ཞིག་ཡོད་ན། བདག་གིས་དེ་ལ་འདི་སྦྱིན་པར་བྱའོ་ཞེས་དམ་བཅས་པ་ལས་བདག་ལས་ཁྱོད་ཀྱིས་རིག་བྱེད་བཞི་བྱང་བར་བྱས་པ་ལས་ཁྱོད་ལ་བུ་མོ་འདི་ཆུང་མར་སྦྱིན་ནོ། །</p>
<p>དེས་སྨྲས་པ། བཀྲ་ཤིས་པར་གྱུར་ཅིག །བླང་བར་བགྱིའོ་ཞེས་དེས་དེ་ལ་དཔལ་གྱི་འབྱོར་པ་ཆེན་པོས་བག་མར་བཏང་ནས་སྨྲས་པ། བྲམ་ཟེའི་ཁྱེའུ་ཆུང་མ་ཁྲིད་ལ་རང་གི་ཁྱིམ་དུ་སོང་ཤིག །དེས་ཆུང་མ་དེ་ཁྲིད་དེ་རང་གི་ཁྱིམ་དུ་སོང་བ་དང་། །</p>
<p>དེས་དེ་ལ་སྨྲས་པ། རྗེའི་སྲས་བདག་ནི་ཤིན་ཏུ་གཞོན་པས་ལས་བགྱིད་རྔོ་མི་ཐོག་གིས་བདག་ལ་བཀོལ་བ་སྩོལ་ཅིག །དེས་དེ་ལ་སྨྲས་པ། བཟང་མོ་ཁོ་བོ་ལ་བཀོལ་བ་ག་ལ་མཆིས། དེས་སྨྲས་པ། རྗེའི་སྲས་ཐམས་ཅད་ཅེས་བགྱི་བའི་གྲོང་རྡལ་ན་རྒྱལ་པོ་ཐམས་ཅད་ཀྱི་བཤེས་གཉེན་ཞེས་བགྱི་བ་དེའི་སྲས་ཐམས་ཅད་སྒྲོལ་ཞེས་བགྱི་བ་དེ་གང་ཅུང་ཟད་ཅི་སློང་བ་དེ་ཐམས་ཅད་སྩོལ་གྱིས། དེ་ལ་བདག་གི་བཀོལ་བ་སློངས་ཤིག །བཟང་མོ་གལ་ཏེ་དེ་ལྟ་ན་ལྷན་ཅིག་ཏུ་འདོང་ངོ་། །</p>
<p>དེ་ནས་ངན་ཏོ་རེ་ཐམས་ཅད་ཀྱི་གྲོང་རྡལ་དུ་ཕྱིན་ནས་དྲིས་པ། གཞོན་ནུ་ཐམས་ཅད་སྒྲོལ་གང་ན། དེ་དག་གིས་སྨྲས་པ། དཀའ་ཐུབ་ཀྱི་ནགས་ན་གནས་སོ།། །</p>
<p>།འདུལ་བ་གཞི། བམ་པོ་བཞི་བཅུ་རྩ་བདུན་པ། དེ་ནས་ངན་ཏོ་རེ་ཆུང་མ་དང་ལྷན་ཅིག་དཀའ་ཐུབ་ཀྱི་ནགས་སུ་སོང་བ་དང་། དེའི་ཚེ་རྒྱགས་སྦྱིན་མ་མེ་ཏོག་དང་འབྲས་བུའི་ཕྱིར་སོང་ངོ་། །</p>
<p>དེ་ནས་བྲམ་ཟེ་ངན་ཏོ་རེ་རྒྱགས་སྦྱིན་མ་མེ་ཏོག་དང་། འབྲས་བུའི་ཕྱིར་སོང་བ་དང་། ཐམས་ཅད་སྒྲོལ་གྱི་དྲུང་དུ་འོངས་ནས་སྨྲས་པ། ཆུ་གཏེར་གོས་སུ་གྱོན་ཞིང་གཟའ་མིག་མཚུངས་མེད་པ། །</p>
<p>རི་བོ་མཆོག་རྒྱས་ནུ་མར་ལྡན་པའི་རོ་སྟོད་ཅན། །</p>
<p>གྲོང་ཁྱེར་གྲོང་རྡལ་བཅས་པའི་ས་ལ་བཅལ་བྱས་ཀྱང་། །</p>
<p>མཆེ་བཟངས་ཁྱོད་དང་མཚུངས་པར་གཏོང་ཕོད་ཡོད་མ་ཡིན། །</p>
<p>བདག་ཅག་བཀོལ་བ་མ་མཆིས་པས། །</p>
<p>སྤ་ཤུག་ལྷན་ཅིག་འཁྱམ་བགྱིད་ན། །</p>
<p>ཁྱོད་ཀྱིས་རྗེས་སུ་བརྩེ་བགྱིས་ཏེ། །</p>
<p>བདག་ལ་བཀོལ་བ་སྩལ་བའི་རིགས། །</p>
<p>ཁོ་བོ་ལ་བཀོལ་བ་ག་ལ་ཡོད། དེ་དང་ཧ་ཅང་མི་རིང་བ་ཞིག་ན་ནག་པོ་དང་དྲ་བ་ཅན་རྩེ་ཞིང་འདུག་པ་དང་། དེས་སྨྲས་པ། བུས་པ་གཞོན་ནུ་འོ་ནི་དག་བྱིན་ཅིག །དེ་སྐད་ཅེས་སྨྲས་པ་དང་། དེ་ནས་བྱང་ཆུབ་སེམས་དཔའ་བུ་སྡུག་པ་ཡོངས་སུ་གཏོང་བ་ལ་ཡུད་ཙམ་ཞིག་སེམས་པར་གྱུར་ཏོ། །</p>
<p>དེ་ནས་བྲམ་ཟེ་དེས་ཐམས་ཅད་སྒྲོལ་ལ་སྨྲས་པ། ཀྱེ་རྒྱལ་རིགས་གཞོན་ནུ་ཁོ་བོས་ཁྱོད་ཐམས་ཅད་གཏོང་བའོ། །</p>
<p>ཞེས་ཐོས་ནས་དེའི་ཕྱིར་ཁོ་བོ་ཁྱོད་ལ་སློང་ན། འདི་ལ་ཁྱོད་ཀྱིས་དཔྱད་དུ་ཅི་ཞིག་ཡོད། སྙིང་རྗེ་ཡི་ནི་བདག་ཉིད་ཁྱོད། །</p>
<p>ཐམས་ཅད་གཏོང་བར་ས་སྟེངས་གྲགས། །</p>
<p>ཇི་ལྟར་གྲགས་པ་དེ་བཞིན་དུ། །</p>
<p>ཁྱོད་ཀྱིས་ས་སྟེངས་བྱ་བའི་རིགས། །</p>
<p>དེ་སྐད་ཅེས་སྨྲས་པ་དང་། བྱང་ཆུབ་སེམས་དཔས་བྲམ་ཟེ་དེ་ལ་འདི་སྐད་ཅེས་སྨྲས་སོ། །</p>
<p>རང་གི་སྲོག་ནི་གཏོང་བ་ལའང་། །</p>
<p>བདག་གིས་རེས་འགའང་མ་དཔྱད་ན། །</p>
<p>རང་གི་བུ་ནི་གཏོང་བ་ལ། །</p>
<p>བདག་བློ་གཞན་འགྱུར་སྨོས་ཅི་དགོས། །</p>
<p>བྲམ་ཟེ་ཆེན་པོ་དེ་ལྟ་མོད་ཀྱི། བདག་གིས་ནགས་སུ་བསྐྱེད་བསྐྱེད་པའི། །</p>
<p>བུས་པ་འདི་གཉིས་ཡོངས་སྤངས་ན། །</p>
<p>མ་དང་བྲལ་བའི་ཉོན་མོངས་པ། །</p>
<p>འདི་དག་ཇི་ལྟར་གནས་སྙམ་མོད། །</p>
<p>གཞོན་ནུ་ཤིན་ཏུ་བརྩེ་མེད་པས། །</p>
<p>བུས་པ་བཏང་ལ་བདག་མིན་ཞེས། །</p>
<p>ཁ་ཅིག་བདག་ལ་འཕྱར་འོང་གིས། །</p>
<p>བྲམ་ཟེ་བདག་ནི་ཁྲིད་ན་ལེགས། །</p>
<p>དེ་ནས་བྲམ་ཟེ་དེས་བྱང་ཆུབ་སེམས་དཔའ་ལ་འདི་སྐད་ཅེས་སྨྲས་སོ། །</p>
<p>ཀྱེ་རྒྱལ་རིགས་གཞོན་ནུ་རྒྱལ་པོ་ཆེན་པོའི་རིགས་སུ་སྐྱེས་པ། ས་འདི་ཐམས་ཅད་དུ་ཡོན་ཏན་གྲགས་པ། སྲོག་ཆགས་ཐམས་ཅད་ལ་སྙིང་བརྩེ་བས་འོ་བྱམས་པར་ཞུགས་པ། སྦྱིན་པ་དང་། མཆོད་པ་དང་། བཀུར་སྟིས་སྤོས་ཀྱི་གླང་པོ་ལྟ་བུ། དགེ་སྦྱོང་དང་། བྲམ་ཟེ་དང་། གློ་བུར་བ་དང་། སྐྱེ་བོ་བླ་མ་ལ་མཆོད་པ། བཀྲེན་པ་དང་། མགོན་མེད་པ་དང་། ཕོངས་པ་རྣམས་ཡོངས་སུ་འཛིན་པ། ཐམས་ཅད་ཀྱི་རེ་བ་ཡོངས་སུ་རྫོགས་པར་བྱེད་པ། མཐོང་ན་དོན་ཡོད་པ་ཁྱོད་ཀྱིས་བདག་འོངས་པ་ནོམ་པ་མེད་པའམ། ལམ་གྱིས་དུབ་པ་འབྲས་བུ་མེད་པའམ། མཐོང་བ་དོན་མེད་པའམ། རེ་བ་དང་ཡུན་རིང་པོ་ནས་བརྣག་བརྣག་པའི་འདོད་པ་འབྲས་བུ་མེད་པར་བྱ་བ་གང་ཡིན་པ་དེ་ནི་ཆ་མ་ཡིན་ཏེ། ཁྱོད་ཀྱི་མེད་དོ་ཞེས་བྱ་བའི་ཚིག་གིས་ཁོ་བོ་ཡིད་ལ་རེ་བ་ཀུན་དུ་རྟོག་པའི་རྟ་བཏབ་ན་མྱུར་དུ་ལྡོག་པར་འགྱུར་རོ། །</p>
<p>དེ་བས་ན་ཁྱོད་ཀྱིས་བདག་གི་རེ་བ་ཡོངས་སུ་རྫོགས་པར་བྱས་ཏེ། གཏང་བའི་རིགས་སོ། །</p>
<p>བྱང་ཆུབ་སེམས་དཔས་སྨྲས་པ། བྲམ་ཟེ་གལ་ཏེ་དེ་ལྟ་ན་ཡོངས་སུ་གཏང་ངོ་། །</p>
<p>བུས་པ་གཞོན་ནུ་དག་གཏང་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས་སོ། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བསམས་པ། རྒྱགས་སྦྱིན་མ་བྱང་ཆུབ་སེམས་དཔའི་སྦྱིན་པའི་བར་ཆད་བྱེད་པར་འགྱུར་དུ་འོང་ངོ་སྙམ་ནས། སེང་གེ་མོ་ཞིག་གི་གཟུགས་སུ་བསྒྱུར་ཏེ་ལམ་བཀག་ནས་འདུག་པ་དང་། དེ་ནས་རྒྱགས་སྦྱིན་མས་སྨྲས་པ། རི་དགས་རྒྱལ་པོའི་ཆུང་མ་སྒེག་སྒེག་མ། །</p>
<p>ཁྱོད་ནི་ཅི་སྟེ་ལམ་བཀག་འདུག་པར་བྱེད། །</p>
<p>གལ་ཏེ་བདག་ནི་མི་འཕྱོ་བདེན་ཞེ་ན། །</p>
<p>ལམ་ལས་བཟུར་ཏེ་མྱུར་དུ་འགྲོ་བར་གྱིས། །</p>
<p>ཁྱོད་ཀྱང་རི་དགས་རྒྱལ་པོའི་ཆུང་མ་ལ། །</p>
<p>བདག་ཀྱང་མི་ཡི་དབང་པོ་སེང་གེ་ཡི། །</p>
<p>བཙུན་མོ་ཡིན་པས་ཆོས་ཀྱི་སྤུན་གྱུར་གྱིས། །</p>
<p>རི་དགས་རྒྱལ་པོའི་ཆུང་མས་བདག་ལམ་ཕྱེ། །</p>
<p>དེ་སྐད་ཅེས་སྨྲས་པ་དང་། རི་དགས་ཀྱི་རྒྱལ་མོ་དེ་ལམ་དེ་ནས་ལོགས་ཤིག་ཏུ་སོང་ངོ་། །</p>
<p>དེ་ནས་རྒྱགས་སྦྱིན་མ་བསྟི་གནས་གང་ན་བ་དེར་སོང་བ་དང་། ནག་པོ་དང་། དྲ་བ་ཅན་གང་ན་ཡང་མ་མཐོང་ནས། བྱང་ཆུབ་སེམས་དཔའི་དྲུང་དུ་སོང་སྟེ་སྨྲས་པ། རྗེའི་སྲས་བུས་པ་གཞོན་ནུ་གཉིས་གང་ན་མཆིས། བྱང་ཆུབ་སེམས་དཔས་སྨྲས་པ། ཁོ་བོའི་དྲུང་དུ་བྲམ་ཟེ་ཞིག །རེ་བས་ཡང་དག་འོངས་གྱུར་ན། །</p>
<p>བུས་པ་དེ་གཉིས་དེ་ལ་བྱིན། །</p>
<p>དེ་དག་རྗེས་སུ་ཡི་རང་རིགས། །</p>
<p>དེ་བརྒྱལ་ནས་ས་ལ་འགྱེལ་བ་དང་། དེ་ལ་ཆུ་མང་པོས་བཏབ་ནས་བརྟས་ཏེ་སྨྲས་པ། རྗེའི་སྲས་བུས་པ་གཞོན་ནུ་དཀའ་ཐུབ་ཀྱི་ནགས་ནས་བསྐྲུན་པ་བདེ་བའི་བདག་ཉིད་ཅན་དེ་དག་ཁྱོད་ཀྱིས་ཅིའི་སླད་དུ་ཡོངས་སུ་སྤང་། དེ་ནས་བྱང་ཆུབ་སེམས་དཔས་རང་གི་ལུས་ལས་བླ་གོས་ཕུད་དེ་རྒྱགས་སྦྱིན་མ་ལ་སྨྲས་པ། ཅིང་དེ་གཉིས་ལ་བྱམས་པ་མེད་སྙམ་མམ། ངའི་བ་སྤུའི་ཁུང་ཐམས་ཅད་ནས་གས་ཏེ་ཁྲག་བྱུང་བ་ལ་ལྟོས། ལྷ་རྣམས་ཀྱི་དབང་པོ་བརྒྱ་བྱིན་གྱིས་བསམས་པ། བསྐལ་པ་བཟང་པོའི་བྱང་ཆུབ་སེམས་དཔའ་སྦྱིན་པ་ལ་དགའ་བས་གལ་ཏེ་འགའ་ཞིག་གིས་རྒྱགས་སྦྱིན་མ་བླངས་ཏེ་དེ་ལ་བྱིན་ན་གཡོག་བྱེད་པ་མེད་པར་འགྱུར་རོ་སྙམ་དུ་བསམས་ནས། བདག་ཉིད་བྲམ་ཟེའི་ཁྱེའུ་ཞིག་གི་ཆ་བྱད་དུ་སྤྲུལ་ནས་བྱང་ཆུབ་སེམས་དཔའི་མདུན་དུ་འདུག་སྟེ་སྨྲས་པ། གྲོགས་པོ་གཡོག་བྱིན་ཅིག །བྱང་ཆུབ་སེམས་དཔས་སྨྲས་པ། བདག་ལ་གཡོག་ག་ལ་ཡོད། བརྒྱ་བྱིན་གྱིས་སྨྲས་པ། རྒྱགས་སྦྱིན་མ་བྱིན་ཅིག །བྱང་ཆུབ་སེམས་དཔས་རྒྱགས་སྦྱིན་མའི་གདོང་དུ་བརྟག་པར་བརྩམས་པ་དང་། རྒྱགས་སྦྱིན་མས་བྱང་ཆུབ་སེམས་དཔའི་བསམ་པ་ཤེས་ནས་སྨྲས་པ། རྗེའི་སྲས་གལ་ཏེ་ཁྱོད་ཀྱིས་བདག་བཏང་ན་སྩལ་དུ་གསོལ། བྱང་ཆུབ་སེམས་དཔས་སྨྲས་པ། བྲམ་ཟེ་ཁྱོད་ལ་བྱིན་ནོ། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྲམ་ཟེའི་ཁྱེའུའི་ཆ་བྱད་མི་སྣང་བར་བྱས་ཏེ་རང་གི་ཆ་བྱད་དུ་འདུག་ནས་སྨྲས་པ། དྲང་སྲོང་བདག་གི་རྒྱགས་སྦྱིན་མ་འདི་ཁྱོད་ལ་བཅོལ་གྱིས། ཁྱོད་ཀྱིས་སུ་ལ་ཡང་མ་སྦྱིན་ཅིག །རྒྱགས་སྦྱིན་མས་བརྒྱ་བྱིན་གྱི་རྐང་པ་གཉིས་ལ་མགོ་བོས་གཏུགས་ཏེ་སྨྲས་པ། ཀཽ་ཤི་ཀ་ཅི་ནས་ཀྱང་བུས་པ་གཞོན་ནུ་དེ་གཉིས་བྲན་ཉིད་དུ་མི་འགྱུར་བ་དེ་ལྟར་མཛོད་ཅིག །ལྷ་རྣམས་ཀྱི་དབང་པོ་བརྒྱ་བྱིན་གྱིས་དེ་བཞིན་དུ་བྱའོ་ཞེས་སྨྲས་ནས་དེ་ཉིད་དུ་མི་སྣང་བར་གྱུར་ཏོ། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བུས་པ་གཞོན་ནུ་ཁྱེར་བའི་བྲམ་ཟེ་ཇི་ལྟར་ཐམས་ཅད་ཀྱི་གྲོང་རྡལ་དུ་འཚོང་བར་བརྩམས་པ་དེ་ལྟར་རྨོངས་པར་བྱས་སོ། །</p>
<p>དེ་གཉིས་རྒྱལ་པོའི་ཞོ་ཤས་འཚོ་བ་རྣམས་ཀྱིས་མཐོང་ནས་དེ་རྣམས་རྒྱལ་པོའི་དྲུང་དུ་དོང་སྟེ་སྨྲས་པ། བུས་པ་ནག་པོ་དང་། དྲ་བ་ཅན་ནི་བྲམ་ཟེ་ཞིག་ཚོང་འདུས་ན་འཚོང་ཞིང་མཆིས་ལགས་སོ། །</p>
<p>དེས་བསྒོ་བ། ཤེས་ལྡན་དག་དེང་ལ་ཁྲིད་དེ་ཤོག་ཤིག །དེ་གཉིས་ཁྲིད་དེ་འོངས་པ་དང་། རྒྱལ་པོས་སྲང་ལ་བཅལ་ཏེ་མཉམ་དུ་གསེར་གྱིས་བླུས་སོ། །</p>
<p>རྒྱལ་པོ་དེས་བློན་པོ་རྣམས་ལ་བསྒོ་བ། ཤེས་ལྡན་དག་གང་ཞིག་ཁྱེའུ་དང་བུ་མོ་ཡང་ཡོངས་སུ་གཏོང་བར་བྱེད་པ་དེ་ལ་གཞན་ཡོངས་སུ་གཏོང་བར་མི་བྱ་བ་ཅི་ཡོད། གཞོན་ནུ་དེ་ཁུག་ཤིག་དང་རྒྱལ་སྲིད་ཀྱི་དབང་ཕྱུག་ལ་དབང་བྱེད་དུ་གཞུག་གོ། །</p>
<p>བློན་པོ་རྣམས་ཀྱིས་དེ་དཀའ་ཐུབ་ཀྱི་ནགས་ནས་བཀུག་སྟེ། དེ་རྒྱལ་པོའི་རྒྱལ་སྲིད་ཀྱི་དབང་ཕྱུག་ལ་བཞག་ནས་དེས་གྲོང་ཁྱེར་གྱི་སྒོ་བཞིར་མཆོད་སྦྱིན་གྱི་གནས་ཀྱི་ཁང་པ་བརྩིགས་ནས་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་སྦྱིན་པ་དག་བྱིན། བསོད་ནམས་དག་བྱས་ཏེ་དེ་བདག་ཉིད་ཀྱི་མཆོད་སྦྱིན་གྱི་ཕུན་སུམ་ཚོགས་པ་མཐོང་ནས་ཚིགས་སུ་བཅད་དེ་སྨྲས་པ། བྱང་ཆུབ་བསོད་ནམས་དོན་གཉེར་བས། །</p>
<p>དགེ་སྦྱོང་རྣམས་དང་བྲམ་ཟེ་དང་། །</p>
<p>དམངས་རིགས་གདོལ་པ་གཡུང་པོ་ལ། །</p>
<p>འཇིགས་པ་མེད་པར་སྦྱིན་པ་བྱིན། །</p>
<p>གསེར་དང་དངུལ་དང་བ་ལང་དང་། །</p>
<p>རྟ་དང་ནོར་བུ་རྒྱན་རྣམས་དང་། །</p>
<p>དེ་བཞིན་ལས་དག་བྱེད་པའི་བྲན། །</p>
<p>ཚུལ་ཁྲིམས་ལྡན་པ་རྣམས་ལ་སྦྱིན། །</p>
<p>ཆགས་པ་མེད་པའི་སེམས་ཀྱིས་ནི། །</p>
<p>བུ་དང་བུ་མོ་ཡོངས་བཏང་བས། །</p>
<p>འཇིག་རྟེན་འདི་དང་ཕ་རོལ་ཏུ། །</p>
<p>མི་ཡིས་དག་པ་འཐོབ་པར་འགྱུར། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་རྒྱལ་པོ་ཐམས་ཅད་སྒྲོལ་ཞེས་བྱ་བར་གྱུར་པ་གང་གིས་བུ་དང་ཆུང་མ་ཡོངས་སུ་བཏང་བ་དེ་གཞན་ཞིག་ཡིན་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་རྒྱལ་པོ་ཐམས་ཅད་སྒྲོལ་ཞེས་བྱ་བ་དེར་གྱུར་ཏེ། ངས་དེ་ན་བུ་དང་ཆུང་མ་ཡོངས་སུ་བཏང་ངོ་། །</p>
<p>རྒྱལ་པོ་ཆེན་པོ་ངས་བུ་དང་ཆུང་མ་ཡོངས་སུ་བཏང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྦྱིན་པ་དག་བྱིན། བསོད་ནམས་དག་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་བཱ་རཱ་ཎ་སཱི་ཞེས་བྱ་བའི་གྲོང་ཁྱེར་དུ་རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དེ། འབྱོར་པ་དང་། རྒྱས་པ་དང་ཞེས་བྱ་བ་ནས་ཆོས་བཞིན་གྱིས་རྒྱལ་སྲིད་བྱེད་དོ་ཞེས་བྱ་བའི་བར་གོང་མ་བཞིན་དུའོ། །</p>
<p>ཇི་ཙམ་ན་ལྟས་མཁན་དག་གིས་བཱ་རཱ་ཎ་སཱིར་ལོ་བཅུ་གཉིས་སུ་ཆར་པ་མི་འབབ་བོ་ཞེས་ལུང་བསྟན་ཏོ། །</p>
<p>དེ་ནས་རྒྱལ་པོ་ཚངས་སྦྱིན་གྱིས་རང་གི་ཡུལ་དུ་དྲིལ་སྒྲོགས་སུ་བཅུག་པ། ངའི་ཡུལ་ན་གནས་པའི་ཤེས་ལྡན་གྲོང་ཁྱེར་པ་དག་ཉོན་ཅིག །ལྟས་མཁན་དག་གིས་ལོ་བཅུ་གཉིས་སུ་ཆར་མི་འབབ་པར་ལུང་བསྟན་གྱིས། ཁྱོད་ཅག་ལས་གང་དག་ལ་ལོ་བཅུ་གཉིས་སུ་བཟའ་བ་དང་བཏུང་བ་ཡོད་པ་དེ་རྣམས་ནི་འདུག་ཤིག །གཞན་རྣམས་ནི་བཟའ་བ་དང་བཏུང་བ་མོད་པའི་ཡུལ་དུ་དེངས་ཤིག །ལོ་ལེགས་པར་གྱུར་པ་དང་སླར་ཡང་ཤོག་ཤིག ། དེའི་ཚེ་བཱ་རཱ་ཎ་སཱིའི་གྲོང་ཁྱེར་ན་ཁྱིམ་བདག་འདུམ་བྱེད་ཅེས་བྱ་བ་ཕྱུག་པ་ནོར་མང་བ། ལོངས་སྤྱོད་ཆེ་བ། ཡོངས་སུ་གཟུང་བ་ཡངས་ཤིང་རྒྱ་ཆེ་བ། རྣམ་ཐོས་ཀྱི་བུའི་ནོར་དང་ལྡན་པ། རྣམ་ཐོས་ཀྱི་བུ་ལ་ནོར་གྱིས་འགྲན་པ་ཞིག་གནས་སོ། །</p>
<p>དེས་མངན་བཀུག་སྟེ་སྨྲས་པ། ཀྱེ་ནང་རྗེ་བང་བ་ན་བདག་འཁོར་གྱི་སྐྱེ་བོ་དང་བཅས་པ་ལོ་བཅུ་གཉིས་ཀྱི་རྒྱགས་ཐུབ་པ་ཡོད་དམ། འོན་ཏེ་མེད་དེས་སྨྲས་པ། ཇོ་བོ་མཆིས་སོ། །</p>
<p>དེ་ནས་ཁྱིམ་བདག་འདུམ་བྱེད་འཁོར་དང་བཅས་པ་ནི་འདུག་གོ། །</p>
<p>སྐྱེ་བོའི་ཚོགས་གཞན་ནི་བཟའ་བ་དང་བཏུང་བ་མོད་པའི་ཡུལ་དུ་དོང་ངོ་། །</p>
<p>སངས་རྒྱས་འབྱུང་བ་མེད་པ་ན་འཇིག་རྟེན་དུ་རང་སངས་རྒྱས་དམན་པ་དང་ངན་པ་ལ་སྙིང་བརྩེ་བ་ཅན། བས་མཐའི་གནས་མལ་ལ་དགའ་བ། འཇིག་རྟེན་གྱི་ཡོན་གནས་གཅིག་པུ་དག་འབྱུང་བར་འགྱུར་བས་ཇི་ཙམ་ན་བཱ་རཱ་ཎ་སཱིའི་ཕྱོགས་གཅིག་ཏུ་རང་སངས་རྒྱས་ལྔ་བརྒྱ་གནས་སོ། །</p>
<p>ཕྱོགས་གཞན་ཞིག་ཏུ་ཡང་རང་སངས་རྒྱས་ལྔ་བརྒྱའོ། །</p>
<p>དེ་ནས་རང་སངས་རྒྱས་ལྔ་བརྒྱ་པོ་དག་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ། ཁྱིམ་བདག་འདུམ་བྱེད་གང་ན་བ་དེར་དོང་སྟེ་ལྷགས་པ་དང་། ཁྱིམ་བདག་འདུམ་བྱེད་ལ་འདི་སྐད་ཅེས་སྨྲས་སོ། །</p>
<p>ཁྱིམ་བདག་ཁྱོད་ཀྱིས་རབ་ཏུ་བྱུང་བ་ལྔ་བརྒྱ་ལ་ལོ་བཅུ་གཉིས་སུ་བསོད་སྙོམས་འབུལ་ནུས་སམ། དེས་སྨྲས་པ། འཕགས་པ་དག་རེ་ཞིག་མངན་ལ་རྨས་ཏེ་བགྱིའོ། །</p>
<p>དེས་མངན་བཀུག་སྟེ་སྨྲས་པ། ཀྱེ་ནང་རྗེ་བདག་འཁོར་དང་བཅས་པ་དང་། རབ་ཏུ་བྱུང་བ་ལྔ་བརྒྱ་པོ་འདི་རྣམས་ཀྱི་ལོ་བཅུ་གཉིས་ཀྱི་རྒྱགས་ཐུབ་པ་ཡོད་དམ། དེས་སྨྲས་པ། ཇོ་བོ་མཆིས་སོ། །</p>
<p>དེ་ནས་རང་སངས་རྒྱས་ལྔ་བརྒྱ་པོ་དེ་རྣམས་ལ་ཁས་བླངས་སོ། །</p>
<p>ཇི་ཙམ་ན་ཕྱི་དྲོའི་དུས་སུ་རང་སངས་རྒྱས་ལྔ་བརྒྱ་པོ་གཞན་ཡང་ལྷགས་ནས་ཁྱིམ་བདག་འདུམ་བྱེད་ལ་ཁྱིམ་བདག་རང་སངས་རྒྱས་ལྔ་བརྒྱ་པོ་འདི་དག་ལ་ཁྱོད་ཀྱིས་ལོ་བཅུ་གཉིས་སུ་བསོད་སྙོམས་དབུལ་བར་ནུས་སམ་ཞེས་བསླངས་པ་དང་། དེས་སྨྲས་པ། འཕགས་པ་དག་ཁྱེད་ཅག་ལ་གཡར་གྱིས་བླངས་ལགས་ན་ཡང་བསླང་ཅི་འཚལ། དེ་རྣམས་ཀྱིས་སྨྲས་པ། ཁྱིམ་བདག་དེ་དག་ཀྱང་གཞན་ལ། བདག་ཅག་ཀྱང་གཞན་ཡིན་ནོ། །</p>
<p>དེས་སྨྲས་པ། འཕགས་པ་དག་གལ་ཏེ་དེ་ལྟ་ན་རེ་ཞིག་མངན་ལ་རྨས་ཏེ་བགྱིའོ། །</p>
<p>དེས་མངན་བཀུག་སྟེ་སྨྲས་པ། ཀྱེ་ནང་རྗེ་བདག་འཁོར་དང་བཅས་པ་དང་། རབ་ཏུ་བྱུང་བ་སྟོང་གི་ལོ་བཅུ་གཉིས་ཀྱི་རྒྱགས་ཐུབ་པ་ཡོད་དམ། དེས་སྨྲས་པ། ཇོ་བོ་མཆིས་སོ། །</p>
<p>དེ་ནས་ཁྱིམ་བདག་དེས་རང་སངས་རྒྱས་ལྔ་བརྒྱ་པོ་དེ་རྣམས་ལ་ཁས་བླངས་ནས་ཞུས་པ། ཁྱེད་ཅག་གི་དུས་གང་ལགས། དེ་རྣམས་ཀྱིས་སྨྲས་པ། གུང་ཚིགས་མ་ཡོལ་བའོ། །</p>
<p>དེ་ནས་ཁྱིམ་བདག་འདུམ་བྱེད་ཀྱིས་སྦྱིན་པའི་ཁང་པ་བརྩིགས་ནས་སྦྱིན་པའི་ཞལ་ཏ་པའི་མི་དག་ཀྱང་བསྐོས། དུས་ཚོད་བརྗོད་པ་དག་ཀྱང་བསྐོས་ཏེ། དེས་ཉི་མ་རེ་རེ་ཞིང་རང་སངས་རྒྱས་སྟོང་ལ་བསོད་སྙོམས་འབུལ་དུ་བཅུག་གོ། །</p>
<p>མུ་གེ་དེ་ཡང་ལོ་བསྟུད་མ་ཁོ་ནར་བར་ཡེ་མ་ཆད་ནས། དེ་ནས་ཁྱིམ་བདག་དེས་རང་སངས་རྒྱས་རྣམས་ལ་ཞུས་པ། འཕགས་པ་དག་ལྷས་ཆར་འབེབས་པར་འགྱུར་རམ། ཆར་འབེབས་པར་འགྱུར་རོ། །</p>
<p>བདག་གིས་ས་བོན་སྩལ་ཏམ། ཐོབ་ཤིག །དེ་དག་གིས་ས་བོན་བཏབ་བོ། །</p>
<p>ལྷ་རྣམས་ཀྱི་དབང་པོ་བརྒྱ་བྱིན་གྱི་ཤེས་པ་མཐོང་བ་ནི་འོག་ཏུ་འཇུག་པ་ཡིན་པས་དེས་བསམས་པ་འཇིག་རྟེན་ན་ཡོན་གནས་གང་ཇི་སྙེད་པ་དེ་རྣམས་ཀྱི་མཆོག་ནི་རང་སངས་རྒྱས་རྣམས་ཡིན་ལ། སྦྱིན་བདག་གང་ཇི་སྙེད་པ་དེ་རྣམས་ཀྱི་མཆོག་ནི་ཁྱིམ་བདག་འདུམ་བྱེད་ཡིན་གྱིས། བདག་གིས་འདི་དག་གི་གྲོགས་བྱའོ་སྙམ་ནས། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་དབང་པོ་ཆེན་པོའི་ཆར་ཕབ་པ་དང་། ལོ་ཏོག་དེ་རྣམས་ཀུ་བར་སྐྱེས་སོ། །</p>
<p>དེ་ནས་སྐྱེ་བོའི་ཚོགས་དེ་རྣམས་ཀྱིས་རང་སངས་རྒྱས་རྣམས་ལ་ཞུས་པ། འཕགས་པ་དག་བདག་ཅག་གི་ལོ་ཐོག་བསྐྲུན་པ་གང་ལགས་པ་དེ་དག་ཀུ་བར་སྐྱེས་པར་གྱུར་ན་དེ་ལ་ཇི་ལྟར་བསྒྲུབ་པར་བགྱི། དེ་རྣམས་ཀྱིས་སྨྲས་པ། མ་བཅད་པར་སྐྲུན་ཅིག །དེ་རྣམས་ཀྱིས་བསྐྲུན་པ་ལས་མེ་ཏོག་དང་འབྲས་བུ་རྫ་མའི་ཚད་ཙམ་ཆགས་སོ། །</p>
<p>དེ་ནས་དེ་རྣམས་ཀྱིས་རང་སངས་རྒྱས་དེ་དག་ལ་རྒྱས་པར་སྨྲས་པ་དང་། དེ་རྣམས་ཀྱིས་སྨྲས་པ། མ་བཅད་ཅིག་དང་། རང་ཉིད་སྨིན་ནས་གས་པར་འགྱུར་རོ། །</p>
<p>ཇི་ཙམ་ན་དེ་རྣམས་སྨིན་ནས་གས་པ་དང་། གང་གིས་ས་བོན་ཇི་ལྟ་བུ་བཏབ་པ་དེའི་དེ་ཁོ་ན་ལྟ་བུ་ཤ་སྟག་གིས་གང་བར་གྱུར་ཏོ། །</p>
<p>དེ་ནས་མུ་གེ་རྒྱུན་ཆད་དེ་ལོ་ལེགས་པར་གྱུར་ནས་ཡུལ་ཕྱོགས་སྣ་ཚོགས་ན་གནས་པའི་སྐྱེ་བོའི་ཚོགས་དང་། སྲོག་ཆགས་གང་དག་མུ་གེས་འཇིགས་སྐྲག་ནས་དོང་བ་རྣམས་ཀྱང་ཡུལ་བཱ་རཱ་ཎ་སཱིར་འོངས་སོ། །</p>
<p>དེ་ནས་མུ་གེ་རྒྱུན་ཆད་དེ་ལོ་ལེགས་པར་གྱུར་ནས་ཁྱིམ་བདག་འདུམ་བྱེད་ཀྱིས་དེ་ན་རང་སངས་རྒྱས་སྟོང་ལ་གཙང་ཞིང་བསོད་པའི་བཟའ་བ་དང་བཅའ་བ་སྣ་ཚོགས་དང་། ཚོད་མ་རོ་དང་ལྡན་པ་རྣམས་ཀྱིས་ཚིམ་པར་བྱས་ཏེ་ཚིགས་སུ་བཅད་དེ་སྨྲས་པ། བློ་ལྡན་མཁས་པས་ནོར་དང་ནི། །</p>
<p>དད་པ་ཤེས་རབ་རྙེད་ནས་ནི། །</p>
<p>སྐྱེས་བུ་དེ་ཡིས་རྟག་པར་ཡང་། །</p>
<p>འདོད་ཆགས་བྲལ་ལ་ཡོན་དབུལ་ལོ། །</p>
<p>རྫུ་འཕྲུལ་ལྡན་ཞིང་འོད་དང་ལྡན། །</p>
<p>ཁ་དོག་ལྡན་ཞིང་གྲགས་ལྡན་པའི། །</p>
<p>བརྟན་རྣམས་གང་གིས་བཤོས་གསོལ་བ། དེ་ཡི་རིགས་ནི་བདེ་བར་འཕེལ། །</p>
<p>དེ་ལྟས་ཚུལ་ཁྲིམས་ཕུན་ཚོགས་པའི། །</p>
<p>ཡོན་གནས་དག་ལ་ཡོན་ཕུལ་ན། །</p>
<p>འཇིག་རྟེན་འདི་དང་ཕ་རོལ་དུ། །</p>
<p>བདེ་བ་དག་ཏུ་འགྱུར་བ་ཉིད། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་ཁྱིམ་བདག་འདུམ་བྱེད་ཅེས་བྱ་བར་གྱུར་པ་གང་གིས་མུ་གེ་ལོ་བཅུ་གཉིས་སུ་བྱུང་བ་ན་རང་སངས་རྒྱས་སྟོང་ལ་བསོད་སྙོམས་སྦྱར་ཅིང་དེའི་གྲོགས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྱས་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་ཁྱིམ་བདག་འདུམ་བྱེད་ཅེས་བྱ་བ་དེར་གྱུར་ཏེ། ང་ཉིད་ཀྱིས་དེ་ན་མུ་གེ་ལོ་བཅུ་གཉིས་སུ་བྱུང་བ་ན་རང་སངས་རྒྱས་སྟོང་ལ་བསོད་སྙོམས་སྦྱར་བས་ངའི་གྲོགས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བྱས་སོ། །</p>
<p>རྒྱལ་པོ་ཆེན་པོ་ངའི་སྦྱིན་པའམ། སྦྱིན་པའི་བགོ་བཤའ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་སྦྱིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ།། །</p>
<p>།སྡོམ་ལ། སྤྲིན་ཤུགས་དབང་པོ་སྦྲུལ་མགོ་གཉིས། །</p>
<p>དེ་བཞིན་ཆུ་སྲེག་ནེ་ཙོ་དང་། །</p>
<p>སྟོན་མོ་རུ་སྦལ་སྡེ་བཟངས་དང་། །</p>
<p>དེད་དཔོན་ཚོགས་སུ་བསྡུས་པ་ཡིན། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་རྣམས་རྗེས་སུ་གཟུང་བ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འཛམ་བུའི་གླིང་གི་དོན་མཐུན་ནོར་ཚོལ་བ་རབ་ཏུ་མང་པོ་དག་ཅིག་རྒྱ་མཚོའི་གྲུ་བོ་ཆེ་བསྒྲུབས་ཏེ། རྒྱ་མཚོ་ཆེན་པོར་འཇུག་པར་འདོད་ནས་དེ་རྣམས་འདི་སྙམ་དུ་སེམས་ཏེ། ཤེས་ལྡན་དག་བདག་ཅག་རྒྱ་མཚོ་ཆེན་པོར་ཞུགས་པ་རྣམས་འདི་ལྟ་སྟེ། གཅིག་ལ་གཅིག་ཕན་ཐོགས་པར་མངོན་པ་མེད་ཀྱིས། མ་ལ་བདག་ཅག་ནོར་ཚོལ་བ་རྣམས་སོ་སོ་ནས་ཕོངས་པ་ན་དགོས་པ་རྐྱལ་གྱི་ཆ་སྤྱད་དག་ཁྱེར་ཏེ་རྒྱ་མཚོ་ཆེན་པོར་འཇུག་པར་བྱའོ་ཞེས་དེ་ལྟར་ཆས་བཅད་ནས་ནོར་ཚོལ་བ་རྣམས་སོ་སོ་ནས་ཕོངས་པ་ན་དགོས་པ་རྐྱལ་གྱི་ཆ་སྤྱད་ཁ་ཅིག་གིས་ནི་ཤིང་ཤལ་མ་ལིའི་སྤང་ལེབ། ཁ་ཅིག་གིས་ནི་རས་སྒྱེ་ནང་ཚངས་ཅན། ཁ་ཅིག་གིས་ནི་ཀུ་བ་བརྒྱུས་པ། ཁ་ཅིག་གིས་ནི་ར་རྐྱལ་ཁྱེར་ཏེ་རྒྱ་མཚོ་ཆེན་པོར་ཞུགས་སོ། །</p>
<p>དེ་རྣམས་རྒྱ་མཚོ་ཆེན་པོའི་དབུས་སུ་ཕྱིན་པ་དང་། ཆུ་སྲིན་ཉའི་རིགས་ཀྱིས་རྒྱ་མཚོའི་གྲུ་བོ་ཆེ་བཤིག་གོ། །</p>
<p>གྲུ་བོ་ཆེ་བཤིག་པ་དང་། དེ་རྣམས་རྐྱལ་པ་རེ་རེ་ལ་ཞོན་ཏེ་ཆུ་ཇི་ལྟ་བ་བཞིན་དུ་ཁྱེར་ཏེ་དོང་བ་ལས། དེ་རྣམས་ཀྱི་ལས་ཀྱི་རྣམ་པར་སྨིན་པ་ལས་བྱུང་བའི་རླུང་བྱང་ཕྱོགས་ནས་ལངས་ཏེ། དེས་ལྷོ་ཕྱོགས་ཀྱི་འགྲམ་དུ་ཁྱེར་བ་དང་། དེ་ན་བུད་མེད་གཟུགས་བཟང་མོ། མཛེས་མ་བལྟ་ན་སྡུག་པ་དག་ཡོད་དེ། དེ་དག་གིས་འདི་སྐད་ཅེས་སྨྲས་སོ། །</p>
<p>ཇོ་བོ་དག་ཚུར་སྤྱོན་བཞིན་བཟངས་དག་ཚུར་སྤྱོན། བདག་ཅག་ཇོ་བོ་མ་མཆིས་པ་རྣམས་ཀྱི་ཇོ་བོ་དང་། ཁྱིམ་ཐབ་མ་མཆིས་པ་རྣམས་ཀྱི་ཁྱིམ་ཐབ་དང་། གནས་མ་མཆིས་པ་རྣམས་ཀྱི་གནས་དང་། གླིང་མ་མཆིས་པ་རྣམས་ཀྱི་གླིང་དང་། མགོན་མ་མཆིས་པ་རྣམས་ཀྱི་མགོན་དང་། སྐྱབས་མ་མཆིས་པ་རྣམས་ཀྱི་སྐྱབས་དང་། རྟེན་མ་མཆིས་པ་རྣམས་ཀྱི་རྟེན་མཛོད་ཅིག །འདི་དག་ནི་ཁྱོད་ཀྱི་ཟས་ཀྱི་ཁང་པ་དང་། སྐོམ་གྱི་ཁང་པ་དང་། གོས་ཀྱི་ཁང་པ་དང་། གནས་མལ་གྱི་ཁང་པ་དང་། དགའ་བར་འགྱུར་བའི་ཀུན་དགའ་ར་བ་དང་། དགའ་བར་འགྱུར་བའི་ཚལ་དང་། དགའ་བར་འགྱུར་བའི་རྫིང་དང་། འཛམ་བུའི་གླིང་གི་རིན་པོ་ཆེ་རབ་ཏུ་མང་པོ་འདི་ལྟ་སྟེ། ནོར་བུ་དང་། མུ་ཏིག་དང་། བཻ་ཌཱུརྱ་དང་། དུང་དང་། མན་ཤེལ་དང་། བྱི་རུ་དང་། དངུལ་དང་། གསེར་དང་། རྡོའི་སྙིང་པོ་དང་། སྤུག་དང་། པད་མ་རཱ་ག་དང་། དུང་དང་། གཡས་སུ་འཁྱིལ་པ་དག་ལགས་ཀྱིས་ཁྱེད་ཚུར་སྤྱོན། བདག་ཅག་དང་ལྷན་ཅིག་རྩེད་མོ་བགྱི། དགའ་བར་བགྱི། དགའ་མགུར་སྤྱད་པར་བགྱིའོ། །</p>
<p>ཁྱེད་ཅག་ལས་སུ་ཡང་སྨྱོས་ཀྱང་ལྷོ་ཕྱོགས་ཀྱི་ལམ་དུ་མ་བཞུད་ཅིག །དེ་དག་བུད་མེད་དེ་རྣམས་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དེ། དེ་དག་དེ་རྣམས་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་བུ་ཕོ་དང་། བུ་མོ་དག་བཙས་སོ། །</p>
<p>དེ་ནས་ཚོང་པ་མཁས་པའི་རང་བཞིན་ཅན་ཞིག་འདི་སྙམ་དུ་སེམས་ཏེ། ཅིའི་ཕྱིར་བུད་མེད་དེ་དག་གིས་ལྷོ་ཕྱོགས་ཀྱི་ལམ་ལྷག་པར་བསྲུང་བར་སེམས། མ་ལ་བདག་གིས་བུད་མེད་གང་དང་ལྷན་ཅིག་ཉལ་བ་དེ་མལ་དུ་གཉིད་ལོག་པར་རིག་ནས་བགས་ཀྱིས་དལ་བུས་དལ་བུས་མལ་ནས་བབས་ལ་ལྷོ་ཕྱོགས་ཀྱི་ལམ་དུ་འགྲོའོ་སྙམ་ནས། དེ་དེ་ལྟར་ངེས་པར་བྱས་ནས་བུད་མེད་གང་དང་ལྷན་ཅིག་ཉལ་བ་དེ་གཉིད་ཀྱིས་ལོག་པར་རིག་ནས་བགས་ཀྱིས་དལ་བུས་དལ་བུས་མལ་ནས་བབས་ཏེ་རལ་གྲི་རྣོན་པོ་མཆན་དུ་ཐོགས་ནས་ལྷོ་ཕྱོགས་ཀྱི་ལམ་དུ་སོང་བ་དང་། དེས་དེ་ན་སྐྱེ་བོའི་ཚོགས་ཆེན་པོ་སྨྲེ་སྔགས་འདོན་པའི་སྒྲ་ཀྱི་ཧུད་མ། ཀྱི་ཧུད་ཕ། ཀྱི་ཧུད་སྲིང་མོ། ཀྱི་ཧུད་སྤུན། ཀྱི་ཧུད་འཛམ་བུའི་གླིང་བཀྲ་བས་སྤངས་སམ། འདི་ལྟར་འཛམ་བུའི་གླིང་ན་རེ་སྐྱིད་ཅེས་སྒྲ་འབྱིན་པ་དག་ཐོས་སོ། །</p>
<p>ཐོས་ནས་ཀྱང་དེ་འཇིགས་པར་གྱུར། རྨོངས་པར་གྱུར། སྐྱི་བུང་ཞེས་བྱེད་པར་གྱུར་ཏོ། །</p>
<p>ད་ནས་ཚོང་པ་མཁས་པའི་རང་བཞིན་ཅན་དེས་འཇིགས་པ་དང་། སྐྱི་བུང་ཞེས་བྱེད་དེ་ཤིན་ཏུ་ལེགས་པར་བསལ་ནས་ལྷོ་ཕྱོགས་ཀྱི་ལམ་དེ་ཁོ་ནའི་རྗེས་སུ་སོང་བ་དང་། དེས་དེ་ན་ལྕགས་མཁར་ཆེན་པོ་མཐོ་ཞིང་རྒྱ་ཆེ་བ་ཞིག་མཐོང་ནས། དེས་གྲོང་ཁྱེར་དེའི་མཐའ་ཁོར་ཁོར་ཡུག་ཏུ་བསྐོར་ན། ཅི་ནས་ཀྱང་སྒོ་ཅུང་ཟད་ཅིག་རྙེད་གྲང་སྙམ་ནས། དེས་གྲོང་ཁྱེར་དེའི་མཐའ་ཁོར་ཁོར་ཡུག་ཏུ་བསྐོར་བ་དང་། ཆུང་ངུ་ན་བྱི་ལའམ་སྦྲུལ་འཛུལ་བའི་སྒོ་ཙམ་ཡང་མ་རྙེད་དོ། །</p>
<p>དེ་ན་ཤིང་ཤི་རི་ཤ་ཞེས་བྱ་བ་སྦོམ་ལ་རིང་བ་ཞིག་མཐོང་ནས། དེ་ནས་ཚོང་པ་མཁས་པའི་རང་བཞིན་ཅན་གྱིས་ཤིང་ཤི་རི་ཤ་དེ་ལ་བགས་ཀྱིས་དལ་བུས་དལ་བུས་འཛེགས་ནས་སྐྱེ་བོའི་ཚོགས་ཆེན་པོ་ལ་འདི་སྐད་ཅེས་སྨྲས་སོ། །</p>
<p>ཤེས་ལྡན་དག་ཅིའི་ཕྱིར་ཀྱི་ཧུད་མ། ཀྱི་ཧུད་ཕ། ཀྱི་ཧུད་སྲིང་མོ། ཀྱི་ཧུད་སྤུན། ཀྱི་ཧུད་འཛམ་བུའི་གླིང་བཀྲ་བས་སྤངས་སམ། འདི་ལྟར་འཛམ་བུའི་གླིང་ན་རེ་སྐྱིད་ཅེས་ཤིན་ཏུ་སྨྲེ་སྔགས་འདོན། དེ་རྣམས་ཀྱིས་སྨྲས་པ། ཀྱེ་ནང་རྗེ་བདག་ཅག་འཛམ་བུའི་གླིང་གི་དོན་མཐུན་ནོར་ཚོལ་བ་རབ་ཏུ་མང་པོ་དག་ཅིག་རྒྱ་མཚོའི་གྲུ་བོ་ཆེ་བསྒྲུབས་ཏེ། རྒྱ་མཚོ་ཆེན་པོར་འཇུག་པར་འདོད་པ་ལས་བདག་ཅག་འདི་སྙམ་དུ་སེམས་ཏེ། ཤེས་ལྡན་དག་བདག་ཅག་རྒྱ་མཚོ་ཆེན་པོར་ཞུགས་པ་རྣམས་འདི་ལྟ་སྟེ། གཅིག་ལ་གཅིག་ཕན་འདོགས་པར་མངོན་པ་མེད་ཀྱིས། མ་ལ་བདག་ཅག་ནོར་ཚོལ་བ་རྣམས་སོ་སོ་ནས་ཕོངས་པ་ན་དགོས་པ་རྐྱལ་གྱི་ཆ་སྤྱད་དག་ཁྱེར་ཏེ། རྒྱ་མཚོ་ཆེན་པོར་འཇུག་པར་བྱའོ་ཞེས་དེ་ནས་ཆས་བཅད་ནས་ནོར་ཚོལ་བ་རྣམས་སོ་སོ་ནས་ཕོངས་པ་ན་དགོས་པ་རྐྱལ་གྱི་ཆ་སྤྱད་ཁ་ཅིག་གིས་ནི་ཤིང་ཤལ་མ་ལིའི་སྤང་ལེབ། ཁ་ཅིག་གིས་ནི་རས་སྒྱེ་ནང་ཚངས་ཅན། ཁ་ཅིག་གིས་ནི་ཀུ་བ་བརྒྱུས་པ། ཁ་ཅིག་གིས་ནི་ར་རྐྱལ་ཁྱེར་ཏེ་རྒྱ་མཚོ་ཆེན་པོར་ཞུགས་སོ། །</p>
<p>བདག་ཅག་རྒྱ་མཚོ་ཆེན་པོའི་དབུས་སུ་ཕྱིན་པ་དང་། ཆུ་སྲིན་ཉའི་རིགས་ཀྱིས་གྲུ་བོ་ཆེ་བཤིག་གོ། །</p>
<p>གྲུ་བོ་ཆེ་བཤིག་ནས་བདག་ཅག་རྐྱལ་པ་རེ་རེ་ལ་ཞོན་ཏེ། ཆུ་ཇི་ལྟ་བ་བཞིན་ཁྱེར་ཏེ་དོང་བ་ལས། བདག་ཅག་གི་ལས་ཀྱི་རྣམ་པར་སྨིན་པ་ལས་བྱུང་བའི་རླུང་བྱང་ཕྱོགས་ནས་ལངས་ཏེ། དེས་བདག་ཅག་ལྷོ་ཕྱོགས་ཀྱི་འགྲམ་དུ་ཁྱེར་བ་དང་། དེ་ན་བུད་མེད་གཟུགས་བཟང་མོ། མཛེས་མ། བལྟ་ན་སྡུག་པ་དག་ཡོད་དེ། དེ་དག་གིས་འདི་སྐད་ཅེས་སྨྲས་སོ། །</p>
<p>ཇོ་བོ་དག་ཚུར་སྤྱོན། བཞིན་བཟངས་དག་ཚུར་སྤྱོན། བདག་ཅག་ཇོ་བོ་མ་མཆིས་པ་རྣམས་ཀྱི་ཇོ་བོ་དང་། ཁྱིམ་ཐབ་མ་མཆིས་པ་རྣམས་ཀྱི་ཁྱིམ་ཐབ་དང་། གནས་མ་མཆིས་པ་རྣམས་ཀྱི་གནས་དང་། གླིང་མ་མཆིས་པ་རྣམས་ཀྱི་གླིང་དང་། མགོན་མ་མཆིས་པ་རྣམས་ཀྱི་མགོན་དང་། སྐྱབས་མ་མཆིས་པ་རྣམས་ཀྱི་སྐྱབས་དང་། རྟེན་མ་མཆིས་པ་རྣམས་ཀྱི་རྟེན་མཛོད་ཅིག །འདི་དག་ནི་ཁྱེད་ཀྱི་ཟས་ཀྱི་ཁང་པ་དང་། སྐོམ་གྱི་ཁང་པ་དང་། གོས་ཀྱི་ཁང་པ་དང་། གནས་མལ་གྱི་ཁང་པ་དང་། དགའ་བར་འགྱུར་བའི་ཀུན་དགའ་ར་བ་དང་། དགའ་བར་འགྱུར་བའི་ཚལ་དང་། དགའ་བར་འགྱུར་བའི་རྫིང་དང་། འཛམ་བུའི་གླིང་གི་རིན་པོ་ཆེ་རབ་ཏུ་མང་པོ་འདི་ལྟ་སྟེ། ནོར་བུ་དང་། མུ་ཏིག་དང་། བཻ་ཌཱུརྱ་དང་། དུང་དང་། མན་ཤེལ་དང་། བྱི་རུ་དང་། དངུལ་དང་། གསེར་དང་། རྡོའི་སྙིང་པོ་དང་། སྤུག་དང་། པད་མ་རཱ་ག་དང་། དུང་གཡས་སུ་འཁྱིལ་པ་དག་ལགས་ཀྱིས་ཁྱེད་ཚུར་སྤྱོན། བདག་ཅག་དང་ལྷན་ཅིག་རྩེད་མོ་བགྱི། དགའ་བར་བགྱི། དགའ་མགུར་སྤྱད་པར་བགྱི། ཁྱེད་ཅག་ལས་སུ་ཡང་སྨྱོས་ཀྱང་ལྷོ་ཕྱོགས་ཀྱི་ལམ་དུ་མ་བཞུད་ཅིག །བདག་ཅག་བུད་མེད་དེ་དག་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དེ། བདག་ཅག་དེ་དག་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཁྱེའུ་དང་བུ་མོ་དག་བཙས་ཏེ། ཇི་སྲིད་འཛམ་བུའི་གླིང་གི་དོན་མཐུན་གཞན་རྣམས་ཀྱི་རྒྱ་མཚོའི་གྲུ་བོ་ཆེ་ཞིག་གོ་ཞེས་མ་ཐོས་པ་དེ་སྲིད་དུ་བུད་མེད་དེ་དག་དང་བདག་ཅག་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས། གང་གི་ཚེ་བུད་མེད་རྣམས་ཀྱིས་འཛམ་བུའི་གླིང་གི་དོན་མཐུན་རབ་ཏུ་མང་པོ་གཞན་དག་ཀྱང་རྒྱ་མཚོ་ཆེན་པོའི་དབུས་སུ་ཕྱིན་པ་དང་། ཆུ་སྲིན་ཉའི་རིགས་ཀྱིས་རྒྱ་མཚོའི་གྲུ་བོ་ཆེ་བཤིག་གོ་ཞེས་ཐོས་ནས། དེ་ནས་བདག་ཅག་གི་དྲུང་དུ་འོངས་ཏེ། ཁ་ཅིག་ནི་ཟོས་སོ། །</p>
<p>སྐྱས་པ་ཟ་བར་བྱེད་པ་ན་ལྷག་རོལ་སྐྲའམ། སྤུའམ། སེན་མོའམ། སོ་ལུས་པ་གང་དག་ཡིན་པ་དེ་དག་ཀྱང་མ་ལུས་པར་ཟ་བར་བྱེད་དོ། །</p>
<p>དེ་རྣམས་ཟ་བར་བྱེད་པ་ན་ཁྲག་དྲོན་པོའི་ཐིགས་པ་ས་ལ་ལྷུང་བ་གང་དག་ཡོད་ན་ཡང་དེ་དག་ཀྱང་སོར་མོའི་རྩེ་མོ་རྣམས་ཀྱིས་བྲུད་དེ་ས་དང་བཅས་པར་ཁར་འཇུག་པར་བྱེད་དོ། །</p>
<p>བདག་ཅག་ཁ་ཅིག་ནི་ལྕགས་ཀྱི་མཁར་འདིར་བཅུག་གོ། །</p>
<p>ཀྱེ་ནང་རྗེ་འདི་དག་ནི་མིའི་བུད་མེད་མ་ཡིན་ཏེ། སྲིན་མོ་ཡིན་གྱིས་འདི་དག་ལས་བདག་ཉིད་སྲུངས་ཤིག །དེ་སྐད་ཅེས་སྨྲས་པ་དང་། ཚོང་པ་མཁས་པའི་རང་བཞིན་ཅན་གྱིས་སྐྱེ་བོའི་ཚོགས་ཆེན་པོ་དེ་ལ་འདི་སྐད་ཅེས་སྨྲས་སོ། །</p>
<p>གང་གིས་ན་ཁྱེད་ཅག་དང་བདག་ཅག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་འགྱུར་བའི་ཐབས་འགའ་ཅི་ཡོད། དེ་རྣམས་ཀྱིས་འདི་སྐད་ཅེས་སྨྲས་སོ། །</p>
<p>ཀྱེ་ནང་རྗེ་རེ་ཞིག་བདག་ཅག་གང་གིས་ན་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་འགྱུར་བའི་ཐབས་ནི་ཅུང་ཟད་ཀྱང་ཁོ་བོ་ཅག་ལ་མེད་དེ། དེ་ཅིའི་ཕྱིར་ཞེ་ན། གལ་ཏེ་བདག་ཅག་གིས་འདི་སྙམ་དུ་ཀྱེ་མ་བདག་ཅག་གིས་ལྕགས་ཀྱི་མཁར་འདི་ལས་རྒལ་ཏེ་འབྲོས་སོ་སྙམ་དུ་བསམས་ན། དེའི་ཉིས་གྱུར་རམ་དེའི་སུམ་གྱུར་གྱིས་མཐོན་པོར་འགྱུར་རོ། །</p>
<p>གལ་ཏེ་བདག་ཅག་གིས་འདི་སྙམ་དུ། ཀྱེ་མ་བདག་ཅག་གིས་ལྕགས་ཀྱི་མཁར་འདིའི་གློ་ཕུག་སྟེ་འབྲོས་སོ་སྙམ་དུ་བསམས་ན། དེའི་ཉིས་གྱུར་རམ། དེའི་སུམ་གྱུར་གྱིས་ཞེང་དུ་སྐྱེ་བར་འགྱུར་ཏེ། དེ་ལྟར་རེ་ཞིག་བདག་ཅག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་འགྱུར་བའི་ཐབས་བདག་ཅག་ལ་མེད་དོ། །</p>
<p>འོན་ཀྱང་གང་གིས་ན་ཁྱོད་ཅག་ནི་སླར་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་འགྱུར་བའི་ཐབས་ཡོད་དེ། འདི་ན་བདག་ཅག་གི་བར་སྣང་ལ་རྒྱུ་བའི་ལྷ་རྣམས་ཀྱེ་མ་འཛམ་བུའི་གླིང་གི་དོན་མཐུན་རྣམས་གསོ་སྦྱོང་བཅྭ་ལྔ་པ་དེ་ཉིད་ལ་བྱང་ཕྱོགས་ཀྱི་གསེབ་ལམ་གང་ན་རྟའི་རྒྱལ་པོ་སྤྲིན་གྱི་ཤུགས་ཅན་མ་རྨོས་མ་བཏབ་པའི་འབྲས་སཱ་ལུ་ཟ་བ་བདེ་བ་དང་། ནད་མེད་པ་དང་། སྟོབས་དང་ལྡན་པས་དབང་པོ་རྣམས་ཚིམ་པ། མགོ་འཕང་བསྟོད་དེ་ཕ་རོལ་དུ་འགྲོ་བ་ནི་སུ་ཡོད། སུ་ནི་ཕ་རོལ་དུ་བཀྲི། སུ་ནི་འཛམ་བུའི་གླིང་དུ་ལེགས་པ་དང་། བདེ་བར་ཕྱིན་པར་བྱ་ཞེས་ཆེད་དུ་བརྗོད་པ་ཆེད་དུ་བརྗོད་པ་ཡོད་པར་མི་འགྲོ་བ་ནི་བྱིས་པའོ་ཞེས་སྒྲ་འབྱིན་པ་ཐོས་ཀྱིས། ཁྱོད་དེའི་དྲུང་དུ་དེང་ལ་འདི་སྐད་ཅེས་བདག་ཅག་ཕ་རོལ་དུ་མཆིའོ། །</p>
<p>བདག་ཅག་ཕ་རོལ་དུ་མཆི་སྟེ། བདག་ཅག་ཕ་རོལ་དུ་བཀྲི་ཞིང་ལེགས་པ་དང་བདེ་བར་འཛམ་བུའི་གླིང་དུ་ཕྱིན་པར་མཛད་དུ་གསོལ་ཞེས་སྨྲོས་ཤིག །དེ་ནས་ཚོང་པ་མཁས་པའི་རང་བཞིན་ཅན་གྱིས་སྐྱེ་བོའི་ཚོགས་ཆེན་པོ་དེས་སྨྲས་པ་ཤིན་ཏུ་ལེགས་པར་བཟུང་སྟེ་ཆུབ་པར་བྱས་ནས། བགས་ཀྱིས་དལ་བུས་དལ་བུས་ཤིང་ཤི་རི་ཤ་ལས་བབས་ནས་གཡས་ཕྱོགས་ཀྱི་ལམ་དེ་ཉིད་དུ་སོང་སྟེ། བུད་མེད་གང་དང་ལྷན་ཅིག་ཉལ་བ་དེ་མལ་ན་གཉིད་ཀྱིས་ལོག་པར་རིག་ནས་བགས་ཀྱིས་དལ་བུས་དལ་བུས་ཉལ་ལོ། །</p>
<p>དེ་ནས་ཚོང་པ་མཁས་པའི་རང་བཞིན་ཅན་གྱིས་དེ་ཉིད་ཀྱི་མཚན་མོ་འདས་པ་དང་། ནང་པར་སྔར་ལངས་ནས་འཛམ་བུའི་གླིང་གི་དོན་མཐུན་རབ་ཏུ་མང་པོ་གང་ན་བ་དེར་སོང་སྟེ་ཕྱིན་པ་དང་། འཛམ་བུའི་གླིང་གི་དོན་མཐུན་རབ་ཏུ་མང་པོ་རྣམས་ལ་འདི་སྐད་ཅེས་སྨྲས་སོ། །</p>
<p>ཤེས་ལྡན་དག་རེ་ཞིག་གང་ན་སྐྱེད་མོས་ཚལ་དབེན་པ་ཡོད་པ་ཞིག་ཏུ་ཤོག་ཤིག་དང་། ཁོ་བོས་ཁྱོད་ཅག་དང་ལྷན་ཅིག་གསང་སྟེ་གླེང་དགོས་པ་ཅུང་ཞིག་ཡོད་ཀྱིས། ཁྱེད་སུ་ཡང་སྨྱོས་ཀྱང་ཁྱེའུའམ་བུ་མོ་ནི་ཁྲིད་དེ་མ་འོང་ཤིག །ཤེས་ལྡན་དག་དེ་བཞིན་དུ་བགྱིའོ་ཞེས་འཛམ་བུའི་གླིང་གི་དོན་མཐུན་རབ་ཏུ་མང་པོ་རྣམས་ཀྱིས་མཉན་ཏོ། །</p>
<p>དེ་ནས་འཛམ་བུའི་གླིང་གི་དོན་མཐུན་རབ་ཏུ་མང་པོ་རྣམས་སྐྱེད་མོས་ཚལ་རབ་ཏུ་དབེན་པ་གང་ན་བ་དེར་དོང་བ་དང་། དེ་ནས་ཚོང་པ་མཁས་པའི་རང་བཞིན་ཅན་གྱིས་སྐྱེ་བོའི་ཚོགས་ཆེན་པོ་དེ་དང་ལྷན་ཅིག་སྐབས་ཀྱི་གཏམ་ཇི་སྙེད་གླེངས་པ་དེ་དག་འཛམ་བུའི་གླིང་གི་དོན་མཐུན་རབ་ཏུ་མང་པོ་རྣམས་ལ་རྒྱས་པར་སྨྲས་ནས་འདི་སྐད་ཅེས་ཀྱང་སྨྲས་ཏེ། འདི་དག་ནི་བུད་མེད་མ་ཡིན་ཏེ། འདི་དག་སྲིན་མོ་ཡིན་གྱིས། ཤེས་ལྡན་དག་འདི་ལས་བདག་ཉིད་བསྲུང་བར་གྱིས་ཤིག །དེ་ནས་འཛམ་བུའི་གླིང་གི་དོན་མཐུན་རབ་ཏུ་མང་པོ་རྣམས་དེ་བཞིན་དུ་གསོ་སྦྱོང་བཅྭ་ལྔ་པ་དེ་ཉིད་ལ་བྱང་ཕྱོགས་ཀྱི་གསེབ་ལམ་གང་ན་རྟའི་རྒྱལ་པོ་སྤྲིན་གྱི་ཤུགས་ཅན་མ་རྨོས་མ་བཏབ་པའི་འབྲས་སཱ་ལུ་ཟ་བ་བདེ་བ་དང་། ནད་མེད་པ་དང་། སྟོབས་དང་ལྡན་པས་དབང་པོ་རྣམས་ཚིམ་པ་མགོ་འཕང་བསྟོད་དེ་ཕ་རོལ་དུ་འགྲོ་བ་ནི་སུ་ཞིག་ཡོད། སུ་ནི་ཕ་རོལ་དུ་བཀྲི། སུ་ནི་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་བྱ་ཞེས་ཆེད་དུ་བརྗོད་པ་ཆེད་དུ་བརྗོད་པ་ཡོད་པར་སོང་བ་དང་། ཚོང་པ་རྟ་རྫིའི་རིགས་ཤིག་གིས་རྟའི་རྒྱལ་པོ་སྤྲིན་གྱི་ཤུགས་ཅན་རྒྱང་རིང་པོ་ཁོ་ན་ནས་མཐོང་ངོ་། །</p>
<p>མཐོང་ནས་ཀྱང་འཛམ་བུའི་གླིང་གི་དོན་མཐུན་རབ་ཏུ་མང་པོ་ལ་འདི་སྐད་ཅེས་སྨྲས་སོ། །</p>
<p>ཤེས་ལྡན་དག་རྟའི་རྒྱལ་པོ་སྤྲིན་གྱི་ཤུགས་ཅན་ནི་ཕ་བི་ཡིན་ཏེ། ཕ་བིའི་དྲུང་དུ་དོང་ལ་འདི་སྐད་ཅེས་བདག་ཅག་ཕ་རོལ་དུ་མཆིའོ། །</p>
<p>བདག་ཅག་ཕ་རོལ་དུ་མཆི་སྟེ། བདག་ཅག་ཕ་རོལ་དུ་བཀྲི་ཞིང་བདག་ཅག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་མཛད་དུ་གསོལ་ཞེས་སྨྲའོ། །</p>
<p>དེ་ནས་ཚོང་པ་མཁས་པའི་རང་བཞིན་ཅན་གྱིས་དོན་མཐུན་རབ་ཏུ་མང་པོ་ལ་འདི་སྐད་ཅེས་སྨྲས་སོ། །</p>
<p>ཤེས་ལྡན་དག་བདག་གིས་ཇི་ལྟར་སྐྱེ་བོའི་ཚོགས་ཆེན་པོ་དེས་སྨྲས་པའི་དོན་གོ་བ་ལྟར་ན་འདི་ནི་བདག་ཅག་གིས་རྟའི་རྒྱལ་པོ་སྤྲིན་གྱི་ཤུགས་ཅན་གྱི་དྲུང་དུ་དོང་ནས་འདི་སྐད་ཅེས། བདག་ཅག་ཕ་རོལ་དུ་མཆིའོ། །</p>
<p>བདག་ཅག་ཕ་རོལ་དུ་མཆི་སྟེ། བདག་ཅག་ཕ་རོལ་དུ་བཀྲི་ཞིང་བདག་ཅག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་མཛད་དུ་གསོལ་ཞེས་སྨྲ་བའི་དུས་ལ་བབ་པ་མ་ཡིན་ནོ། །</p>
<p>འོན་ཀྱང་གང་གི་ཚེ་རྟའི་རྒྱལ་པོ་སྤྲིན་གྱི་ཤུགས་ཅན་གྱིས་མ་རྨོས་མ་བཏབ་པའི་འབྲས་སཱ་ལུ་ཟོས་ནས་ཞེས་བྱ་བ་ནས། སུ་ནི་ལེགས་པ་དང་བདེ་བར་འཛམ་བུའི་གླིང་དུ་ཕྱིན་པར་བྱ་ཞེས་བྱ་བའི་བར་གོང་མ་བཞིན་དུ་སྟེ། དེ་ནི་བདག་ཅག་རྟའི་རྒྱལ་པོ་སྤྲིན་གྱི་ཤུགས་ཅན་གྱི་དྲུང་དུ་དོང་ལ་འདི་སྐད་ཅེས་བདག་ཅག་ཕ་རོལ་དུ་མཆིའོ། །</p>
<p>བདག་ཅག་ཕ་རོལ་དུ་མཆི་སྟེ། བདག་ཅག་ཕ་རོལ་དུ་བཀྲི་ཞིང་བདག་ཅག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་མཛད་དུ་གསོལ་ཞེས་དེ་སྐད་དུ་སྨྲ་བའི་དུས་ལ་བབ་པ་ཡིན་ནོ། །</p>
<p>དེ་ནས་རྟའི་རྒྱལ་པོ་སྤྲིན་གྱི་ཤུགས་ཅན་གྱིས་མ་རྨོས་མ་བཏབ་པའི་འབྲས་སཱ་ལུ་ཟོས་ནས་ཞེས་བྱ་བ་ནས། སུ་ནི་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་བྱ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་འཛམ་བུའི་གླིང་གི་དོན་མཐུན་རབ་ཏུ་མང་པོ་བླ་གོས་ཕྲག་པ་གཅིག་ཏུ་གཟར་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ་རྟའི་རྒྱལ་པོ་སྤྲིན་གྱི་ཤུགས་ཅན་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་རྟའི་རྒྱལ་པོ་སྤྲིན་གྱི་ཤུགས་ཅན་ལ་འདི་སྐད་ཅེས་སྨྲས་སོ། །</p>
<p>བདག་ཅག་ཕ་རོལ་དུ་མཆིའོ། །</p>
<p>བདག་ཅག་ཕ་རོལ་དུ་མཆི་སྟེ། བདག་ཅག་ཕ་རོལ་དུ་བཀྲི་ཞིང་བདག་ཅག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་མཛད་དུ་གསོལ། དེ་ནས་རྟའི་རྒྱལ་པོ་སྤྲིན་གྱི་ཤུགས་ཅན་གྱིས་འཛམ་བུའི་གླིང་གི་དོན་མཐུན་རབ་ཏུ་མང་པོ་ལ་ལེགས་པར་རབ་ཏུ་གཏམས་ཤིང་རྗེས་སུ་བསྟན་པ། ཤེས་ལྡན་དག་བུད་མེད་དེ་དག་ལྷག་པར་གཟུགས་བཟང་བ། ལྷག་པར་མཛེས་པ། ལྷག་པར་བལྟ་ན་སྡུག་པར་བྱས་ནས་ཁྱེའུ་དང་བུ་མོ་རྣམས་ཁྲིད་དེ་འོང་ཞིང་། དེ་རྣམས་འདི་སྐད་ཅེས། ཇོ་བོ་དག་ཚུར་སྤྱོན། བཞིན་བཟངས་དག་ཚུར་སྤྱོན་ཞེས་བྱ་བ་ནས། བདག་ཅག་དང་ལྷན་ཅིག་རྩེ་བར་བགྱི། དགའ་བར་བགྱི། དགའ་མགུར་སྤྱད་པར་བགྱིའོ་ཞེས་བྱ་བའི་བར་གོང་མ་བཞིན་ནོ། །</p>
<p>འོན་ཏེ་ཁྱོད་ཅག་ལ་འགའ་ཞིག་གིས་ཅུང་ཟད་སྨྲས་ཏེ། བདག་ཅག་མི་དགོས་ན་རང་རང་གི་བུ་དག་ཁྲིད་དེ་དེང་ཤིག་ཅེས་ཟེར་བ་དེ་ལ་ཁྱེད་ཅག་ལས་གང་དག་འདི་སྙམ་དུ་བདག་ཅག་གི་ཆུང་མའམ། བུ་ཕོ་འམ། བུ་མོ་འམ། བདག་གི་ཟས་ཀྱི་ཁང་པའམ། སྐོམ་གྱི་ཁང་པའམ། གོས་ཀྱི་ཁང་པའམ། གནས་མལ་གྱི་ཁང་པའམ། དགའ་བར་འགྱུར་བའི་ཀུན་དགའ་ར་བའམ། དགའ་བར་འགྱུར་བའི་རྫིང་དང་། འཛམ་བུའི་གླིང་གི་རིན་པོ་ཆེ་རབ་ཏུ་མང་པོ་འདི་ལྟ་སྟེ། ནོར་བུ་དང་། མུ་ཏིག་དང་། བཻ་ཌཱུརྱ་དང་ཞེས་བྱ་བ་ནས། དུང་གཡས་སུ་འཁྱིལ་པ་ཞེས་བྱ་བའི་བར་གོང་མ་བཞིན་དུ་སེམས་ཕན་ཆད་དེ་དག་ཁོའི་རོ་སྟོད་དམ་རྒྱབ་ལ་ཞོན་ཡང་ཤིང་ཏོག་གི་འབྲས་བུ་སྨིན་པ་རྩ་བ་ཆད་པ་བཞིན་དུ་ལྷུང་བར་འགྱུར་ཞིང་། བུད་མེད་དེ་རྣམས་འོངས་ནས་ཟ་བར་འགྱུར་ཏེ། དེ་དག་སྐྱེས་པ་ཟ་བར་བྱེད་པ་ན་ཁྲག་དྲོན་པོའི་ཐིགས་པ་ས་ལ་ལྷུང་བ་གང་དག་ཡིན་པ་དེ་དག་ཀྱང་སོར་མོའི་རྩེ་མོས་ས་དང་བཅས་ཏེ་བྲུད་ནས་ཁར་འཇུག་གོ། །</p>
<p>ཁྱེད་ཅག་ལས་གང་དག་འདི་སྙམ་དུ་བདག་གི་ཆུང་མའམ། བུའམ། བུ་མོའམ་ཞེས་བྱ་བ་ནས་དུང་གཡས་སུ་འཁྱིལ་པ་ཞེས་བྱ་བའི་བར་གོང་མ་བཞིན་དུ་མི་སེམས་ན་དེ་རྣམས་ཁོ་བོའི་སྤུའི་རྩེ་མོའི་བྱེ་བའི་ཆ་ལ་རྟེན་ཀྱང་ལྟུང་བར་མི་འགྱུར་ཏེ། དེ་དག་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་འགྱུར་རོ། །</p>
<p>དེ་ནས་རྟའི་རྒྱལ་པོ་སྤྲིན་གྱི་ཤུགས་ཅན་གྱིས་འཛམ་བུའི་གླིང་གི་ཚོང་པ་རབ་ཏུ་མང་པོ་ལ་ལེགས་པར་རབ་ཏུ་གཏམས་ཤིང་རྗེས་སུ་བསྟན་ནས་རྒྱབ་སྨད་དོ། །</p>
<p>དེ་ནས་འཛམ་བུའི་གླིང་གི་ཚོང་པ་རབ་ཏུ་མང་པོས་རྟའི་རྒྱལ་པོ་སྤྲིན་གྱི་ཤུགས་ཅན་ལ་ཁ་ཅིག་ནི་རོ་སྟོད་དུ། ཁ་ཅིག་ནི་རྒྱབ་ཏུ། ཁ་ཅིག་ནི་གཉའ་བར་རོ། །</p>
<p>ཁ་ཅིག་ནི་མཇུག་མ་ལ་འཇུས་སོ། །</p>
<p>དེ་ནས་རྟའི་རྒྱལ་པོ་སྤྲིན་གྱི་ཤུགས་ཅན་གྱིས་རིམ་གྱིས་ལུས་ཀྱི་མཐུ་དང་། སྟོབས་དང་། བརྩོན་འགྲུས་ཡང་དག་པར་བསྐྱེད་ནས་དེ་ཉིད་ནས་སྟེང་གི་ནམ་མཁའ་ལ་སོང་བ་དང་། དེ་ནས་བུད་མེད་ལྷག་པར་གཟུགས་བཟང་བ། ལྷག་པར་མཛེས་པ། ལྷག་པར་བལྟ་ན་སྡུག་པ་རྣམས་ཀྱིས་ཁྱེའུ་དང་བུ་མོ་རྣམས་ཁྲིད་དེ་ལྷགས་ནས་འདི་སྐད་ཅེས་ཇོ་བོ་དག་ཚུར་སྤྱོན། བཞིན་བཟངས་དག་ཚུར་སྤྱོན་ཞེས་བྱ་བ་ནས་བདག་ཅག་དང་ལྷན་ཅིག་རྩེད་མོ་བགྱི། དགའ་བར་བགྱི། དགའ་མགུར་སྤྱད་པར་བགྱིའོ་ཞེས་བྱ་བའི་བར་གོང་མ་བཞིན་དུའོ། །</p>
<p>འོན་ཏེ་ཁྱེད་ཅག་ལ་འགའ་ཞིག་ཅུང་ཟད་སྨྲས་ཏེ། ཁོ་མོ་ཅག་མི་དགོས་ན་རང་རང་གི་ཁྱེའུ་དང་བུ་མོ་རྣམས་ཁྲིད་དེ་དེང་ཤིག་ཅེས་སྨྲ་བ་དེ་ལ་གང་དག་འདི་སྙམ་དུ་བདག་གི་ཆུང་མ་འམ། བུ་ཕོ་འམ། བུ་མོ་འམ། བདག་གི་ཟས་ཀྱི་ཁང་པའམ་ཞེས་བྱ་བ་ནས་དུང་གཡས་སུ་འཁྱིལ་པ་ཞེས་བྱ་བའི་བར་གོང་མ་བཞིན་དུ་སེམས་པ་དེ་དག་ནི་རྟའི་རྒྱལ་པོ་སྤྲིན་གྱི་ཤུགས་ཅན་གྱི་རོ་སྟོད་དང་རྒྱབ་ཏུ་ཞོན་ཡང་ཤིང་ཏོག་གི་འབྲས་བུ་སྨིན་པ་རྩ་བ་ཆད་པ་བཞིན་དུ་དེ་ནས་སླར་ལྷུང་བར་གྱུར་པ་དང་། བུད་མེད་དེ་རྣམས་དེ་དག་གི་དྲུང་དུ་དོང་སྟེ་ཕྱིན་ནས་ཟ་བར་བྱེད་དེ། སྐྱེས་པ་རྣམས་ཟ་བར་བྱེད་པ་ན་ལྷག་མ་ལུས་པ་གང་ཡིན་པ་འདི་ལྟ་སྟེ་སྐྲ་འམ་ཞེས་བྱ་བ་ནས། ས་དང་འདྲེན་མར་བྲུད་དེ་ཁར་འཇུག་པར་བྱེད་དོ་ཞེས་བྱ་བའི་བར་གོང་མ་བཞིན་དུའོ། །</p>
<p>གང་དག་འདི་སྙམ་དུ་བདག་གི་ཆུང་མ་འམ། བདག་གི་བུ་ཕོ་འམ། བདག་གི་བུ་མོ་ཞེས་བྱ་བ་ནས་དུང་གཡས་སུ་འཁྱིལ་པ་ཞེས་བྱ་བའི་བར་དུ་སྟེ། དེ་ལྟར་མི་སེམས་པ་དེ་རྣམས་ནི་འདི་ལྟར་རྟའི་རྒྱལ་པོ་སྤྲིན་གྱི་ཤུགས་ཅན་གྱི་སྤུའི་རྩེ་མོའི་ཆ་ཤས་ལ་འཇུས་པ་ཡང་ལེགས་པ་དང་། བདེ་བར་འཛམ་བུའི་གླིང་དུ་ཕྱིན་པར་གྱུར་ཏོ། །</p>
<p>རྒྱལ་པོ་ཆེན་པོ་དེ་བཞིན་དུ་གང་དག་འདི་སྙམ་དུ་བདག་ནི་མིག་ཡིན་ནོ། །</p>
<p>མིག་ནི་བདག་གི་ཡིན་ནོ། །</p>
<p>བདག་ནི་རྣ་བ་དང་། སྣ་དང་ལྕེ་དང་། ལུས་དང་། ཡིད་ཡིན་ནོ། །</p>
<p>ཡིད་ནི་བདག་གི་ཡིན་ནོ། །</p>
<p>བདག་ནི་གཟུགས་ཡིན་ནོ། །</p>
<p>གཟུགས་ནི་བདག་གི་ཡིན་ནོ། །</p>
<p>བདག་ནི་སྒྲ་དང་། དྲི་དང་། རོ་དང་། རེག་བྱ་དང་། བདག་ནི་ཆོས་ཡིན་ནོ། །</p>
<p>ཆོས་ནི་བདག་གི་ཡིན་ནོ། །</p>
<p>བདག་ནི་སའི་ཁམས་ཡིན་ནོ། །</p>
<p>སའི་ཁམས་ནི་བདག་གི་ཡིན་ནོ། །</p>
<p>བདག་ནི་ཆུའི་ཁམས་དང་། མེའི་ཁམས་དང་། རླུང་གི་ཁམས་དང་། ནམ་མཁའི་ཁམས་དང་། བདག་ནི་རྣམ་པར་ཤེས་པའི་ཁམས་ཡིན་ནོ། །</p>
<p>རྣམ་པར་ཤེས་པའི་ཁམས་ནི་བདག་གི་ཡིན་ནོ། །</p>
<p>བདག་ནི་གཟུགས་ཀྱི་ཕུང་པོ་ཡིན་ནོ། །</p>
<p>གཟུགས་ཀྱི་ཕུང་པོ་ནི་བདག་གི་ཡིན་ནོ། །</p>
<p>བདག་ནི་ཚོར་བ་དང་། འདུ་ཤེས་དང་། འདུ་བྱེད་དང་། བདག་ནི་རྣམ་པར་ཤེས་པའི་ཕུང་པོ་ཡིན་ནོ། །</p>
<p>རྣམ་པར་ཤེས་པ་ནི་བདག་གི་ཡིན་ནོ་སྙམ་དུ་སེམས་ན། དེ་རྣམས་སྡུག་བསྔལ་འཐོབ་འགྱུར་ཏེ། །</p>
<p>སྲིན་མོའི་ནང་དུ་ཚོང་པ་བཞིན། །</p>
<p>རྒྱལ་པོ་ཆེན་པོ་གང་དག་འདི་སྙམ་དུ་བདག་ནི་མིག་ཡིན་ནོ། །</p>
<p>མིག་ནི་བདག་གི་ཡིན་ནོ་ཞེས་བྱ་བ་ནས་རྣམ་པར་ཤེས་པའི་ཕུང་པོ་ནི་བདག་གི་ཡིན་ནོ་ཞེས་བྱ་བའི་བར་གོང་མ་བཞིན་དུ་སྟེ། དེ་ལྟར་མི་སེམས་ན། དེ་རྣམས་བདེ་བ་འཐོབ་འགྱུར་ཏེ། །</p>
<p>སྤྲིན་གྱི་ཤུགས་ཀྱིས་ཚོང་པ་བཞིན། །</p>
<p>སངས་རྒྱས་བསྟན་ལ་བླུན་པོའམ། །</p>
<p>གང་དག་དད་པར་མི་བྱེད་པ། །</p>
<p>དེ་རྣམས་སྡུག་བསྔལ་འཐོབ་འགྱུར་ཏེ། །</p>
<p>སྲིན་མོའི་ནང་དུ་ཚོང་པ་བཞིན། །</p>
<p>ཤེས་རབ་ཅན་གྱི་མི་གང་དག །སངས་རྒྱས་བསྟན་ལ་དད་བྱེད་པ། །</p>
<p>བདེ་བར་ཕ་རོལ་འགྲོ་འགྱུར་ཏེ། །</p>
<p>སྤྲིན་གྱི་ཤུགས་ཀྱིས་ཚོང་པ་བཞིན། །</p>
<p>རྒྱལ་པོ་ཆེན་པོ་ཇི་སྙམ་དུ་སེམས། །</p>
<p>དེའི་ཚེ་དེའི་དུས་ན་རྟའི་རྒྱལ་པོ་སྤྲིན་གྱི་ཤུགས་ཅན་དུ་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་རྟའི་རྒྱལ་པོ་སྤྲིན་གྱི་ཤུགས་ཅན་ཞེས་བྱ་བར་གྱུར་ཏོ། །</p>
<p>རྒྱལ་པོ་ཆེན་པོ་དེའི་ཚེ་ངས་སེམས་ཅན་རྣམས་ལ་ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་སེམས་ཅན་རྣམས་ལ་ཕན་པ་བྱས་པ་དེ་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་རྗེས་སུ་གཟུང་བ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཡུལ་བཱ་རཱ་ཎ་སཱི་དང་ཧ་ཅང་ཡང་མི་རིང་བ་ཞིག་ན་དྲང་སྲོང་བྱམས་པའི་བདག་ཉིད་སྙིང་རྗེ་ཅན་སེམས་ཅན་ལ་འོ་བྱམས་པ་ཞིག་གནས་སོ། །</p>
<p>དེའི་བསྟི་གནས་དང་ཧ་ཅང་ཡང་མི་རིང་བ་ཞིག་ན་ཁྱིམ་བདག་ཞིང་པ་གཉིས་ཤིག་ཞིང་རྨེད་པ་ལས་དེ་གཉིས་ཕན་ཚུན་རྩོད་པ་བྱུང་བར་གྱུར་ཏེ། དེ་ན་གཅིག་ཁྲོས་པ་དང་། ཅིག་ཤོས་ཀྱང་སླར་ཁྲོས་སོ། །</p>
<p>གཅིག་གིས་བརྒྱབ་པ་དང་། ཅིག་ཤོས་ཀྱིས་ཀྱང་སླར་བརྒྱབ་བོ། །</p>
<p>དེ་གཉིས་ཀ་ཡང་དྲང་སྲོང་གི་དྲུང་དུ་དོང་ནས་དྲང་སྲོང་དེ་ལ་གཅིག་གིས་དཔང་བཙུགས་པ་དང་། ཅིག་ཤོས་ཀྱིས་ཀྱང་བཙུགས་སོ། །</p>
<p>དེ་གཉིས་རྒྱལ་པོའི་དྲུང་དུ་སོང་བ་དང་། རྒྱལ་པོས་དེ་གཉིས་ལ་སྨྲས་པ། ཁྱེད་གཉིས་ལ་དཔང་སུ་ཡོད། གཅིག་གིས་སྨྲས་པ། ལྷ་བདག་གི་དཔང་དྲང་སྲོང་ལགས་སོ། །</p>
<p>ཅིག་ཤོས་ཀྱིས་སྨྲས་པ། བདག་གི་དཔང་ཡང་དེ་ཁོ་ན་ལགས་སོ། །</p>
<p>དེ་ནས་རྒྱལ་པོས་དྲང་སྲོང་བོས་ཏེ་དྲིས་པ། དྲང་སྲོང་ཆེན་པོ་འདི་གཉིས་སྔར་གང་གི་ཉེས། དྲང་སྲོང་གིས་སྨྲས་པ། ལྷ་གལ་ཏེ་འཁོར་ལོས་སྒྱུར་བའི་བཀའ་ཁྲིམས་ཀྱིས་ཞལ་ཆེ་བཅད་ན། དེ་ལྟ་ན་བདག་གིས་དཔང་བགྱིའི་གཞན་དུ་ནི་མ་ལགས་སོ། །</p>
<p>རྒྱལ་པོས་སྨྲས་པ་དེ་བཞིན་དུ་བྱའོ། །</p>
<p>དེ་ནས་དྲང་སྲོང་གིས་སྨྲས་པ། ལྷ་གཅིག་ཁྲོས་པ་དང་ཅིག་ཤོས་ཀྱང་སླར་ཁྲོས་སོ། །</p>
<p>གཅིག་གིས་བརྒྱབ་པ་དང་ཅིག་ཤོས་ཀྱིས་ཀྱང་སླར་བརྒྱབ་བོ། །</p>
<p>རྒྱལ་པོས་སྨྲས་པ། འོ་ན་གཉིས་ཀ་ཆད་པས་གཅད་དོ། །</p>
<p>དྲང་སྲོང་གིས་སྨྲས་པ། ལྷ་ཁྱོད་ལ་བདག་གིས་སླར་ལྷ་གལ་ཏེ་འཁོར་ལོས་སྒྱུར་བའི་བཀའ་ཁྲིམས་ཀྱིས་ཞལ་ཆེ་བཅད་ན་དེ་ལྟ་ན་བདག་གིས་དབང་བགྱིའི་གཞན་དུ་ན་མ་ལགས་སོ་ཞེས་མ་གསོལ་ཏམ། རྒྱལ་པོས་སྨྲས་པ། དྲང་སྲོང་ཆེན་པོ་འཁོར་ལོས་སྒྱུར་བའི་ཞལ་ཆེ་ཇི་ལྟར་གཅོད། དྲང་སྲོང་གིས་སྨྲས་པ། ལྷ་འཁོར་ལོས་སྒྱུར་བའི་རྒྱལ་པོ་ནི་གནོད་པ་ལས་ཟློག་ཅིང་ཕན་པ་ལ་སྦྱོར་བར་བགྱིད་དོ། །</p>
<p>དེ་ནས་རྒྱལ་པོས་སྨྲས་པ། གཉིས་ཀ་དེང་ལ་ད་ཕྱིན་ཆད་དེ་ལྟར་མ་བྱེད་ཅིག །རྒྱལ་པོ་ཆེན་པོ་དེའི་ཚེ་དེའི་དུས་ན་དྲང་སྲོང་དུ་གྱུར་པ་གང་གི་ཆོས་བཞིན་གྱིས་དཔང་དེ་བྱས་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་ཞེས་བྱ་བ་ནས་ང་ཉིད་ཀྱི་ཆོས་བཞིན་གྱིས་དཔང་དེ་བྱས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>རྒྱལ་པོ་ཆེན་པོ་ངས་ཆོས་བཞིན་གྱི་དཔང་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྟོགས་སོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ཆོས་བཞིན་གྱིས་དཔང་བྱས་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཞེས་བྱ་བ་ནས་ཚོགས་ཙམ་ཡིན་ནོ་ཞེས་བྱ་བའི་བར་གོང་མ་བཞིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་མ་ངེས་པའི་ཕུང་པོ་ལ་གནས་པ་ན་རང་གི་སྲོག་ཡོངས་སུ་བཏང་ནས་སེམས་ཅན་མང་པོ་རྗེས་སུ་གཟུང་བ་བྱས་པ་གང་ཡིན་པ་དེ་ཉོན་ཅིག ། རྒྱལ་པོ་ཆེན་པོ་སྔོན་བྱུང་བ་ན་ནགས་ཚང་ཚིང་ཞིག་ན་སེང་གེ་རལ་པ་ཅན་ཞིག་གནས་སོ། །</p>
<p>ལམ་དེ་ནས་དོན་མཐུན་ལྔ་བརྒྱ་ཙམ་དོང་ནས། དེ་དག་གི་ཅ་ཅོའི་སྒྲས་དུས་བསྐུལ་བས་སྦྲུལ་ཆེན་པོ་ཞགས་པ་ལྟ་བུ་ཞེས་བྱ་བ་ཞིག་གློ་བུར་དུ་ལངས་ནས་དེས་དོན་མཐུན་ཚོང་དཔོན་དང་བཅས་པ་བསྐོར་བ་དང་། དེ་རྣམས་སྐྲག་ནས་སྒྲ་འབྱིན་ཅིང་ཞི་བ་དང་། ཆུ་ལྷ་དང་ལུས་ངན་དང་། དབང་ཕྱུག་ལ་སོགས་པ་ལྷ་རྣམས་ལ་གསོལ་བ་བཏབ་པ་དང་། དེ་ནས་སེང་གེས་སྒྲ་དེ་ཐོས་སོ། །</p>
<p>ཐོས་ནས་ཀྱང་ཕྱོགས་དེར་འོངས་པ་དང་། ཇི་ཙམ་ན་སྦྲུལ་ཆེན་པོ་ཞགས་པ་ལྟ་བུ་ཞེས་བྱ་བས་དོན་མཐུན་ལྔ་བརྒྱ་ཙམ་བསྐོར་བ་མཐོང་ངོ་། །</p>
<p>དེ་དང་ཧ་ཅང་ཡང་མི་རིང་བ་ཞིག་ན་གླང་པོའི་ཕྲུ་གུ་ཞིག་ཀྱང་རྒྱུ་ཞིང་འདུག་པ་དང་། དེ་དེའི་དྲུང་དུ་སོང་སྟེ་སྨྲས་པ། གྲོགས་པོ་སྦྲུལ་ཆེན་པོ་ཞགས་པ་ལྟ་བུ་ཞེས་བྱ་བས་དོན་མཐུན་ལྔ་བརྒྱ་བསྐོར་ན་དེ་རྣམས་ཀྱི་དོན་གྱི་ཕྱིར་རང་གི་སྲོག་ཡོངས་སུ་གཏང་བར་ཁྱོད་སྤྲོ་འམ། ཇི་ལྟ་བུ་ཞིག་ཏུ་བྱ་བདག་གི་རྐང་པ་ཁྱོད་ཀྱི་ཀླད་པར་བཞག་ལ་ཐལ་མོས་སྦྲུལ་ཆེན་པོ་ལ་བསྣུན་དང་བདག་གི་རྐང་པ་བརྟེན་པའི་ཤུགས་ཀྱིས་ནི་ཁྱོད་འཆི་བར་འགྱུར་རོ། །</p>
<p>ཐལ་ལྕག་གིས་ནི་སྦྲུལ་ལོ། །</p>
<p>སྦྲུལ་ཆེན་པོའི་ཁ་ཆུས་རེག་པས་ནི་བདག་ཀྱང་འཆི་བར་འགྱུར་རོ། །</p>
<p>གླང་པོ་ཆེའི་ཕྲུ་གུས་དེ་བཞིན་དུ་བྱའོ་ཞེས་ཁས་བླངས་ནས་སེང་གེས་གླང་པོ་ཆེའི་ཕྲུ་གུའི་སྟེང་དུ་རྐང་པ་བཞག་ནས་ཐལ་མོས་སྦྲུལ་ཆེན་པོ་ལ་བསྣུན་པ་དང་། སེང་གེས་རྐང་པ་བརྟེན་པའི་ཤུགས་ཀྱིས་ནི་གླང་པོ་ཆེའི་ཕྲུ་གུ་ཤི་ཐལ་མོས་ཀྱང་སྦྲུལ་ཆེན་པོ་ཤི། སྦྲུལ་ཆེན་པོའི་ཁ་ཆུས་ཀྱང་རི་དགས་ཀྱི་རྒྱལ་པོ་སེང་གེ་ཤི་སྟེ་འགྲོ་བ་གསུམ་ཆར་ཡང་ངོ་། །</p>
<p>དོན་མཐུན་གྱི་ཚོགས་ཆས་པ་དང་ལྷ་ཞིག་གིས་སྨྲས་པ། བསྐལ་པ་བཟང་པོའི་བྱང་ཆུབ་སེམས་དཔས་ཁྱོད་ཀྱི་ཕྱིར་རང་གི་སྲོག་ཡོངས་སུ་བཏང་ནས་སྐྱབས་བྱས་ཀྱིས་རེ་ཞིག་དེའི་ལུས་ལ་མཆོད་པར་བྱོས་ལ་ཕྱིར་དེངས་ཤིག །དེ་ནས་དེ་རྣམས་ཀྱིས་དེའི་རུས་པ་བསྲེགས་ཏེ་རུས་པ་ལ་མཆོད་པ་བྱས་སོ། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་རི་དགས་ཀྱི་རྒྱལ་པོ་སེང་གེ་ཞེས་བྱ་བ་ནས། ངས་དོན་མཐུན་ལྔ་བརྒྱ་པོ་དེ་དག་སྦྲུལ་ཆེན་པོ་ལས་རང་གི་སྲོག་བཏང་ནས་ཐར་བར་བྱས་སོ་ཞེས་བྱ་བའི་བར་སྔ་མ་བཞིན་ནོ། །</p>
<p>རྒྱལ་པོ་ཆེན་པོ་ངས་སེམས་ཅན་རྣམས་རྗེས་སུ་བཟུང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན། ཁྱོད་ཀྱིས་དེ་ལྟར་མི་བལྟ་སྟེ་ཞེས་བྱ་བ་ནས། ངས་སེམས་ཅན་རྣམས་རྗེས་སུ་བཟུང་བ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ་ཞེས་བྱ་བའི་བར་གོང་མ་བཞིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་གསོད་པ་ལ་ཡང་བྱམས་པ་བསྒྲུབས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ནགས་ཁྲོད་ཅིག་ན་བྱང་ཆུབ་སེམས་དཔའ་མ་ངེས་པའི་ཕུང་པོ་ལ་གནས་པ་ན་བྱ་མགོ་གཉིས་ལ་སེམས་ཐ་དད་པ་ཞིག་ཏུ་གྱུར་ཏེ། དེ་ལ་གཅིག་ནི་ཆོས་ཅན་ཞེས་བྱའོ། །</p>
<p>ཅིག་ཤོས་ནི་ཆོས་མིན་ཞེས་བྱའོ། །</p>
<p>ཇི་ཙམ་དུས་གཞན་ཞིག་ན་ཆོས་ཅན་གྱིས་བདུད་རྩིའི་འབྲས་བུ་ཞིག་ཟོས་སོ། །</p>
<p>ཆོས་མིན་གྱིས་ནི་དུག་གི་འབྲས་བུ་ཞིག་ཟོས་པ་ལས་གཉིས་ཀ་ཡང་དུག་གི་མཐུས་ཀུན་དུ་མྱོས་པར་གྱུར་ནས་ཕན་ཚུན་རྩོད་པར་བརྩམས་པ་དང་། གཅིག་གིས་ལོག་པར་སྨོན་ལམ་བཏབ་པ། ཁྱོད་ཀྱི་སྐྱེ་བ་གང་དང་གང་དུ་སྐྱེས་པ་དེ་དང་དེར་གསོད་པ་དང་། ཕྱིར་རྒོལ་བ་དང་དགྲ་བོར་གྱུར་ཅིག་ཅེས་བྱས་སོ། །</p>
<p>ཅིག་ཤོས་ཀྱིས་ཀྱང་སྨྲས་པ། བདག་ནི་ཁྱོད་ལ་ཐམས་ཅད་དུ་བྱམས་པའི་སེམས་དང་ཕན་པའི་སེམས་དང་སྙིང་བརྩེ་བའི་སེམས་སུ་གྱུར་ཅིག་ཅེས་བྱས་སོ། །</p>
<p>རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཆོས་ཅན་གང་ཡིན་པ་དེ་ནི་ང་ཉིད་ཡིན་ནོ། །</p>
<p>ཆོས་མིན་ནི་ལྷ་སྦྱིན་ཡིན་ནོ། །</p>
<p>རྒྱལ་པོ་ཆེན་པོ་ངའི་བྱམས་པའི་སེམས་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་བྱམས་པའི་སེམས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ།། །</p>
<p>།འདུལ་བ་གཞི། བམ་པོ་བཞི་བཅུ་རྩ་བརྒྱད་པ། རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་གྱི་སྐྱབས་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཆུ་གླིང་ཞིག་གི་འགྲམ་ན་བྱང་ཆུབ་སེམས་དཔའ་མ་ངེས་པའི་ཕུང་པོ་ལ་གནས་པ་ན་ཆུ་སྲེག་རྣམས་ཀྱི་ནང་དུ་སྐྱེས་ནས་ཆུ་སྲེག་ལྔ་བརྒྱའི་དཔོན་པོར་གྱུར་ཏོ། །</p>
<p>ཇི་ཙམ་ན་ཆུ་སྲེག་རྒན་པོ་ཞིག་ཆུ་སྲེག་དེ་རྣམས་ཀྱི་སྒོ་ང་དང་ཕྲུ་གུ་རྣམས་ཐབས་ཀྱིས་སྔར་ཟོས་ནས་དལ་བུས་དལ་བུས་འཆག་ཅིང་རེས་འགའ་བྱ་བ་མེད་པ་ན་རྐང་པ་གཅིག་བསྐུམ་ནས་འདུག་གོ། །</p>
<p>དེ་ནས་ཆུ་སྲེག་དེ་རྣམས་བུ་དང་བྲལ་བ་ལས་བྱུང་བའི་སྡུག་བསྔལ་གྱིས་གདུངས་ནས་དཔོན་པོའི་དྲུང་དུ་སོང་སྟེ་རིས་མཐུན་པའི་སྐད་གཉུག་མས་ངུ་བར་བརྩམས་པ་དང་། དེ་ནས་དཔོན་པོས་རང་གི་ཁྱུ་རྣམས་དེ་ལྟར་སྡུག་བསྔལ་བར་མཐོང་ནས་ཆུ་གླིང་ཀུན་ནས་བྱུལ་བར་བརྩམས་པ་དང་། ཆོས་ཉིད་ཀྱིས་བྱང་ཆུབ་སེམས་དཔའ་རྣམས་ནི་ལུས་ཀྱིས་རྣམ་པར་ལྟུང་བར་འགྱུར་གྱི་སེམས་ཀྱིས་ནི་མ་ཡིན་པས། དེས་ཆུ་སྲེག་རྒན་པོ་དེ་དལ་བུས་དལ་བུས་འཆག་ཅིང་ཕྱོགས་གཅིག་ཏུ་སོང་ནས་རྐང་པ་གཅིག་བཏེག་སྟེ་གནས་པ་མཐོང་ནས། བྱང་ཆུབ་སེམས་དཔས་འཕྲིགས་པ་འདི་ནི་རང་གི་རིགས་ཀྱི་ཕྱིར་རྒོལ་བ་རང་བཞིན་ངན་པ་ཡིན་ནོ་སྙམ་དུ་རིག་ནས་ཚིགས་སུ་བཅད་དེ་སྨྲས་པ། བདག་གི་སྒོ་ང་ཕྲུ་གུ་དང་། །</p>
<p>རུས་ཆགས་རྣམས་ཀྱང་ཟོས་ནས་ནི། །</p>
<p>རྐང་པ་གཅིག་བཙུགས་འདུག་པ་དེ། །</p>
<p>ཀྱེ་མ་ཁྱོད་ཀྱི་བརྟུལ་ཞུགས་ཡིན། །</p>
<p>ཁ་ཅིག་སྨྲ་བ་ཡང་བདེན་ཏེ། །</p>
<p>གོམ་པ་དལ་བུས་འདོར་བྱེད་ཅིང་། །</p>
<p>དལ་བུས་དལ་བུས་སྨྲ་བ་དང་། །</p>
<p>གཉའ་བ་གྱུར་གྱུར་བྱེད་པ་ནི། །</p>
<p>དེ་ནི་ངན་གཡོའི་མཚན་ཉིད་ཡིན། །</p>
<p>དེས་བསམས་པ། དཔོན་པོ་འདིས་ནི་བདག་གི་རྒྱུས་ཤེས་སོ་སྙམ་དུ་རིག་ནས་དེ་ཉིད་ལ་སྐྱབས་སུ་སོང་ངོ་། །</p>
<p>དེ་ནས་དཔོན་པོས་སྨྲས་པ། ཁུ་གུ་ནམ་ཆུ་སྲེག་གི་ཚོགས་རྣམས་འཁྲུགས་པར་མ་གྱུར་པ་དེའི་བར་དུ་ཁྱོད་ཀྱི་སེམས་བདེ་བར་གྱིས་ཤིག །དེ་ནས་ཆུ་སྲེག་རྒན་པོ་དེ་བྲོས་ནས་ཆུ་སྲེག་དེ་རྣམས་བདེ་བར་གྱུར་ཏོ། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་ཆུ་སྲེག་གི་དཔོན་པོར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་ཆུ་སྲེག་གི་དཔོན་པོ་དེར་གྱུར་ཏེ། རྒྱལ་པོ་ཆེན་པོ་ངས་སེམས་ཅན་རྗེས་སུ་བཟུང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་སེམས་ཅན་རྗེས་སུ་བཟུང་བ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་རྗེས་སུ་གཟུང་བ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ན་ནགས་ཚང་ཚིང་ཞིག་ན་བྱང་ཆུབ་སེམས་དཔའ་མ་ངེས་པའི་ཕུང་པོ་ལ་གནས་པ་ན་ནེ་ཙོ་མི་སྐད་སྨྲ་བ་ཞིག་ཏུ་གྱུར་ཏོ། །</p>
<p>དེའི་ཚེ་ཡུལ་བཱ་རཱ་ཎ་སཱིར་རྒྱལ་པོ་ཚངས་སྦྱིན་ཞེས་བྱ་བར་གྱུར་པ་དེ་ཆོས་མ་ཡིན་པས་རྒྱལ་སྲིད་བྱེད་དུ་འཇུག་གོ། །</p>
<p>དེ་ནས་ནེ་ཙོ་དེས་ཉིན་རེ་ཞིང་རྒྱལ་པོ་དེའི་ཁང་པའི་པུ་ཤུའི་སྟེང་ན་ཡིབ་ཅིང་རྒྱལ་པོ་ཆེན་པོ་ཆོས་མ་ཡིན་པས་རྒྱལ་སྲིད་མ་མཛད་ཅིག་ཅེས་སྨྲའོ། །</p>
<p>རྒྱལ་པོ་དེ་དེ་དང་ལྷན་ཅིག་གཅུགས་པར་གྱུར་པ་དང་། དེ་ནས་དེས་རྒྱལ་པོ་དེ་དཀའ་ཐུབ་ཀྱི་གནས་ལྔ་ལ་རབ་ཏུ་བཞག་ནས་ཆོས་བཞིན་གྱིས་རྒྱལ་སྲིད་བྱེད་པ་ལ་ཞུགས་ནས། དེས་རི་དགས་དང་བྱ་ཐམས་ཅད་ལ་མི་འཇིགས་པ་བྱིན་ནོ། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་ནེ་ཙོར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་ནེ་ཙོ་མི་སྐད་སྨྲ་བ་དེ་ཡིན་པར་གྱུར་ཏོ། །</p>
<p>རྒྱལ་པོ་ཆེན་པོ་ངས་སེམས་ཅན་ལ་ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་སེམས་ཅན་ལ་ཕན་པ་བྱས་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་གསོད་པ་ལ་བྱམས་པའི་སེམས་བསྐྱེད་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཡུལ་ཀ་ཤི་ཞེས་བྱ་བ་ན་རྒྱལ་པོ་ཚངས་སྦྱིན་ཞེས་བྱ་བ་ཞིག་རྒྱལ་སྲིད་བྱེད་དེ། དེ་རྟག་ཏུ་ལུས་འཕགས་ཀྱི་ཡུལ་འདོད་པ་ཁོ་ནའི་ཕྱིར་ལུས་འཕགས་ཀྱི་རྒྱལ་པོ་དང་མི་མཐུན་པར་གྱུར་ཏོ། །</p>
<p>ལུས་འཕགས་ཀྱི་རྒྱལ་པོ་ནི་དེ་བས་ཁྱད་ཞུགས་པའི་མཐུ་དང་ལྡན་ཡང་ཡུལ་དེ་མི་འདོད་པས་རྟག་ཏུ་དེ་ལ་བྱམས་པའི་སེམས་དང་། ཕན་པའི་སེམས་དང་། སྙིང་བརྩེ་བས་གནས་སོ། །</p>
<p>འོན་ཀྱང་དེ་སྲིད་པས་འཁོལ་བས་ཡུལ་དེ་ཁོ་ན་འདོད་པའི་ཕྱིར་དེ་དཔུང་གི་ཚོགས་ཡན་ལག་བཞི་པ་གོ་བསྐོན་ནས་ལུས་འཕགས་ཀྱི་རྒྱལ་པོ་དང་གཡུལ་སྤྲད་པའི་ཕྱིར་ཆས་སོ། །</p>
<p>དེ་ནས་ལུས་འཕགས་ཀྱི་རྒྱལ་པོས་ཐོས་ནས་དཔག་ཚད་ཕྱེད་དང་གསུམ་གྱི་ལམ་བསྟར་དུ་བཅུག་སྟེ། གྲོང་ཁྱེར་དེ་ཐམས་ཅད་རྡོ་བ་དང་གསེག་མ་དང་། གྱོ་མོ་བསལ་ནས་རྒྱལ་མཚན་དང་བ་དན་ནི་བསྒྲེང་། དར་གྱི་ཆུན་འཕྱང་མང་པོ་ནི་དཔྱངས། དྲི་ཞིམ་པོའི་པོག་པོར་ནི་བཤམས། ཙན་དན་གྱི་ཆུའི་ཆག་ཆག་གིས་བཏབ་ཅིང་མེ་ཏོག་སིལ་མ་སྣ་ཚོགས་ཀྱིས་དགའ་དགའ་ལྟར་བྱས་ནས་གཙང་ཞིང་བསོད་པའི་བཟའ་བ་རབ་ཏུ་མང་པོ་དག་སྟ་གོན་བྱས་ཏེ་གྲོང་མི་དང་བློན་པོ་རྣམས་སྩུར་བཀྱེ་ནས་མགུ་བར་འགྱུར་བ་བརྒྱ་ཕྲག་དག་སྤྲིང་བ་ཐོས་པ་དང་། རྒྱལ་པོ་ཚངས་སྦྱིན་ཀུན་ནས་དཀྲིས་པ་དང་བྲལ་ཏེ་དེ་ནས་བསམས་པ། ལུས་འཕགས་ཀྱི་རྒྱལ་པོ་ལ་སོ་སོར་ཡང་དག་པར་དགའ་བར་འགྱུར་བ་ཞིག་བྱས་ཏེ་སླར་ལྡོག་གོ་སྙམ་དུ་བསམས་ནས། ལུས་འཕགས་ཀྱི་རྒྱལ་པོའི་དྲུང་དུ་སོང་བ་དང་། ལུས་འཕགས་ཀྱི་རྒྱལ་པོས་བཀུར་སྟི་ཆེན་པོས་བསུ་ནས་ནང་དུ་ཁྲིད་དེ། ཁ་ཟས་བསོད་པ་རྣམས་ཀྱིས་ཚིམ་པར་བྱས་ནས་ཚིགས་སུ་བཅད་དེ་སྨྲས་པ། རྒྱལ་དབང་བདག་ལ་བཟོད་པར་མཛོད། །</p>
<p>ཁྱོད་ལ་བདག་ནི་རྟག་ཏུ་འདུད། །</p>
<p>བདག་ནི་གྲོགས་པོར་གྱུར་ལགས་ན། །</p>
<p>ཁྱོད་ཀྱིས་བདག་ལ་བརྩེ་བར་མཛོད། །</p>
<p>དེས་ཀྱང་ཚིགས་སུ་བཅད་དེ་སྨྲས་པ། བཟོད་པ་ཡི་ནི་གཞུ་བདུངས་ནས། །</p>
<p>ཁྲོ་དང་ང་རྒྱལ་འཇོམས་པ་ཡི། །</p>
<p>ཡོན་ཏན་ལྡན་པའི་མདའ་གཅིག་གིས། །</p>
<p>ཁྱོད་ཀྱིས་བདག་ཅག་རིལ་བཅོམ་མོ། །</p>
<p>དེ་ནས་དེ་གཉིས་ཕན་ཚུན་ཡིད་གཅུགས་པར་གྱུར་ནས་རྒྱལ་པོ་ཚངས་སྦྱིན་ཡང་རང་གི་ཡུལ་དུ་སོང་ངོ་། །</p>
<p>ལུས་འཕགས་ཀྱི་ཡུལ་མི་རྣམས་ཀྱང་འཇིགས་པ་དང་བྲལ་བར་གྱུར་ཏོ། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་ལུས་འཕགས་ཀྱི་རྒྱལ་པོར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་ལུས་འཕགས་ཀྱི་རྒྱལ་པོ་དེ་ཡིན་པར་གྱུར་ཏོ། །</p>
<p>རྒྱལ་པོ་ཆེན་པོ་ངས་ཡིད་ཀྱི་དྲེགས་པ་བཅོམ་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་ཡིད་ཀྱི་དྲེགས་པ་བཅོམ་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཞེས་བྱ་བ་ནས་ཚོགས་ཙམ་ཡིན་ནོ་ཞེས་བྱ་བའི་བར་གོང་མ་བཞིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་གྱི་དོན་ཆེན་པོ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་བྱང་ཆུབ་སེམས་དཔའ་མ་ངེས་པའི་ཕུང་པོ་ལ་གནས་པ་ནི་རྒྱ་མཚོའི་རུ་སྦལ་གྱི་དཔོན་པོ་ཞིག་ཏུ་གྱུར་ཏོ། །</p>
<p>ཇི་ཙམ་ན་དེད་དཔོན་འཁོར་ལྔ་བརྒྱ་པ་ནོར་ཚོལ་བ་ཞིག་རྒྱ་མཚོའི་གྲུ་བོ་ཆེ་བསྒྲུབས་ནས་རྒྱ་མཚོ་ཆེན་པོར་ཞུགས་པ་ལས་ཇི་ཙམ་ན་གྲུ་དེ་ཆུ་སྲིན་ཉའི་རིགས་ཀྱིས་བཤིག་ནས་ཚུལ་མ་ཡིན་པས་སྡུག་བསྔལ་བར་གྱུར་ཏོ། །</p>
<p>དེ་ནས་རུ་སྦལ་དེས་ཚོང་པ་ལྔ་བརྒྱ་རྒྱབ་ཏུ་བསྐྱོན་ནས་རྒྱ་མཚོ་ཆེན་པོ་ལས་བསྒྲལ་ཏོ། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་རྒྱ་མཚོའི་རུ་སྦལ་གྱི་དཔོན་པོར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་རྒྱ་མཚོའི་རུ་སྦལ་གྱི་དཔོན་པོ་དེར་གྱུར་ཏོ། །</p>
<p>རྒྱལ་པོ་ཆེན་པོ་ངས་སེམས་ཅན་རྗེས་སུ་བཟུང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་སེམས་ཅན་རྗེས་སུ་བཟུང་བ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཞེས་བྱ་བ་ནས་ཚོགས་ཙམ་ཡིན་ནོ་ཞེས་བྱ་བའི་བར་གོང་མ་བཞིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་ལ་ཕན་པ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ལུས་འཕགས་ཀྱི་རྒྱལ་པོའི་བློན་པོ་ལྔ་བརྒྱ་བྱུང་བ་ལས་དེ་ན་སྡེ་ཅན་དང་། སྡེ་བཟངས་ཞེས་བྱ་བ་སྤུན་གཉིས་ཤིག་བློན་པོའི་གཙོ་བོ་བྱེད་པ་ལས་སྡེ་ཅན་གྱིས་སྡེ་བཟངས་ལ་རྟག་ཏུ་ཀླན་ཀ་ཚོལ་ཞིང་གནོད་པ་བྱ་བ་ལ་ཞུགས་སོ། །</p>
<p>སྡེ་བཟངས་ནི་དེ་ལ་རྟག་ཏུ་ཕན་པར་བྱ་བ་ལ་ཞུགས་སོ། །</p>
<p>རྒྱལ་པོའི་བློན་པོ་དང་གྲོང་མི་རྣམས་ཀྱིས་ཀྱང་སྡེ་བཟངས་ཀྱི་ཆེད་དུ་སྡེ་ཅན་དང་སྡུམས་བྱས་ཀྱང་། གནས་སྐབས་ཐམས་ཅད་དུ་གནོད་པ་བྱེད་པ་ལས་ལྡོག་ཏུ་མ་བཏུབ་བོ། །</p>
<p>དེ་ནས་ལུས་འཕགས་ཀྱི་རྒྱལ་པོས་མང་པོ་ཞིག་སྤྱོས་ནས་ཡུལ་ནས་བསྐྲད་དོ། །</p>
<p>དེ་བཱ་རཱ་ཎ་སཱིར་སོང་ནས་རྒྱལ་པོ་ཚངས་སྦྱིན་གྱིས་བློན་པོའི་གཙོ་བོར་བཅུག་གོ། །</p>
<p>དེ་དུས་གཞན་ཞིག་ན་ལོང་བར་གྱུར་ཏོ་ཞེས་ནུ་བོ་སྡེ་བཟངས་ཀྱིས་ཐོས་ནས་རྒྱལ་པོ་ལ་གསོལ་བ་བྱས་ཏེ་བཱ་རཱ་ཎ་སཱིར་སོང་ནས་མིག་ཕྱེ་བ་དང་། སྐྱེ་བོའི་ཚོགས་ཆེན་པོས་སྡེ་བཟངས་འདི་ལྟ་བུ་གང་གིས་ན་མཐུས་ཕུ་བོ་ལོང་བར་བྱ་བའི་རིགས་ན། སྙིང་རྗེ་དང་ལྡན་པ་འདིས་དེའི་མིག་ཕྱེའོ། །</p>
<p>ཞེས་སྡེ་བཟངས་ལ་སེམས་དགའ་བར་གྱུར་ཏོ། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་བློན་པོའི་གཙོ་བོ་སྡེ་བཟངས་ཞེས་བྱ་བར་གྱུར་པ་དེ་གཞན་ཞིག་ཡིན་སྙམ་ན་ཞེས་བྱ་བ་ནས། འོན་ཀྱང་ངས་སེམས་ཅན་རྗེས་སུ་བཟུང་བ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཞེས་བྱ་བ་ནས་ཚོགས་ཙམ་ཡིན་ནོ་ཞེས་བྱ་བའི་བར་གོང་མ་བཞིན་དུའོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་རྗེས་སུ་གཟུང་བ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ཚོང་ཁང་ཞིག་ན་དེད་དཔོན་གཉིས་ཤིག་གནས་པ་ལས་དེ་གཉིས་ཤིང་རྟ་ལྔ་བརྒྱ་དང་ཉོ་ཚོང་ལ་དགོན་པའི་ལམ་ཞིག་ཏུ་ཞུགས་པ་དང་དེ་གཉིས་འདི་སྙམ་དུ་སེམས་ཏེ། བདག་ཅག་དགོན་པའི་ནང་ནས་འདོང་བ་རྣམས་འདི་ལྟ་སྟེ། གཅིག་ལ་གཅིག་ཕན་ཐོགས་པར་མངོན་པ་མེད་ཀྱིས། མ་ལ་བདག་ཅག་གིས་ཤིང་རྟ་པའི་འགྲོན་པ་རབས་གཉིས་སུ་བཅད་ལ་དགོན་པའི་ལམ་དུ་འཇུག་པར་བྱའོ་སྙམ་ནས། དེ་གཉིས་ཀྱིས་ཤིང་རྟ་པའི་འགྲོན་པ་རབས་གཉིས་སུ་བཅད་ནས། །</p>
<p>དགོན་པའི་ལམ་དུ་ཞུགས་སོ། །</p>
<p>དེ་ལ་དེད་དཔོན་གཅིག་ནི་ཤིང་རྟ་པ་ལྔ་བརྒྱ་དང་དགོན་པའི་ལམ་གྱི་མགོ་ན་འདུག་གོ། །</p>
<p>དེད་དཔོན་ཅིག་ཤོས་ནི་ཤིང་རྟ་པ་ལྔ་བརྒྱ་དང་དགོན་པའི་ལམ་དུ་ཞུགས་སོ། །</p>
<p>དེད་དཔོན་གྱི་མི་ཚོང་པའི་མདུན་ནས་འགྲོ་བས་སྐྱེས་བུ་ནག་པོ་མིག་ཆེ་ལ་དམར་བ་བོང་བུའི་ཤིང་རྟར་ཞུགས་པ། འཁོར་ལོ་རྫབ་ཀྱིས་ཡོག་པ། གོས་རླན་པ་སྐྲ་གཤེར་བ་མེ་ཏོག་ཀུ་མུ་དའི་ཕྲེང་བས་མགོ་བོ་བཅིངས་པ། མགོ་འདྲེན་དང་དཀྱུས་མ་དག་དབྱངས་སུ་ལེན་པ་མཐོང་ངོ་། །</p>
<p>མཐོང་ནས་ཀྱང་འདི་སྐད་ཅེས་སྨྲས་སོ། །</p>
<p>ཀྱེ་ནང་རྗེ་ཅི་དགོན་པའི་ལམ་དུ་ལྷས་ཆར་ཕབ་ནས་རྩྭ་དང་ཆུ་སར་པ་མང་དུ་སྐྱེས་སམ་ཀྱེ་ནང་རྗེ་བདེན་ཏེ། དགོན་པའི་ལམ་དུ་ལྷས་ཆར་ཕབ་ནས་རྩྭ་དང་ཆུ་སར་པ་མང་དུ་བསྐྱེད་ཀྱིས། ཤེས་ལྡན་དག་རྩྭ་དང་ཆུ་རྙིང་པས་ཁལ་རྣམས་དུབ་པར་མ་བྱས་པར་འོར་ཅིག །ཁྱེད་ཅག་རྩྭ་དང་ཆུ་སར་པ་ལ་ལོངས་སྤྱོད་དང་བདེ་བ་དང་ལེགས་པར་དགོན་པའི་ལམ་མ་རྟོལ་བ་ལྷག་མ་ཡང་རྟོལ་བར་འགྱུར་རོ། །</p>
<p>དེ་ནས་དེད་དཔོན་གྱི་མི་འགྲོན་པ་གང་ན་བ་དེར་སོང་སྟེ་ཕྱིན་པ་དང་། འགྲོན་པ་དེ་དག་ལ་འདི་སྐད་ཅེས་སྨྲས་སོ། །</p>
<p>ཤེས་ལྡན་དག་ཤེས་པར་གྱིས་ཤིག །ཁོ་བོ་ཚོང་པ་རྣམས་ཀྱི་མདུན་ནས་འགྲོ་བ་ན་འདི་ན་སྐྱེས་བུ་ནག་པོ་མིག་ཆེ་ལ་དམར་བ་བོང་བུའི་ཤིང་རྟར་ཞུགས་པ། འཁོར་ལོ་རྫབ་ཀྱིས་ཡོག་པ་གོས་རླན་པ། སྐྲ་གཤེར་བ་མེ་ཏོག་ཀུ་མུ་དའི་ཕྲེང་བས་མགོ་བོ་བཅིངས་པ། མགོ་འདྲེན་དང་དཀྱུས་མ་དག་དབྱངས་སུ་ལེན་པ་མཐོང་ངོ་། །</p>
<p>མཐོང་ནས་ཀྱང་འདི་སྐད་ཅེས་ཀྱེ་ནང་རྗེ་ཅི་དགོན་པའི་ལམ་དུ་ལྷས་ཆར་ཕབ་ནས་རྩྭ་དང་ཆུ་སར་པ་མང་དུ་སྐྱེས་སམ་ཞེས་བྱས་པ་དང་། དེ་འདི་སྐད་ཅེས་ཀྱེ་ནང་རྗེ་བདེན་ཏེ། དགོན་པའི་ལམ་དུ་ལྷས་ཆར་ཕབ་ནས་རྩྭ་དང་ཆུ་སར་པ་བསྐྱེད་ཀྱིས། ཤེས་ལྡན་དག་རྩྭ་དང་ཆུ་རྙིང་པས་ཁལ་རྣམས་དུབ་པར་མ་བྱས་པར་འོར་ཅིག །ཁྱེད་ཅག་རྩྭ་དང་ཆུ་སར་པ་ལ་ལོངས་སྤྱོད་དང་བདེ་བ་དང་ལེགས་པར་དགོན་པའི་ལམ་མ་རྟོལ་བ་ལྷག་མ་ཡང་རྟོལ་བར་འགྱུར་རོ་ཞེས་ཟེར་གྱིས། བདག་ཅག་གི་ཁལ་རྣམས་མ་དུབ་པར་རྩྭ་དང་ཆུ་བོར་ལ་བདག་ཅག་རྩྭ་དང་ཆུ་སར་པ་ལ་ལོངས་སྤྱད་ནས་བདེ་བ་དང་ལེགས་པར་དགོན་པའི་ལམ་མ་རྟོལ་བ་ལྷག་མ་ཡང་རྟོལ་བར་བྱའོ་ཞེས་དེ་རྣམས་ཀྱིས་རྩྭ་དང་ཆུ་རྙིང་པ་བོར་ཏེ་དགོན་པའི་ལམ་དུ་ཞུགས་པ་ལས་དེ་རྣམས་དོང་ནས་ཞག་གཅིག་ལོན་ཡང་རྩྭ་དང་ཆུ་སར་པ་མ་རྙེད་དོ། །</p>
<p>ཞག་གཉིས་དང་གསུམ་དང་བདུན་གྱི་བར་དུ་སོང་ཡང་རྩྭ་དང་ཆུ་སར་པ་མ་རྙེད་དོ། །</p>
<p>དེ་ནས་འགྲོན་པས་ཞག་བདུན་ལོན་པ་དང་གནོད་སྦྱིན་མི་ཟན་གྱིས་ཚུལ་མ་ཡིན་པས་ཁ་བཏག་གོ། །</p>
<p>དེ་ནས་དེད་དཔོན་ཅིག་ཤོས་འདི་སྙམ་དུ་སེམས་ཏེ། ཚོང་པ་དག་དོང་ནས་དེང་དུ་ཞག་བདུན་ལོན་ནོ་སྙམ་དུ་བསམས་ནས་དགོན་པའི་ལམ་དེར་ཞུགས་པ་ལས། དེད་དཔོན་གྱི་མི་ཚོང་པའི་མདུན་ནས་འགྲོ་བས་སྐྱེས་བུ་ནག་པོ་མིག་ཆེ་ལ་དམར་བ། བོང་བུའི་ཤིང་རྟར་ཞུགས་པ་འཁོར་ལོ་རྫབ་ཀྱིས་ཡོག་པ་གོས་རློན་པ་སྐྲ་གཤེར་བ། མེ་ཏོག་ཀུ་མུ་དའི་ཕྲེང་བས་མགོ་བོ་བཅིངས་པ། མགོ་འདྲེན་དང་དཀྱུས་མ་དག་དབྱངས་སུ་ལེན་པ་མཐོང་ངོ་། །</p>
<p>མཐོང་ནས་ཀྱང་འདི་སྐད་ཅེས་སྨྲས་སོ། །</p>
<p>ཀྱེ་ནང་རྗེ་ཅི་དགོན་པའི་ལམ་དུ་ལྷས་ཆར་ཕབ་ནས་རྩྭ་དང་ཆུ་སར་པ་མང་དུ་སྐྱེས་སམ། ཀྱེ་ནང་རྗེ་བདེན་ཏེ་དགོན་པའི་ལམ་དུ་ལྷས་ཆར་ཕབ་ནས་རྩྭ་དང་ཆུ་སར་པ་མང་དུ་བསྐྱེད་ཀྱིས། ཤེས་ལྡན་དག་རྩྭ་དང་ཆུ་རྙིང་པས་ཁལ་རྣམས་དུབ་པར་མ་བྱ་བར་འོར་ཅིག །ཁྱེད་ཅག་རྩྭ་དང་ཆུ་སར་པ་ལ་ལོངས་སྤྱོད་དང་བདེ་བ་དང་ལེགས་པར་དགོན་པའི་ལམ་མ་རྟོལ་བ་ལྷག་མ་ཡང་རྟོལ་བར་འགྱུར་རོ། །</p>
<p>དེ་ནས་དེད་དཔོན་གྱི་མི་དེ་འགྲོན་པ་གང་ན་བ་དེར་སོང་སྟེ་ཕྱིན་པ་དང་། འགྲོན་པ་ལ་འདི་སྐད་ཅེས་སྨྲས་སོ། །</p>
<p>ཤེས་ལྡན་དག་ཤེས་པར་གྱིས་ཤིག །ཁོ་བོ་ཚོང་པའི་མདུན་ནས་འགྲོ་བ་ན་འདིར་སྐྱེས་བུ་ནག་པོ་ཞེས་བྱ་བ་ནས། མགོ་འདྲེན་དང་དཀྱུས་མ་དག་དབྱངས་སུ་ལེན་པ་མཐོང་ངོ་། །</p>
<p>མཐོང་ནས་ཀྱང་ཞེས་བྱ་བའི་བར་གོང་མ་བཞིན་དུ་སྟེ། འདི་སྐད་ཅེས་ཀྱེ་ནང་རྗེ་ཅི་དགོན་པའི་ལམ་དུ་ལྷས་ཆར་ཕབ་ནས་རྩྭ་དང་ཆུ་སར་པ་མང་དུ་སྐྱེས་སམ་ཞེས་བྱས་པ་དང་། དེ་འདི་སྐད་ཅེས་ཀྱེ་ནང་རྗེ་བདེན་ཏེ། དགོན་པའི་ལམ་དུ་ལྷས་ཆར་ཕབ་ནས་ཞེས་བྱ་བ་ནས་རྟོལ་བར་འགྱུར་རོ་ཞེས་ཟེར་ཞེས་བྱ་བའི་བར་སྔ་མ་བཞིན་དུའོ། །</p>
<p>ཤེས་ལྡན་དག་རེ་ཞིག་བདག་ཅག་གིས་ཇི་སྲིད་རྩྭ་དང་ཆུ་སར་པ་མ་རྙེད་ཀྱི་བར་དུ་རྩྭ་དང་ཆུ་རྙིང་པ་མི་དོར་རོ། །</p>
<p>དེ་རྣམས་དོང་ནས་ཞག་གཅིག་ལོན་ན་ཡང་རྩྭ་དང་ཆུ་སར་པ་མ་རྙེད་དོ། །</p>
<p>ཞག་གཉིས་དང་གསུམ་དང་བདུན་གྱི་བར་དུ་སོང་ཡང་རྩྭ་དང་ཆུ་སར་པ་མ་རྙེད་པ་ལས། དེད་དཔོན་གྱི་མིས་མདུན་ན་འགྲོན་པ་གནོད་སྦྱིན་མི་ཟན་གྱིས་ཚུལ་མ་ཡིན་པས་ཁ་བཏག་པ་མཐོང་ངོ་། །</p>
<p>མཐོང་ནས་ཀྱང་འདི་སྐད་ཅེས་ཀྱེ་མའོ་དེད་དཔོན་གྱི་མི་ནི་བུས་པ་སྟེ། དེས་འགྲོན་པ་ཚུལ་མ་ཡིན་པས་ཁ་བཏག་གིས་མེད་དོ་ཞེས་སྨྲས་སོ། །</p>
<p>དེ་ནི་བདེ་བ་དང་ལེགས་པར་དགོན་པའི་ལམ་རྟོལ་བར་གྱུར་ཏེ། དེའི་ཚེ་དེའི་དུས་ཀྱི་དེད་དཔོན་ཕྱི་མ་ཤོས་གང་ཡིན་པ་དེ་ནི་ང་ཉིད་ཡིན་ནོ། །</p>
<p>རྒྱལ་པོ་ཆེན་པོ་ངས་སེམས་ཅན་རྗེས་སུ་བཟུང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་སེམས་ཅན་རྗེས་སུ་བཟུང་བ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཞེས་བྱ་བ་ནས་ཚོགས་ཙམ་ཡིན་ནོ། །</p>
<p>ཞེས་བྱ་བའི་བར་གོང་མ་བཞིན་དུའོ།། །</p>
<p>།སྡོམ་ལ། མཆེ་བ་དྲུག་དང་རི་བོང་དང་། །</p>
<p>ཕ་དང་མ་དང་ཆུ་སྐྱེས་དག །ཚལ་ཚིག་གླང་པོ་ཀླུ་དང་ནི། །</p>
<p>ཡུལ་འཁོར་སྐྱོང་ལ་སོགས་པའོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་རྣམས་ལ་བྱམས་པའི་སེམས་བསྐྱེད་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་ནགས་ཚང་ཚིང་རི་དང་འབབ་ཆུ་མང་པོས་གང་བ། རྩྭ་སྔོན་པོ་དང་གེལ་བ་དང་ཤིང་སཱ་ལ་དང་པ་ལ་ཤས་མཛེས་པར་བྱས་པའི་ཕྱོགས་ཞིག་ན་བྱང་ཆུབ་སེམས་དཔའ་མ་ངེས་པའི་ཕུང་པོ་ལ་གནས་པ་ན་གླང་པོ་ཆེའི་རྒྱལ་པོ་མཆེ་བ་དྲུག་པ་ཞིག་ཏུ་གྱུར་ཏོ། །</p>
<p>དེའི་ཆུང་མ་བལ་གླང་མོ་བཟང་མོ་ཞེས་བྱ་བ་བལ་གླང་མོ་ཐམས་ཅད་ཀྱི་ནང་ན་མཆོག་ཏུ་བྱུང་བ་དེ་དང་དེ་ལྷན་ཅིག་ཁྱུ་ལས་གར་ཏེ་ཕྱོགས་གཞན་ཞིག་ཏུ་དགའ་མགུར་རྒྱུ་ཞིང་གནས་པ་ན། ཇི་ཙམ་ན་བལ་གླང་མོ་མཆོག་མཆོག་ཏུ་ཡིད་འཕྲོག་མ་གཞན་ཞིག་ཡིད་ལའང་མི་བསམ་པ་ལས་གླང་པོ་ཆེའི་རྒྱལ་པོ་མཆེ་བ་དྲུག་པའི་དྲུང་དུ་ཕྱིན་ཏོ། །</p>
<p>དེ་ནས་དེ་ཡང་མཁས་པའི་ཡོན་ཏན་དང་ལྡན་པ་ཞིག་པས་གླང་པོ་ཆེ་དེ་ཇི་ལྟར་དེ་ལ་ཆགས་པའི་སེམས་དང་འབྲེལ་པས་དེ་འགྲོ་ན་ཡང་ཕྱི་བཞིན་འབྲང་། འདུག་ན་ཡང་འདུག་པར་འགྱུར་བ་དེ་ལྟ་དེ་ལྟ་བུར་བསྙེན་བཀུར་བྱས་སོ། །</p>
<p>དེ་ནས་བལ་གླང་མོ་བཟང་མོ་ཕྲག་དོག་གི་སྐྱོན་གྱིས་མི་བཟོད་པ་སྐྱེས་ནས་བལ་གླང་མོ་དེ་ལ་ཡང་ཀླན་ཀ་ཚོལ་བར་གྱུར། གླང་པོ་ཆེ་མཆེ་བ་དྲུག་པ་ལ་ཡང་ཤིན་ཏུ་ཚིག་པ་ཟའོ། །</p>
<p>གནས་སྐབས་ཐམས་ཅད་དུ་ནམ་ཡང་གླགས་མ་རྙེད་པ་དེའི་ཚེ་སྨོན་ལམ་ལོག་པར་གདབ་པར་བརྩམས་པ། གང་དུ་གླང་པོ་ཆེ་བྱས་པ་ཆུད་གཟོན་པ་འདིའི་སྲོག་གཅོད་པར་འགྱུར་བ་དེར་སྐྱེ་བར་གྱུར་ཅིག་ཅེས་སྨོན་ལམ་བཏབ་ནས་དེས་རི་ཁ་ནས་བདག་ཉིད་མཆོངས་ཏེ་ཤི་བ་ལས་ལུས་འཕགས་ཀྱི་རྒྱལ་པོའི་བཙུན་མོ་དམ་པའི་མངལ་དུ་སྐྱེས་ནས་ཟླ་བ་དགུ་འདས་ནས་བུ་མོ་ཞིག་བཙས་ཏེ་བསྐྱེད་བསྲིངས་ནས་ཆེན་མོར་གྱུར་ཏོ། །</p>
<p>གང་གི་ཚེ་བག་མར་གཏང་རན་པ་དེའི་ཚེ་ཡུལ་ཀ་ཤིའི་རྒྱལ་པོ་ཚངས་སྦྱིན་ལ་བྱིན་ཏེ། དེས་བཙུན་མོ་དམ་པར་བྱས་སོ། །</p>
<p>དེས་ཚེ་རབས་སྔ་མའི་ཤ་ཁོན་ཡོད་པས་བྱ་ར་བ་རྣམས་ཀྱིས་གླང་པོ་ཆེ་མཆེ་བ་དྲུག་པ་བྱ་རས་སོད་པར་བྱེད་དུ་བཅུག་སྟེ། དེ་ནས་དེས་རྒྱལ་པོ་ཚངས་སྦྱིན་ལ་སྨྲས་པ། ལྷོ་ཕྱོགས་ཆེ་གེ་མོ་ཞིག་ན་གླང་པོ་ཆེ་མཆེ་བ་དྲུག་པ་མཆིས་ཞེས་མཆི་ན་དེའི་མཆེ་བ་བདག་ལ་འཚལ་བ་ཞིག་མཆིས་ཀྱི་ལྷས་གྲོང་མི་རྣམས་ལ་བཀའ་སྩལ་དུ་གསོལ། དེ་ནས་རྒྱལ་པོས་ཡུལ་ཐམས་ཅད་ན་གནས་པའི་རྔོན་པ་རྣམས་བཀུག་སྟེ་བསྒོ་བ། ཤེས་ལྡན་དག་དེང་ལ་ཕྱོགས་ཆེ་གེ་མོ་ཞིག་ན་གླང་པོ་ཆེ་མཆེ་བ་དྲུག་པ་ཞིག་འདུག་པ་དེའི་མཆེ་བ་དགོས་ཀྱིས་མྱུར་དུ་ཁྱེར་ཏེ་ཤོག་ཤིག །ལྷ་བཀའ་བཞིན་དུ་འཚལ་ཞེས་རྔོན་པ་དེ་རྣམས་ཀྱིས་རྒྱལ་པོ་ཚངས་སྦྱིན་ལས་མཉན་ཏོ། །</p>
<p>དེ་ནས་རྔོན་པ་དེ་རྣམས་ཀྱི་སྡེ་དཔོན་གང་ཡིན་པ་དེས་རྔོན་པ་དེ་རྣམས་ལ་སྨྲས་པ། ཤེས་ལྡན་དག་རང་རང་གི་ལས་ལ་འབོད་ཅིང་འདུག་ཤིག་དང་། ཁོ་བོ་ཁོ་ན་འགྲོའོ་ཞེས་དེས་གཏོར་མའི་ཆོ་ག་བྱས་གོ་བགོས་མདའ་དུག་ཅན་ལག་ན་ཐོགས་གཞུ་བདུངས་ཏེ་གླང་པོ་ཆེ་ཚོལ་ཞིང་སོང་བ་ལས་ཕྱོགས་དེར་ཕྱིན་པ་དང་། དེས་དེ་ཁྱུ་ལས་གར་ཏེ་ཆུང་མ་དང་ལྷན་ཅིག་དགའ་མགུར་རྒྱུ་ཞིང་བག་བརྐྱང་སྟེ་འདུག་པ་མཐོང་ངོ་སྨྲས་པ། ཨུཏྤལ་པད་མོ་བདོ་བའི་ཆུ་ལྡན་ཡུལ་ཕྱོགས་སུ། །</p>
<p>གླང་ཆེན་དམ་པ་མེ་ཏོག་ཀུན་ད་ཟླ་བ་དང་། །</p>
<p>བ་ཡི་འོ་མ་དང་ནི་བ་མོའི་མདོག་ཅན་དེ། །</p>
<p>གངས་རི་བརྩེགས་པ་འགྲོ་བ་ལྟ་བུར་དེ་ཡིས་མཐོང་། །</p>
<p>གླང་ཆེན་མཆོག་གི་དབང་པོ་ཟླ་བ་འདྲ་བ་དེའི། །</p>
<p>མཆེ་བ་དྲུག་པོ་ཟླ་བའི་འོད་ཟེར་ལྟར་སྤ་བ། །</p>
<p>པད་མ་དཀར་པོའི་ཕུང་ཆེན་གྱེན་དུ་འཕགས་པ་ལ། །</p>
<p>པད་མའི་རྩ་ལག་དྲི་མེད་སྡུག་ཅིག་རྟེན་ཀོ་ལྟ། །</p>
<p>དེ་ནས་རྔོན་པ་དེ་ལུས་ལ་གོས་ངུར་སྨྲིག་བགོས། མདའ་གཞུ་མཆན་དུ་བཅུག་ནས་འཁྲི་ཞིང་ཚང་ཚིང་གི་ནང་ནས་འཇབ་ཅིང་གོམ་པ་བརྟན་ཏེ་དལ་བུས་ཉེ་བར་སོང་བ་དང་། དེ་ནས་བལ་གླང་མོ་དེས་རྒྱང་རིང་པོ་ཁོ་ན་ནས་མཐོང་ནས་དེས་ཁྱིམ་ཐབ་དེ་ལ་སྨྲས་པ། ལྷ་ཚུར་སྤྱོན་མི་ཞིག་མཆི་ཡིས་གཞན་དུ་བཞུད་དོ་དེས་སྨྲས་པ། མི་ཅི་འདྲ་བ་ཞིག་དེས་སྨྲས་པ། གོས་ངུར་སྨྲིག་ཅན་ཞིག་གོ། །</p>
<p>བྱང་ཆུབ་སེམས་དཔས་སྨྲས་པ། གལ་ཏེ་དེ་ལྟ་ཡིན་ཏེ་ཅི་སྟེ་དེ་ལ་ངུར་སྨྲིག་ཡོད་ན་བག་མ་ཚ་ཞིག །ངུར་སྨྲིག་ལས་ནི་མི་དགེ་བ་མི་འབྱུང་ངོ་། །</p>
<p>དེ་ཅིའི་ཕྱིར་ཞེ་ན། འདི་ནི་སྙིང་རྗེའི་བདག་ཉིད་བྱམས་པའི་ཡིད་ལྡན་པ། །</p>
<p>གཞན་གསོད་དགའ་བ་སྤངས་པ་རྣམས་ཀྱི་རྒྱལ་མཚན་ཏེ། ཟླ་བས་སིམ་པ་འབའ་ཞིག་བྱེད་ཀྱི་གདུང་མིན་ལྟར། །</p>
<p>འདི་ལས་འཇིགས་པ་མི་འབྱུང་འདི་ལས་ཞི་བ་འཐོབ། །</p>
<p>དེ་ནས་བལ་གླང་མོ་དེ་དང་བྱང་ཆུབ་སེམས་དཔའ་དེ་ཡང་བག་ཚ་བ་མེད་པར་རྒྱུ་བར་བརྩམས་པ་ལས། དེ་ནས་རྔོན་པ་དེས་ཚང་ཚིང་གི་ནང་དུ་ཞུགས་ནས་མདའ་དུག་ཅན་གྱིས་གནད་དུ་བསྣུན་ཏོ། །</p>
<p>དེ་ནས་བལ་གླང་མོ་དེས་བྱང་ཆུབ་སེམས་དཔའ་ལ་སྨྲས་པ། ལྷ་ཅི་ད་ཆོས་གོས་ཅན་ལས་བསྙེངས་པ་བྱུང་ངམ་མ་བྱུང་། བྱང་ཆུབ་སེམས་དཔས་སྨྲས་པ། །</p>
<p>སྙིང་གི་གདུག་པ་མ་བྱེད་མ་བྱེད་ཅིག །ཉེས་འདི་ཐུབ་པའི་ན་བཟའ་འདིའི་མིན་གྱི། །</p>
<p>ཉེས་འདི་ཉོན་མོངས་དབང་དུ་སོང་བ་ཡི། །</p>
<p>སེམས་ལྡན་སྙིང་རྗེ་རྣམ་པར་སྤངས་པ་ཡིན། །</p>
<p>སྐྱེ་བོ་མ་རྨོངས་སེམས་ཅན་རྟོག་པ་ཅན། །</p>
<p>སུ་ཡིས་གསེར་གྱིས་གཡོགས་པའི་ལྕགས་ལ་ནི། །</p>
<p>མི་རྣམས་སླུ་བར་བྱེད་ཅེས་བསམས་ནས་སུ། །</p>
<p>གསེར་དེ་ལྕགས་དང་འདྲ་བ་ཉིད་དུ་ལྟ། །</p>
<p>འདི་ཡི་མདའ་དང་གཞུ་དང་ཡིད་གདུག་པ། །</p>
<p>གང་ཡིན་དེ་ནི་གདུག་པ་ཉིད་དུ་ཤེས། །</p>
<p>ངུར་སྨྲིག་མཆོག་ཏུ་ཞི་བ་འདི་ཡང་ནི། །</p>
<p>རྟག་ཏུ་ཞི་བ་ཉིད་དུ་བློ་ཡིས་རྟོགས། །</p>
<p>དེ་ནས་བལ་གླང་མོ་དེ་མི་བཟོད་པ་སྐྱེས་ནས་ཁྱིམ་ཐབ་ལ་སྨྲས་པ། བདག་ནི་ཚིག་འདི་དག་གིས་བདེ་བར་བསྐྲུན་པ་ཁྱོད་གསོད་པ་བཏང་སྙོམས་སུ་བགྱིད་རྔོ་མི་ཐོག་པས་བདག་གིས་འདིའི་ཡན་ལག་དང་ཉིང་ལག་རྣམས་སྤྲུག་གཡེང་དབུག་གཤེར་གཞོམ་པར་བགྱིའོ། །</p>
<p>དེ་ནས་བྱང་ཆུབ་སེམས་དཔས་འཛུམ་ཕྱུང་ནས་སྨྲས་པ། ཨེ་མའོ་ཉོན་མོངས་པའི་འབྱུང་པོ་གསོ་བའི་བྱང་ཆུབ་སེམས་དཔའི་ཆུང་མའི་མངོན་པར་ཞེན་པ་རུང་བ་མ་ཡིན་ནོ། །</p>
<p>ཅི་འདི་ཡང་མི་ཤེས་སམ། འབྱུང་པོའི་གདོན་གྱིས་ཐེབས་པ་སེམས་རྨོངས་པ། །</p>
<p>ནད་མེད་པ་དེས་སྨན་པ་མི་བཀུར་ཏེ། །</p>
<p>དེ་ལ་སྨན་པ་གནོད་པར་མི་བྱེད་ཀྱི། །</p>
<p>འབྱུང་པོ་དེ་ཉིད་ཟིལ་གྱིས་མནན་ནས་འཇོམས། །</p>
<p>དེ་བཞིན་ཉོན་མོངས་གདོན་གྱིས་ཐེབས་པ་ཡི། །</p>
<p>སྐྱེ་བོ་སེམས་རྨོངས་འདི་ནི་སྡིག་རབ་བྱེད། །</p>
<p>དེ་ལ་བདག་ཤེས་ཉོན་མོངས་གནོད་བྱེད་ཀྱི། །</p>
<p>ཉོན་མོངས་པ་ཡིས་ཕམ་བྱས་རྣམས་ལ་མིན། །</p>
<p>ལྷན་ཅིག་སྤྱོད་མ་བདག་གིས་བྱང་ཆུབ་ཐོབ་ནས་སྲིད་གསུམ་འདི། །</p>
<p>གྲགས་པས་ཀུན་བཀང་ཉོན་མོངས་གཡོན་ཅན་དྲན་འདུལ་བརྟན་པ་དང་། དྲང་པོ་འཇོམས་བྱེད་ཕྱེར་བརླགས་བཅད་དང་བཏག་ཅིང་བསྐམ་པ་དང་། །</p>
<p>རབ་ཏུ་བསྐམ་པས་རིང་པོར་མི་ཐོགས་ཤིན་དུ་ཚར་གཅད་བྱ། །</p>
<p>དེ་ནས་བྱང་ཆུབ་སེམས་དཔའི་ཚིག་རྣམས་ཀྱིས་བལ་གླང་མོ་དེ་སྙིང་རྩ་བྲི་བར་བྱས་པས་ཅང་མི་སྨྲ་བར་འདུག་གོ། །</p>
<p>དེ་ནས་གླང་པོ་ཆེའི་ཚོགས་དེ་བྱང་ཆུབ་སེམས་དཔའི་དྲུང་དུ་འོང་བ་དང་། བྱང་ཆུབ་སེམས་དཔས་བསམས་པ་གླང་པོ་ཆེ་འདི་དག་གིས་འདི་ཉིད་དུ་རྔོན་པ་འདི་ལ་གནོད་པ་བསྐྱེད་ན་མི་རུང་ངོ་སྙམ་མོ། །</p>
<p>འདི་ནི་ཆོས་ཉིད་ཡིན་ཏེ་བཅོམ་ལྡན་འདས་བྱང་ཆུབ་སེམས་དཔའ་རྣམས་ནི་ལུས་ཀྱིས་ལོག་པར་ལྟུང་བར་འགྱུར་གྱི་སེམས་ཀྱིས་ནི་མ་ཡིན་པས་དེ་རྔོན་པ་དེའི་མདུན་དུ་སོང་ནས་མིའི་སྐད་ཀྱིས་མ་འཇིགས་ཤིག་ཅེས་སྨྲས་ཏེ་དབུགས་ཕྱུང་ནས་བྲང་འོག་ཏུ་སྦས་ཏེ་འདུག་གོ། །</p>
<p>གླང་པོ་ཆེ་དེ་རྣམས་ཀྱང་སྙད་ཅིག་བཏགས་ནས་ཕྱོགས་དེ་ནས་གཞན་དུ་བཏང་ངོ་། །</p>
<p>གླང་པོ་ཆེ་རྣམས་དོང་བ་དང་དེས་རྔོན་པ་ལ་སྨྲས་པ། ཀྱེ་ནང་རྗེ་ཤེས་པར་གྱིས་ཤིག །གླང་པོ་ཆེ་རྣམས་དོང་གིས་ད་ནི་རང་གི་དགོས་པ་བྱོས་ཤིག །རྔོན་པས་བསམས་པ། བདག་འདྲ་བའི་མི་ནི་ཐ་ཤལ་ཡིན་ཏེ། བདག་ལ་དུད་འགྲོའི་སྐྱེ་གནས་སུ་སོང་བ་འདིས་ཀྱང་ཡོན་ཏན་འདི་ལྟ་བུ་དག་གིས་དད་པ་བསྐྱེད་དོ་སྙམ་ནས་དེས་སྐད་ཕྱུང་སྟེ་ངུས་པ་དང་། དེ་ནས་བྱང་ཆུབ་སེམས་དཔས་སྨྲས་པ། ཀྱེ་ནང་རྗེ་ཅིའི་ཕྱིར་ངུ་། རྔོན་པས་སྨྲས་པ་བརྒྱབ་བོ། །</p>
<p>བྱང་ཆུབ་སེམས་དཔའ་མི་དགའ་ནས་བསམས་པ། མ་ལ་བདག་གིས་འདི་སྐྱབས་བྱས་པའི་ཚེ་གནོད་པར་གྱུར་པའམ། བལ་གླང་མོ་འདིས་བདག་གསོད་པ་ལ་མི་བཟོད་པ་སྐྱེས་པས་འདི་ལ་མི་དགའ་བ་ཅུང་ཟད་ཅིག་བྱས་པར་མ་གྱུར་ཏམ་སྙམ་ནས་རྔོན་པ་དེ་ལ་སྨྲས་པ། ཀྱེ་ནང་རྗེ་ཁྱོད་སུ་ཞིག་གིས་བརྒྱབ། དེ་ནས་རྔོན་པ་དེ་མིག་མཆི་མའི་དབའ་རླབས་ཀྱིས་གང་བཞིན་དུ་སྨྲས་པ། གླང་ཆེན་དབང་པོ་ཁྱོད་ཀྱི་ནི། །</p>
<p>ལུས་ལ་བདག་གི་མདའ་ཡིས་བརྒྱབ། །</p>
<p>ཁྱོད་ཀྱི་ཡོན་ཏན་ཚོགས་ཀྱི་མདས། །</p>
<p>བདག་གི་སེམས་ལ་བརྒྱབ་པར་གྱུར། །</p>
<p>དུག་ཅན་མདའ་ཡིས་ཕོག་པ་ཡི། །</p>
<p>ལུས་རྣམས་སྐྱེ་བར་འགྱུར་བ་སྟེ། །</p>
<p>ཡོན་ཏན་གྱི་ནི་མདས་ཕོག་པའི། །</p>
<p>མི་མཁས་རྣམས་ནི་སྐྱེ་མི་འགྱུར། །</p>
<p>གཤེད་མ་ལ་ཡང་སྙིང་རྗེ་བ། །</p>
<p>འདི་འདྲ་གང་ལ་ཡོད་གྱུར་པ། །</p>
<p>ཡོན་ཏན་རྒྱ་མཚོ་ཁྱོད་ཀྱི་ནི། །</p>
<p>ཡོན་ཏན་དེང་བརྗོད་སུ་ཡིས་ནུས། །</p>
<p>མདོར་ན་བདག་ནི་མི་སྙམ་པའི། །</p>
<p>བློ་ཡང་བདག་ལ་མི་འབྱུང་གི། །</p>
<p>བདག་ལུས་ཡོན་ཏན་གྱིས་སྟོད་པ། །</p>
<p>འདི་ལ་ཚིག་པ་ཟ་བ་སྐྱེས། །</p>
<p>མི་ཡི་ཤ་ཚུགས་ལྡན་ཡང་བདག །དུད་འགྲོའི་སྐྱེ་གནས་སོང་བ་ཡིན། །</p>
<p>གླང་ཆེན་མཆོག་ཁྱོད་དུད་འགྲོ་ཡི། །</p>
<p>སྐྱེ་གནས་ཤ་ཚུགས་འཆང་ཡང་མི། །</p>
<p>ཤ་ཚུགས་ཙམ་གྱིས་དུད་འགྲོ་འམ། །</p>
<p>མིར་ཡང་བརྩི་བ་མ་ཡིན་གྱི། །</p>
<p>གང་ལ་ཡོན་ཏན་ཉེར་དམིགས་པ། །</p>
<p>དེ་ནི་མི་ཞེས་བྱ་བར་དྲན། །</p>
<p>བྱང་ཆུབ་སེམས་དཔས་སྨྲས་པ། །</p>
<p>ཡོན་ཏན་གྱིས་སྟོད་པར་བྱེད་པའི་ཚིག་གིས་གཏམ་གྱི་བར་ཆད་བྱེད་པ་ཐོང་ལ་དོན་ཅི་ཞིག་གི་ཕྱིར་ཁྱོད་ཀྱིས་ང་ལ་མདས་བསྣུན་པ་མྱུར་དུ་སྨྲོས་ཤིག །དེས་སྨྲས་པ། རྒྱལ་པོའི་ནན་ཏུར་གྱིས་བདག་གིས་བྱ་བ་མ་ཡིན་པ་འདི་བྱས་ཏེ། ཁྱོད་ལས་དགོས་པ་ཞིག་ཡོད་དོ། །</p>
<p>བྱང་ཆུབ་སེམས་དཔས་སྨྲས་པ། གལ་ཏེ་དེ་ལྟ་ན་དལ་བུས་ཐོང་ལ། ལག་པ་གཉིས་ནི་མྱུར་རྐྱོང་ལ། །</p>
<p>ཅི་འདོད་པ་ནི་བླང་བར་གྱིས། །</p>
<p>བྱང་ཆུབ་སེམས་དཔའ་རྣམས་ལ་ནི། །</p>
<p>མི་གཏོང་ཅུང་ཟད་མེད་པས་ལོང་། །</p>
<p>བདག་གི་ཤ་འདི་བཅད་ནས་ཁྱེར་བའམ། །</p>
<p>མཆེ་བ་རྣམས་ཀྱང་འདོད་པར་བྱེད་ལ་རག །འདི་ནི་གཞན་ལ་བརྩེ་བའི་ཕྱིར་བསྐྱེད་པས། །</p>
<p>ལུས་འདི་ལ་ནི་ཇི་ལྟར་དགའ་བར་གྱིས། །</p>
<p>མྱ་ངན་འདས་པའི་གྲོང་ཁྱེར་འཇུག་ནུས་ཀྱང་། །</p>
<p>འཁོར་བ་བགྲོད་དཀའ་བདག་ནི་ཞུགས་པ་གང་། །</p>
<p>ཐམས་ཅད་མཁྱེན་པ་ཉིད་ཀྱི་གཞིར་གྱུར་པ། །</p>
<p>གཞན་ལ་བརྩེ་བ་དེ་ཡི་རྒྱུ་ཡིན་ནོ། །</p>
<p>དེ་ནས་རྔོན་པ་དེ་ངོ་ཚ་བ་སྐྱེས་ཀྱང་རྒྱལ་པོའི་ནན་ཏུར་ལ་བསམས་ནས་སྨྲས་པ། ཁྱོད་ཀྱི་མཆེ་བ་རྣམས་དགོས་ལགས་སོ། །</p>
<p>བྱང་ཆུབ་སེམས་དཔས་སྨྲས་པ། དལ་གྱིས་ཕྱུང་ལ་ཁྱེར་ཅིག་དེས་སྨྲས་པ། ཁྱོད་ཉིད་ཀྱིས་ཐུགས་བག་མཛོད་ཅིག །བདག་ནི་ཁྱོད་ཀྱི་མཆེ་བ་འབྱིན་མི་ཕོད་དོ། །</p>
<p>དེ་ཅིའི་ཕྱིར་ཞེ་ན། གལ་ཏེ་སྙིང་རྗེའི་བདག་ཉིད་ཅན། །</p>
<p>ཁྱོད་ཀྱི་མཆེ་བ་རྣམས་ཕྱུང་ན། །</p>
<p>བྱམས་པའི་མེ་ཡིས་ངེས་བསྲེགས་ནས། །</p>
<p>བདག་གི་ལག་གཉིས་མི་ལྟུང་ངམ། །</p>
<p>བྱང་ཆུབ་སེམས་དཔས་སྨྲས་པ། གལ་ཏེ་དེ་ལྟ་ན་ང་ཉིད་ཀྱིས་ཕྱུང་ལ་སྦྱིན་ནོ་ཞེས་དེ་ནས་དེས་མཆེ་བ་རྩ་བ་ཤིན་ཏུ་རིང་དུ་ཟུག་པ་དག་ཕྱུང་བ་དང་བདག་ཉིད་ཆེན་པོ་དེ་ལས་ཁྲག་བྱུང་སྟེ། དེ་མཐོང་ནས་གཞན་དག་གི་དཔེར་བྱས་པ། མཆེ་བ་བཏོན་པ་ལས་བྱུང་ཁྲག་གིས་མཐོང་ཀ་ཀུན་ནས་གཤོས་པ་དེ། །</p>
<p>མེ་ཏོག་ཀུ་མུ་ད་བཀྲམ་མདོག་ལྟ་བུ་ཡི་ལུས་དེ་དཔལ་ལྡན་རྣམ་པར་མཛེས། །</p>
<p>རི་སྟེང་ཁ་བས་ཁེབས་པའི་རི་བོ་འོད་ཟེར་མཛེས་དང་ལྡན་གྱུར་པའི། །</p>
<p>རྩེ་མོ་ཚོན་རྩི་བཙག་གིས་ཁ་བསྒྱུར་ཆུ་ཡིས་གསབ་གསེབ་གཏོར་བ་བཞིན། །</p>
<p>དེ་ནས་བྱང་ཆུབ་སེམས་དཔའ་བདག་ཉིད་སྤྲོ་བསྲིང་བའི་ཕྱིར་སྨྲས་པ། སྙིང་ཁྱོད་ད་ནི་བརྟན་པར་གནོས་ཤིག་རྨོངས་སུ་ཅི་ཞིག་ཡོད། །</p>
<p>ཕོངས་པར་གྱུར་དང་མགོན་མེད་འཇིག་རྟེན་ལ་ཡང་བལྟ་བར་གྱིས། །</p>
<p>ཁྱོད་ནི་སྐྱེ་བོ་འཆི་བའི་དབང་དུ་སོང་བ་རྣམས་ཀྱི་མགོན། །</p>
<p>དེ་ལྟས་འདིར་ནི་དེ་རིང་ཞུམ་པར་བྱ་བའི་ཆ་མ་ཡིན། །</p>
<p>བར་སྐབས་དེར་ནམ་མཁའི་ངོས་ཀྱང་ཡ་མཚན་གྱིས་ཡི་རངས་པའི་ལྷ་རྣམས་ཀྱིས་གང་། ཡ་མཚན་རྣམ་པ་སྣ་ཚོགས་ཀྱང་བྱུང་ངོ་། །</p>
<p>དེ་ནས་ལྷ་ཞིག་གིས་བྱང་ཆུབ་སེམས་དཔའི་ལས་ཤིན་ཏུ་དཀའ་བ་སྤྱོད་པ་དེ་མཐོང་ནས་སྨྲས་པ། གྲོགས་པོ་བདག་ཉིད་ཆེན་པོའི་གནས་གང་ཡིན་པ་འདི་ནི་ཡ་མཚན་ཆེ་སྟེ། མཆེ་བ་རྣམས་ནི་ཕྱུང་བ་ཡི། །</p>
<p>ཚོར་བས་ཉམ་ཐག་གྱུར་ཀྱང་དེ། །</p>
<p>ལྷག་པའི་བསམ་དང་ལྡན་པའི་སེམས། །</p>
<p>བྱང་ཆུབ་ལས་ཀྱང་མི་ལྡོག་གོ། །</p>
<p>དེ་ནས་ལྷ་གཞན་ཞིག་གིས་དེ་ལ་སྨྲས་པ། མཆེ་བ་ཕྱུང་བ་ལས་བྱུང་བའི། །</p>
<p>སྡུག་བསྔལ་རང་གིས་མྱོང་ཡང་དེའི། །</p>
<p>སྙིང་རྗེ་དམྱལ་བ་ལ་གནས་པའི། །</p>
<p>སེམས་ཅན་རྣམས་ལ་མངོན་འཕེལ་བ། །</p>
<p>གང་དག་ཡིན་པ་དེ་ཡི་སེམས། །</p>
<p>བྱང་ཆུབ་ལས་ལྡོག་ག་ལ་འགྱུར། །</p>
<p>དེ་ནས་བྱང་ཆུབ་སེམས་དཔས་མཆེ་བ་དེ་དག་ཕྱུང་ནས་རང་ཉིད་ཐོགས་ཏེ་ཅང་མི་སྨྲ་བར་འདུག་གོ། །</p>
<p>དེ་ནས་རྔོན་པ་མི་དགའ་བ་སྐྱེས་ཏེ། ཅི་འདིས་རང་གི་མཆེ་བ་དེ་དག་བཟུང་ནས་སྦྱིན་པར་གཏོང་མི་འདོད་དམ་སྙམ་མོ། །</p>
<p>དེ་ནས་བྱང་ཆུབ་སེམས་དཔས་དེའི་བསམ་པ་ཤེས་ནས་མེ་ཏོག་ཀུན་ད་ལྟ་བུའི་སྣ་མངོན་དུ་བརྐྱང་ནས་གྲོགས་པོ་བག་མ་ཚ་ཞིག་ཅེས་སྨྲས་ཏེ། ཀུ་མུ་ད་དང་ཟླ་བ་དང་། །</p>
<p>པད་མའི་རྩ་འདྲ་མཆེ་བའི་མཆོག །དྲུག་པོ་འདི་དག་ཁྱོད་སྦྱིན་ཞེས། །</p>
<p>བདག་གིས་བཟུང་གིས་བདེ་བར་འདུག །སྐད་ཅིག་ཙམ་ཞིག་སྡོད་ཅིག་དང་། །</p>
<p>ལེན་པ་པོ་དང་ཉེ་བར་ནི། །</p>
<p>དེ་ཡི་བར་དུ་སྡུག་བསྔལ་གྱིས། །</p>
<p>གདུངས་པའི་ཡིད་རབ་དང་བར་བྱ། །</p>
<p>གལ་ཏེ་ཁྱོད་ནི་ཅི་སྟེ་བདག་བརྟགས་ནས། །</p>
<p>ཁྱོད་ཀྱིས་སེམས་ནི་རབ་ཏུ་དང་བར་བྱ། །</p>
<p>བདག་ནི་གསོད་འཁུ་གཡོན་ཅན་ངོ་ཚ་མེད། །</p>
<p>དེ་ལ་གོ་བར་གྱིས་ཤིག་སྙམ་སེམས་ན། །</p>
<p>ཁྱོད་ཀྱིས་ཉེས་སྤྱད་གདུག་དང་གཞུ་གདུག་པ། །</p>
<p>དེ་དང་མདའ་རྣོན་ཁྱད་དུ་བསད་ནས་ནི། །</p>
<p>ངུར་སྨྲིག་འཕགས་པའི་རྒྱལ་མཚན་གྱུར་པ་དེ། །</p>
<p>མཐོང་ནས་ཡིད་ནི་རབ་ཏུ་དང་བར་བྱ། །</p>
<p>སྦྱིན་པ་ཁ་ཅིག་ལེན་པ་ལས་འདག་སྟེ། །</p>
<p>དེ་བཞིན་གཞན་ནི་སྦྱིན་པ་པོ་ལས་འདག །དེ་ཡི་ཕྱིར་ནི་འདིར་ནི་རང་སེམས་ལས། །</p>
<p>ཡོན་གྱི་དག་པ་ཡང་དག་བསྐྱེད་པར་འབད། །</p>
<p>དེ་ནས་བྱང་ཆུབ་སེམས་དཔས་འདི་ནི་འདོད་ཆགས་དང་བྲལ་བའི་རྒྱལ་མཚན་ཡིན་ནོ་སྙམ་ནས་ངུར་སྨྲིག་དེ་ཉིད་ལ་རྟོག་ཅིང་སེམས་རབ་ཏུ་དང་བར་བྱས་ཏེ། མཆེ་བ་དེ་རྣམས་རང་གི་ལག་ནས་བྱིན་ནས་སྨྲས་པ། དུག་ཅན་མདའ་ཡིས་ཕོག་ནས་བདག་གི་སྙིང་ལ་ནི། །</p>
<p>མི་དགའ་ཅུང་ཟད་མ་གྱུར་བདེན་པ་གང་ཡིན་པའི། །</p>
<p>བདེན་པ་དེ་ཡིས་ཡང་དག་བྱང་ཆུབ་མཆོག་ཐོབ་ནས། །</p>
<p>འགྲོ་བ་ཉམ་ཐག་སྡུག་བསྔལ་དག་ལས་ཡོངས་ཐར་བྱ། །</p>
<p>རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ན་གླང་པོ་ཆེའི་རྒྱལ་པོ་མཆེ་བ་དྲུག་པར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་གླང་པོ་ཆེའི་རྒྱལ་པོ་མཆེ་བ་དྲུག་པ་ཞེས་བྱ་བར་གྱུར་ཏེ། རྒྱལ་པོ་ཆེན་པོ་དེ་ན་ངས་བྱམས་པའི་སེམས་ཉེ་བར་བསྒྲུབས་པ་དང་། བྱ་དཀའ་བའི་སྦྱིན་པ་ཡོངས་སུ་བཏང་བས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་བྱམས་པའི་སེམས་དང་གཏང་དཀའ་བའི་སྦྱིན་པ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་རྐྱེན་ཙམ་དང་ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་རི་བོང་དུ་གྱུར་པ་ན་དྲང་སྲོང་ལ་བདག་ཉིད་ཀྱི་ཤ་བྱིན་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འདས་པ་ན་རི་ཁྲོད་ཆུ་མིག་དང་། མེ་ཏོག་དང་། འབྲས་བུ་དང་། རྩ་བ་ཕུན་སུམ་ཚོགས་པ་ཞིག་ན་དྲང་སྲོང་དཀའ་ཐུབ་དྲག་པོ་ཅན་འབྲས་བུ་དང་རྩ་བ་དང་ཆུ་སྤྱོད་པ། གཡང་གཞི་དང་ཤིང་ཤུན་གྱོན་པ། མེའི་སྦྱིན་སྲེག་བྱེད་པ་ཞིག་གནས་སོ། །</p>
<p>དྲང་སྲོང་དེའི་གྲོགས་པོ་རི་བོང་མིའི་སྐད་དུ་སྨྲ་བ་ཞིག་ཡོད་དེ། དེ་ཉིན་པར་དྲང་སྲོང་གི་དྲུང་དུ་སོང་ནས་སོན་པ་དང་ཕྱག་བྱས་ཏེ་གཏམ་རྣམ་པ་སྣ་ཚོགས་ཀྱིས་ཡང་དག་པར་མགུ་བར་བྱེད་པས་དེ་གཉིས་ཕ་དང་བུ་ཁོ་ན་བཞིན་དུ་སྡུག་པས་གནས་པར་གྱུར་ཏོ། །</p>
<p>ཇི་ཙམ་དུས་འདས་པ་དང་ཐན་ཆེན་བྱུང་སྟེ། དེས་འབབ་ཆུ་དང་ཀླུང་རྣམས་ཆུ་ཆུང་བར་གྱུར་ཅིང་ཤིང་རྣམས་མེ་ཏོག་དང་འབྲས་བུར་མི་ལྡན་པར་གྱུར་ཏོ། །</p>
<p>དེ་ནས་དྲང་སྲོང་དེ་བསྟི་གནས་དེ་ན་ཁ་ཟས་དང་བྲལ་བས་ལྷག་པར་དགའ་བར་མ་གྱུར་ནས། དེས་གཡང་གཞི་དང་ཤིང་ཤུན་རྣམས་བསྡུ་བར་བརྩམས་སོ། །</p>
<p>དེ་ནས་རི་བོང་གིས་དེ་དེ་ལྟ་བུ་ལ་ཞུགས་པ་མཐོང་ནས་དྲིས་པ། དྲང་སྲོང་ཆེན་པོ་གང་དུ་བཞུད། དྲང་སྲོང་གིས་སྨྲས་པ། གྲོང་འདབ་ཏུ་སོང་ལ་དེར་བཅོས་པའི་བསོད་སྙོམས་ཀྱིས་འཚོ་བར་བྱའོ། །</p>
<p>དེ་ནས་དེས་དྲང་སྲོང་གི་ཚིག་ཐོས་ནས་གདུང་བ་སྐྱེས་ཏེ་ཕ་མ་དང་བྲལ་བ་འདྲ་བར་སེམས་ཤིང་རྐང་པ་གཉིས་ལ་གཏུགས་ནས་དྲང་སྲོང་དེ་ལ་སྨྲས་པ། བདག་མ་དོར་ཅིག །གཞན་ཡང་ཁྱིམ་ན་གནས་པ་ནི་ཉེས་པ་དུ་མས་དཀྲུགས་ཕ་ལགས་ལ། དགོན་པ་ན་གནས་པ་ནི་ཡོན་ཏན་དུ་མ་ཕུན་སུམ་ཚོགས་པ་ལགས་སོ། །</p>
<p>དེས་ལན་དུ་མ་སྨྲས་ན་ཡང་ལྡོག་ཏུ་མ་བཏུབ་ནས་དེ་ནས་རི་བོང་གིས་སྨྲས་པ། གལ་ཏེ་དེས་ན་འོན་ཀྱང་ཁྱོད་རེ་ཞིག་དེང་ལ་གཞེས་ལ་ཇི་ལྟར་དགྱེས་པ་བཞིན་དུ་སང་བཞུད་ཅིག །དེ་ནས་དྲང་སྲོང་དེ་འདི་སྙམ་དུ་སེམས་ཏེ། འདིས་དེ་རིང་ངེས་པར་བདག་ཁ་ཟས་ལ་མགྲོན་དུ་འབོད་པར་འདོད་དེ། འདི་ལྟར་དུད་འགྲོའི་སྐྱེ་གནས་སུ་སོང་བའི་སྲོག་ཆགས་འདི་དག་ནི་སོགས་པ་ལ་བརྩོན་པ་ཡིན་ནོ་སྙམ་ནས་དེས་དེ་ལ་ཁས་བླངས་སོ། །</p>
<p>དེ་ནས་མེའི་སྤྱད་པ་བྱས་ནས་ཁ་ཟས་ཀྱི་དུས་ལ་བབ་པ་དང་རི་བོང་སོང་ནས། དྲང་སྲོང་དེ་ལ་བསྐོར་བ་བྱས་ཏེ་བཟོད་པ་གསོལ་བར་བརྩམས་པ། དྲང་སྲོང་ཆེན་པོ་བདག་དུད་འགྲོའི་སྐྱེ་གནས་སུ་སྐྱེས་པས་བླང་བ་དང་དོར་བ་མ་འཚལ་ནས་ཁྱོད་ལ་ནོངས་པ་ཅུང་ཟད་ཅི་བགྱིས་པ་བདག་ལ་བཟོད་པར་མཛོད་ཅིག །ཅེས་སྨྲས་ནས་དེ་མ་ཐག་ཏུ་མེའི་ནང་དུ་མཆོངས་སོ། །</p>
<p>དེ་ནས་དྲང་སྲོང་དེ་མི་དགའ་བ་སྐྱེས་ཏེ་ངོམ་ཟུམ་གནག་ལ་མཆི་མ་ཟག་ཅིང་བུ་སྡུག་པ་གཅིག་པུ་ལ་བྱ་བ་བཞིན་དུ་འཁྱུད་ནས་སྨྲས་པ། བུ་འདི་ཅི་ཞིག་བྱེད་པར་བརྩམས། རི་བོང་གིས་སྨྲས་པ། དྲང་སྲོང་ཆེན་པོ་དགོན་པར་དགྱེས་པར་མཛོད་ལ་བདག་གི་ཤས་ཉིན་ཞག་གཅིག་གི་འཚོ་བ་མཛོད་ཅིག །གཞན་ཡང་། ནགས་སུ་སྐྱེས་པའི་རི་བོང་ལ་ནི་ཏིལ་དག་དང་། །</p>
<p>མོན་སྲན་སྡེའུ་དང་འབྲས་ཐུག་ཆེན་པོ་ཅི་མ་མཆིས། །</p>
<p>བདག་གི་ལུས་ནི་ཞུགས་སུ་ལེགས་པར་བསྒྲལ་བ་འདི། །</p>
<p>འདི་རུ་གསོལ་ལ་དེང་ལ་དཀའ་ཐུབ་ནགས་སུ་བཞུགས་པར་མཛོད། །</p>
<p>དེ་ནས་དྲང་སྲོང་དེས་རི་བོང་གི་ཚིག་ཐོས་ནས་མི་དགའ་བ་སྐྱེས་ཏེ་སྨྲས་པ། གལ་ཏེ་དེ་ལྟ་ན་ཁྱོད་དགའ་བ་ལྟར་ཅི་བྱུང་བ་བྱུང་། འདི་ཉིད་དུ་སྲོག་དོར་བར་བྱ་སྟེ་གྲོང་གི་མཐར་མི་འགྲོའོ། །</p>
<p>རི་བོང་གིས་ཚིག་དེ་ཐོས་ནས་ཡིད་དགའ་བར་གྱུར་ཏེ་མགོ་བསྟོད་ནས་ནམ་མཁའི་ངོས་ལོགས་སུ་བལྟས་ཏེ་གསོལ་བ་འདེབས་པར་ཞུགས་ཤིང་སྨྲས་པ། དགོན་པ་ལ་ནི་གནས་བཅས་ཏེ། །</p>
<p>བདག་ཉིད་དབེན་པ་ལ་དགའ་ན། །</p>
<p>བདེན་པའི་ཚིག་ནི་དེ་ཡིས་སུ། །</p>
<p>དབང་ཆེན་ལྷ་ཡིས་ཆར་ཕོབ་ཤིག །ཅེས་སྨྲས་པའི་མོད་ལ་བྱང་ཆུབ་སེམས་དཔའི་མཐུས་དབང་པོ་ཆེན་པོའི་གནས་གཡོས་པར་གྱུར་ཏོ། །</p>
<p>ལྷ་རྣམས་ཀྱི་ཤེས་པ་མཐོང་བ་ནི་འོག་ཏུ་འཇུག་པ་ཡིན་པས་ཅི་ལས་གྱུར་བལྟས་ན་བྱང་ཆུབ་སེམས་དཔའི་མཐུ་ཡིན་ནས། ཇི་ཙམ་ན་ལྷ་རྣམས་ཀྱི་དབང་པོ་བརྒྱ་བྱིན་གྱིས་དབང་ཕྱུག་ཆེན་པོའི་ཆར་ཕབ་སྟེ། དེས་བསྟི་གནས་དེ་སླར་རྩྭ་དང་། ཤིང་གེལ་བ་དང་། སྨན་དང་། མེ་ཏོག་དང་། འབྲས་བུ་ཕུན་སུམ་ཚོགས་པར་གྱུར་ཏོ། །</p>
<p>དེ་ནས་དྲང་སྲོང་དེས་དགེ་བའི་བཤེས་གཉེན་རི་བོང་ལ་བརྟེན་ནས་དེ་ན་གནས་ཏེ་མངོན་པར་ཤེས་པ་ལྔ་མངོན་སུམ་དུ་བྱས་སོ། །</p>
<p>དེ་ནས་དྲང་སྲོང་གིས་སྨྲས་པ། ཀྱེ་རི་བོང་བྱ་དཀའ་བའི་བརྩོན་འགྲུས་འདི་དང་། སྙིང་རྗེ་འདི་ལྟ་བུས་ཅི་ཞིག་དོན་དུ་གཉེར། དེས་སྨྲས་པ། འཇིག་རྟེན་ལོང་བ་འདྲེན་པ་མེད་པ་ཡོངས་སུ་འདྲེན་པ་མེད་པར་སེམས་ཅན་མ་རྒལ་བ་རྣམས་སྒྲོལ་བ་དང་མ་གྲོལ་བ་རྣམས་དགྲོལ་བ་དང་དབུགས་མ་ཕྱིན་པ་རྣམས་དབུགས་འབྱིན་པ་དང་། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་ཟློ་བའི་སངས་རྒྱས་སུ་འགྱུར་བར་བྱའོ། །</p>
<p>དེ་ནས་དྲང་སྲོང་དེས་ཚིག་འདི་ཐོས་ནས་རི་བོང་ལ་སྨྲས་པ། གང་གི་ཚེ་ཁྱེད་སངས་རྒྱས་སུ་གྱུར་པ་དེའི་ཚེ་བདག་ལ་ཡང་དགོངས་ཤིག །རི་བོང་གིས་སྨྲས་པ་དེ་བཞིན་དུ་བགྱིའོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ན་རི་བོང་དུ་གྱུར་པ་གང་ཡིན་པ་དེ་ནི་ང་ཉིད་དེའི་ཚེ་དེའི་དུས་ན་རི་བོང་དེར་གྱུར་ཏེ། རྒྱལ་པོ་ཆེན་པོ་དེ་ན་ངས་བྱ་དཀའ་བ་བདག་ཉིད་ཡོངས་སུ་བཏང་བས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་རྐྱེན་ཙམ་དང་ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་ཕ་དང་མ་ལོང་བ་ཕྲག་པས་ཁྱེར་བ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་བཱ་རཱ་ཎ་སཱིའི་གྲོང་ཁྱེར་དུ་རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དེ། འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་གང་བ་འཐབ་པ་དང་། ཐབ་མོ་དང་། ཁྲག་ཁྲུག་དང་། འགྱེད་པ་དང་། ཆོམ་རྐུན་མེད་ཅིང་ནད་རབ་ཏུ་ཞི་བར་གྱུར་པ། འབྲས་དང་། བུ་རམ་ཤིང་དང་། བ་ལང་དང་། མ་ཧེ་ཕུན་སུམ་ཚོགས་པ་ལ་ཆོས་ཀྱི་རྒྱལ་པོ་ཆོས་དང་ལྡན་པ་ཆོས་བཞིན་གྱིས་རྒྱལ་སྲིད་བྱེད་དོ། །</p>
<p>དེའི་མདུན་ན་འདོན་གྱི་བྲམ་ཟེ་དེའི་བུ་ལྗང་གུ་ཞེས་བྱ་བ་རིག་པའི་གནས་བཅྭ་བརྒྱད་ཀྱི་ཕ་རོལ་དུ་ཕྱིན་པ། དད་པ་བཟང་བ། དགེ་བའི་བསམ་པ་ཅན། བདག་ལ་ཕན་པ་དང་གཞན་ལ་ཕན་པར་ཞུགས་པ། སྙིང་རྗེ་ཅན། ཕ་དང་མ་ལ་སྲི་ཞུ་བྱེད་པ་ཡོད་དེ་བུ་ནི་གཅིག་པུ་དེར་ཟད་ལ་ཕ་དང་མ་དེ་དག་ཀྱང་རྒས་ནས་མིག་ཉམས་ཏེ་མདོངས་ལ་ཐུག་པ་དང་། དེ་ནས་དེའི་ཕ་མས་རྒྱལ་པོ་ཚངས་སྦྱིན་ལ་གསོལ་པ། རྒྱལ་པོ་ཆེན་པོ་གཞོན་ནུ་ལྗང་གུ་འདི་མདུན་ན་འདོན་དུ་དབང་བསྐུར་དུ་གསོལ། བདག་ཅག་དཀའ་ཐུབ་ཀྱི་ནགས་སུ་མཆི་ལགས་སོ། །</p>
<p>དེ་ནས་རྒྱལ་པོ་ཚངས་སྦྱིན་གྱིས་ལྗང་གུ་ལ་སྨྲས་པ། ལྗང་གུ་ཁྱོད་མདུན་ན་འདོན་གྱིས་ཤིག་དེས་སྨྲས་པ། རྒྱལ་པོ་ཆེན་པོ་བདག་མདུན་ན་འདོན་པ་མི་འཚལ་ཏེ། བདག་ནི་རྒས་པ། ཉམ་ཆུང་བ། དབང་པོ་ཉམས་པ་རྣམས་ཀྱི་རིམ་གྲོ་འཚལ་བ་ལགས་སོ། །</p>
<p>དེ་ནས་ལྗང་གུས་ཁྱིམ་ན་གནས་པ་དང་། མདུན་ན་འདོན་མཆིལ་མའི་ཐལ་བ་བཞིན་དུ་སྤངས་ནས་ཕ་མའི་གྲོགས་སུ་ནགས་ན་གནས་སོ། །</p>
<p>དེ་ནང་པར་སྔར་ལངས་ནས་ཕ་དང་མ་གཉིས་ལ་སོ་ཤིང་དང་ཆུ་གཙང་མས་བསྙེན་བཀུར་བྱེད་དོ། །</p>
<p>དེ་ནས་དེའི་འོག་ཏུ་ལྷ་ལ་མེའི་སྦྱིན་སྲེག་གི་མཆོད་སྦྱིན་བྱས་ནས་ཕྱིས་འབྲས་བུ་དང་རྩ་བའི་ཕྱིར་ནགས་ཁྲོད་དུ་འཇུག་གོ། །</p>
<p>དེ་ནས་འབྲས་བུ་དང་། རྩ་བ་དང་། ཆུ་བསིལ་བ་ཁྱེར་ཏེ་ཕ་མ་ལ་བྱིན་ནས་དེའི་འོག་ཏུ་ཕྱོགས་གཅིག་ཏུ་སོང་ནས་བསམ་གཏན་ལ་བརྩོན་པར་གནས་ཏེ་རིམ་པ་དེ་ལྟ་བུས་དུས་འདའ་བར་བྱེད་དོ། །</p>
<p>ཇི་ཙམ་ཉི་མ་གཞན་ཞིག་ལ་ནང་པར་སྔར་ལངས་ཏེ་ཕ་དང་མའི་རྐང་པ་གཉིས་ལ་ཕྱག་བྱས་ནས་གསོལ་ཏེ་རྨི་ལམ་དུ་ཡང་མཐོང་བ་རིག་པར་བྱེད་ཅིང་སྨྲས་པ། བདག་གི་གཡར་ལམ་སྦྲུལ་ནག་པོས། །</p>
<p>བདག་ལུས་ཤིན་ཏུ་ཟོས་པ་དང་། །</p>
<p>བདག་ནི་ཞགས་པ་ནག་པོ་ཡིས། །</p>
<p>བཅིངས་ནས་ལྷོ་ཕྱོགས་ཁྲིད་པ་རྨིས། །</p>
<p>གཡར་ལམ་འཇིགས་བྱེད་མཐོང་བདག་གི། །</p>
<p>སྙིང་ལ་དོགས་པ་དེང་བདག་ལ། །</p>
<p>བླ་མ་དང་བྲལ་ཤིན་ཏུ་ནི། །</p>
<p>མི་བཟད་འབྱུང་བར་འགྱུར་སྙམ་བགྱིད། །</p>
<p>ཇི་ཙམ་ན་ཕ་མ་དེ་གཉིས་ཀྱི་དབུགས་ཕྱུང་ནས་ཉི་མ་ལ་ཁ་བལྟས་ཏེ་འདུག་ནས་བདེན་པས་གསོལ་བ་བཏབ་སྟེ་རིལ་བ་ཁྱེར་ནས་ཆུ་ལེན་དུ་སོང་ངོ་། །</p>
<p>དེའི་ཚེ་རྒྱལ་པོ་ཚངས་སྦྱིན་རི་དགས་འཆོར་དུ་ཆས་ཏེ་དཀའ་ཐུབ་ཀྱི་ནགས་དེར་ཞུགས་པ་དང་། རྒྱལ་པོ་དེ་སྒྲ་གྲགས་པར་ཕོག་པ་ཞིག་སྟེ། དེས་རི་དགས་ཀྱི་སྒྲ་ལྟ་བུ་ཞིག་ཐོས་ནས་གཞུ་རྣ་དྲུང་དུ་བཀང་སྟེ་མདའ་འཕངས་པས་ལྗང་གུའི་སྙིང་གར་ཕོག་པར་གྱུར་ཏོ། །</p>
<p>དེ་ནས་མདས་གནད་དུ་ཕོག་པས་ས་ལ་འགྱེལ་ཀྱང་དེ་རང་གི་སྡུག་བསྔལ་ཁྱད་དུ་བསད་ནས་ཕ་མ་ཁོ་ནའི་མྱ་ངན་བྱེད་ཅིང་སྨྲས་པ། མདའ་གཅིག་བསྣུན་པས་བདག་དང་ནི། །</p>
<p>དབང་པོ་ཉམས་པར་གྱུར་པ་ཡི། །</p>
<p>ཕ་དང་དེ་བཞིན་མ་དག་དང་། །</p>
<p>བདག་ཅག་སྐྱེ་བོ་གསུམ་བསད་དོ། །</p>
<p>དེ་ནས་རྒྱལ་པོས་དེ་ཐོས་ནས་འོངས་ཏེ་དྲིས་པ། ཅི་སྟེ་ངའི་མདའ་གཅིག་བསྣུན་པས་སྐྱེ་བོ་གསུམ་བསད། དེ་ནས་ལྗང་གུ་སྙིང་རྗེ་རྗེ་སྐད་དུ་ངུས་ནས་རྒྱལ་པོ་ལ་སྨྲས་པ། བདག་བས་ཆེས་ནི་ཉམ་ཆུང་བའི། །</p>
<p>ཕ་མ་ཡང་ནི་ལྡོངས་པར་གྱུར། །</p>
<p>བདག་ཀྱང་མདའ་ཡིས་བསྣུན་པས་ན། །</p>
<p>སྐྱེ་བོ་གསུམ་ནི་འཆི་བར་འགྱུར། །</p>
<p>དེ་ནས་རྒྱལ་པོ་འཇིགས་ཤིང་སྐྲག་ལ་སྔངས་ནས་ལྗང་གུ་ལ་འདི་སྐད་ཅེས་སྨྲས་སོ། །</p>
<p>བྲམ་ཟེའི་ཁྱེའུ་ངས་ཉེས་པ་བྱས་ཏེ་མ་ཤེས་ནས་མདའ་འཕངས་ཀྱིས་ང་ལ་དམོད་པ་འདོར་དུ་མི་གཞུག་པར་ཕ་མ་ལ་གསོལ་བ་བྱ་བའི་རིགས་སོ། །</p>
<p>དེ་ནས་ལྗང་གུས་གུས་པ་དང་བཅས་པས་རྒྱལ་པོ་དབུགས་འབྱིན་པར་བྱེད་དེ། རྒྱལ་པོ་ཆེན་པོ་བདག་དང་ཉེ་བར་མཆིས་པ་རྣམས་ལ་དབང་ཞིག་མཆིས་ན་སྙིང་རྗེ་ཅན་དང་། སྐྱེ་བོ་ལ་བྱམས་པ་དང་། འཇིག་རྟེན་ཕ་རོལ་ལ་ལྟ་བ་ལགས་པས་དམོད་པས་མ་བསྙེངས་ཤིག །ཡང་སྨྲས་པ། བདག་གི་བླ་མ་གང་ན་བར། །</p>
<p>རིལ་བ་འདི་ནི་སྣོམས་མཛོད་ཅིག །དེ་དག་གི་ནི་རྐང་བཀྲུ་བ། །</p>
<p>ཐ་མ་འདི་ནི་ལགས་པར་འགྱུར། །</p>
<p>བདག་གི་ཚིག་གིས་རྐང་པ་ལ་ཕྱག་མཛོད་ལ་འདི་སྐད་རིང་པོར་མི་ཐོགས་པར་མཐར་ནི་གདོན་མི་ཟ་བར་འབྲལ་བར་འགྱུར་རོ་ཞེས་ཀྱང་གསུངས་ཤིག །དེ་ནས་རྒྱལ་པོ་རང་ཁོ་ནས་རིལ་བ་ཁྱེར་ཏེ་ནགས་ཁྲོད་དུ་ཆས་པ་དང་། དེའི་ཚེ་ཕྱོགས་བཞིར་མི་མ་ཡིན་པ་ཆེ་ཐང་དུ་འཁྲུགས་པར་གྱུར་ཏོ། །</p>
<p>དེ་ནས་ལོང་བ་དེ་གཉིས་གཅིག་ལ་གཅིག་སྨྲས་པ། ལྗང་གུ་འདི་ནི་མཚོའི་འགྲམ་དུ་རིང་མོ་ཞིག་ལོན་ནོ། །</p>
<p>དེ་ནས་དེའི་མས་སྨྲས་པ། ད་ལྟར་ཁོ་མོའི་ལྗང་གུ་དེ། །</p>
<p>པད་མ་ཨུཏྤལ་གང་བའི་མཚོ། །</p>
<p>ངང་པ་སྒྲ་སྙན་འབྱིན་པ་ན། །</p>
<p>རི་དགས་ལྷན་ཅིག་རྩེ་བར་བྱེད། །</p>
<p>དེ་ནས་རྒྱལ་པོས་དྲུང་དུ་ཕྱིན་པ་དང་། དེའི་རྟིང་སྒྲ་ལས་དྲང་སྲོང་དེ་དག་གིས་སྨྲས་པ། སྙིང་དུ་སྡུག་ཅིང་མཐོང་དགའ་བ། །</p>
<p>ལྗང་གུ་ཅི་སྟེ་ནང་དུ་འཇུག །ཕ་མ་ཉམ་ཆུང་བཀྲེས་པ་ཡིས། །</p>
<p>ཉམ་ཐག་པ་ལ་ཅི་ཞིག་གཙེ། །</p>
<p>དེ་ཡིད་མི་དགའ་ནས་སྙིང་རྗེ་རྗེ་སྐད་དུ་སྨྲས་པ། ཁོ་བོ་ནི་ལྗང་གུ་མ་ཡིན་གྱི་ཁོ་བོ་རྒྱལ་པོ་ཚངས་སྦྱིན་ནོ། །</p>
<p>བྱོན་པ་ལེགས་ཚུར་ཁྱོད་བདེ་འམ། །</p>
<p>གདན་འདི་ལ་ནི་བཞུགས་ཤིག་དང་། །</p>
<p>ལྗང་གུ་ཆབ་དང་འབྲས་བུ་དག །ཐོགས་ནས་དེའུ་རེ་འདིར་མཆིའོ། །</p>
<p>མི་དབང་ལྗང་གུ་ཞེས་བགྱི་བ། །</p>
<p>ཡོན་ཏན་རྣམས་ལྡན་རང་བཞིན་བྱམས། །</p>
<p>དེ་ཡི་བྱམས་པའི་སྟོབས་ཀྱིས་འདིར། །</p>
<p>རི་དགས་དང་ནི་བྱ་རྣམས་གནས། །</p>
<p>དེ་ནས་རྒྱལ་པོས་དྲང་སྲོང་གི་རྐང་པ་གཉིས་ལ་གཏུགས་ནས་མཆི་མ་ཟག་ཅིང་སྐད་འདར་འདར་པོར་སྨྲས་པ། ལྗང་གུ་ནི་ནགས་ཚལ་འདིའི་ནང་དུ་སྙིང་ལ་མདས་ཕོག་སྟེ་སྲོག་གི་ལྷག་མ་ཅུང་ཟད་ཅིག་ལུས་ཤིང་འདུག་གོ། །</p>
<p>རིལ་བ་ཆུས་བཀང་བ་འདི་ནི་དེས་བསྐུར་ཏེ། འདིས་ཁྱེད་གཉིས་ཀྱི་རྐང་པའི་ཁྲུས་ཐ་མ་མཛོད་ཅིག །དེ་གཉིས་ཀྱིས་ཐོས་ནས་བརྒྱལ་ཏེ་སའི་སྟེང་དུ་འགྱེལ་ཏོ། །</p>
<p>དེ་ནས་རྒྱལ་པོ་ཚངས་སྦྱིན་གྱིས་ཆུས་གཏོར་ནས་བསླང་བ་དང་། དེ་གཉིས་སྙིང་རྗེ་རྗེ་སྐད་དུ་སྨྲེ་སྔགས་འདོན་པ། རྒྱལ་པོ་ཆེན་པོ་དེ་གུམ་པས་བདག་ཅག་ཀྱང་འགུམ་དུ་བས་སོ། །</p>
<p>དེ་ལྟ་མོད་ཀྱི་དེ་ཕྱོགས་གང་ན་མཆིས་པ་དེར་བདག་ཅག་ཁྲིད་ཅིག་དང་ཅི་ནས་བུ་དེ་མ་གུམ་པ་ལ་རེག་པར་བགྱིའོ། །</p>
<p>དེ་ནས་རྒྱལ་པོས་ཁྱོ་ཤུག་གཉིས་ཀ་ཁྲིད་དེ་ཕྱོགས་དེར་ཕྱིན་པ་དང་། དེ་ཡང་སྲོག་གི་ལྷག་མ་ཆུང་ཞིག་ལུས་ནས་དེ་ནས་དེའི་ཕ་མས་ལྗང་གུའི་ལུས་ལ་ཀུན་དུ་བྱུགས་ནས་སྨྲས་པ། སྡུག་པ་འདི་ནི་སུ་ཡིས་བསྒྱེལ། །</p>
<p>ལྗོན་ཤིང་དམ་པ་སུ་ཡིས་བཅད། །</p>
<p>དེ་ནས་རྒྱལ་པོས་རྐང་པ་གཉིས་ལ་གཏུགས་ནས་སྨྲས་པ། ཁོ་བོས་སྡིག་པའི་ལས་ཀྱིས་སུ། །</p>
<p>ནགས་ཚལ་ནང་ནས་རྒྱུ་བ་ན། །</p>
<p>ཁྱེད་ཅག་གི་ནི་བུ་གཅིག་པ། །</p>
<p>འདི་ནི་མདའ་ཡིས་བསྣུན་པར་གྱུར། །</p>
<p>དེ་ནས་དེའི་ཕ་མ་དག་སྙིང་རྗེ་རྗེ་སྐད་དུ་སྨྲེ་ཞིང་བདེན་པས་གསོལ་བ་བྱེད་པ། བུ་ཁྱོད་ཀྱིས་ནི་ཕ་མ་ལ། །</p>
<p>བསྙེན་བཀུར་ལྷ་ལ་མེ་ཡི་ནི། །</p>
<p>སྦྱིན་སྲེག་བྱས་པའི་བདེན་པ་གང་། །</p>
<p>དེས་ནི་དུག་ཀྱང་ཞི་བར་ཤོག །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱི་གནས་གཡོས་པར་གྱུར་ནས་དེས་གཡོས་པ་འདི་ཅི་ལས་གྱུར་ཅེས་བརྟགས་ན། བསྐལ་པ་བཟང་པོའི་བྱང་ཆུབ་སེམས་དཔའ་གནད་དུ་མདས་ཕོག་སྟེ་དུག་གིས་གློངས་པས་སྡུག་བསྔལ་བར་གྱུར་བ་མཐོང་ངོ་། །</p>
<p>དེ་ནས་གནས་ནས་བབས་ནས་བདུད་རྩིས་བཏབ་སྟེ་ཕ་མའི་བདེན་པའི་ཚིག་གང་ཡིན་པ་དང་། ལྷ་རྣམས་ཀྱི་དབང་པོའི་མཐུ་གང་ཡིན་པ་དང་ཟུག་རྔུ་ཕྱུང་བ་གང་ཡིན་པ་དེས་རྨ་ཡང་རུབ་དུག་གི་ཤུགས་དེ་ཡང་ཞི་ནས་ལྗང་གུ་སྡུག་བསྔལ་དེ་ལས་ཡོངས་སུ་ཐར་ནས་ཡུན་རིང་པོར་ཕ་དང་མ་གཉིས་ལ་བསྙེན་བཀུར་བྱས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ན་ལྗང་གུ་ཞེས་བྱ་བར་གྱུར་པ་གང་ཡིན་པ་དེ་ང་ཉིད་ཡིན་ཏེ། རྒྱལ་པོ་ཆེན་པོ་ངས་ཕ་མ་གཉིས་ལ་བསྙེན་བཀུར་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ།། །</p>
<p>།འདུལ་བ་གཞི། བམ་པོ་བཞི་བཅུ་རྩ་དགུ་པ། རྒྱལ་པོ་ཆེན་པོ་གཞན་ཡང་ངས་སེམས་ཅན་ལ་ཕན་པ་བྱས་པ་དེ་ཉོན་ཅིག །འཇིག་རྟེན་ཆོས་ཀྱི་འདུ་ཤེས་ཀྱིས་ཕ་མ་དག་སྨྱུང་བ་ལ་འཇོག་པར་བྱེད། མེར་འཇུག་པ་དང་། ཆུར་འཇུག་པར་བྱེད་པ་དམ་པ་མ་ཡིན་པའི་ཆོས་དེ་ངས་ཐམས་ཅད་ཀྱི་ཐམས་ཅད་དུ་བཅད་དོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་པའི་ཕྱིར་ཉན་ཐོས་དུ་མ་མངོན་པར་ཤེས་པ་ལྔ་ལ་བཀོད་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་བཱ་རཱ་ཎ་སཱིའི་གྲོང་ཁྱེར་དུ་རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དེ། འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་གང་པ། འཐབ་པ་དང་། ཐབ་མོ་དང་། ཁྲག་ཁྲུག་དང་། འགྱེད་པ་དང་། ཆོམ་རྐུན་མེད་ཅིང་ནད་རབ་ཏུ་ཞི་བ། འབྲས་དང་། བུ་རམ་ཤིང་གི་ཕྲེང་དང་། བ་ལང་དང་། མ་ཧེ་ཕུན་སུམ་ཚོགས་པ་ན་བུ་གཅིག་པ་ལ་བྱ་བ་བཞིན་དུ་རྒྱལ་སྲིད་བྱེད་དུ་འཇུག་གོ། །</p>
<p>རྒྱལ་པོ་ཚངས་སྦྱིན་དེའི་ཆུང་མ་ནི་ཚངས་ལྡན་མ་ཞེས་བྱའོ། །</p>
<p>རྫིང་ནི་ཚངས་ལྡན་ཞེས་བྱའོ། །</p>
<p>རྒྱལ་པོ་ཚངས་སྦྱིན་བུ་མེད་ཅིང་བུ་མངོན་པར་འདོད་པས་ཞི་བ་དང་། ཆུ་ལྷ་དང་། ལུས་ངན་དང་། བརྒྱ་བྱིན་དང་། ཚངས་པ་ལ་སོགས་པ་ལྷའི་ཁྱད་པར་ལ་གསོལ་བ་འདེབས་ཤིང་། འདི་ལྟ་སྟེ་ཀུན་དགའ་ར་བའི་ལྷ་དག་དང་། ཚལ་གྱི་ལྷ་དག་དང་། བཞི་མདོའི་ལྷ་དག་དང་། སུམ་མདོའི་ལྷ་དག་དང་། གཏོར་མ་ལེན་པའི་ལྷ་དག་དང་། ལྷན་ཅིག་སྐྱེས་པ་དང་། ཆོས་མཐུན་པ་དང་། རྟག་ཏུ་རྗེས་སུ་འབྲང་བའི་ལྷ་དག་ལ་ཡང་གསོལ་བ་འདེབས་སོ། །</p>
<p>འཇིག་རྟེན་ན་གང་དག་གསོལ་བ་འདེབས་པའི་རྒྱུ་ལས་བུ་ཕོ་དང་བུ་མོ་དག་སྐྱེའོ་ཞེས་བྱ་བའི་གཏམ་དེ་ལྟ་བུ་ཡོད་དོ། །</p>
<p>དེ་ནི་དེ་ལྟར་མ་ཡིན་ཏེ། གལ་ཏེ་དེ་ལྟར་འགྱུར་དུ་ཟིན་ན་རེ་རེ་ལ་ཡང་འདི་ལྟ་སྟེ་དཔེར་ན་འཁོར་ལོས་སྒྱུར་བའི་རྒྱལ་པོ་བཞིན་དུ་བུ་སྟོང་ཡོད་པར་འགྱུར་རོ། །</p>
<p>འོན་ཀྱང་གནས་གསུམ་པོ་དག་མངོན་དུ་གྱུར་པ་ལས་མའི་མངལ་དུ་བུ་འཆགས་པར་འགྱུར་ཏེ། གསུམ་པོ་དེ་དག་གང་ཞེ་ན། ཕ་དང་མ་གཉིས་ཆགས་པར་གྱུར་ཅིང་འདུས་པ་དང་། མ་ཡང་རུང་ཞིང་ཟླ་མཚན་དང་ལྡན་པ་དང་། དྲི་ཟ་ཉེ་བར་གནས་པ་སྟེ། གནས་གསུམ་པོ་དེ་དག་མངོན་དུ་གྱུར་པ་ལས་བུ་ཕོ་དང་བུ་མོ་དག་སྐྱེ་བར་འགྱུར་རོ། །</p>
<p>དེ་དེ་ལྟར་གསོལ་བ་འདེབས་པ་ལྷུར་ལེན་ཅིང་འདུག་པ་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་པ། དམ་བཅས་པ་ལ་བརྟན་པའི་སེམས་ཅན་ཞིག་སེམས་ཅན་དམྱལ་བ་ནས་ཤི་འཕོས་ཏེ་བཙུན་མོ་ཚངས་ལྡན་མའི་མངལ་དུ་ཞུགས་སོ། །</p>
<p>བུད་མེད་མཁས་པའི་རང་བཞིན་ཅན་ལ་ལ་ལ་མ་འདྲེས་པའི་ཆོས་ལྔ་ཡོད་དེ། ལྔ་གང་ཞེ་ན། སྐྱེས་པ་ཆགས་པར་གྱུར་པ་ཤེས་ཤིང་ཆགས་པ་དང་བྲལ་བ་ཤེས་པ་དང་། དུས་ཤེས་ཤིང་ཟླ་མཚན་ཤེས་པ་དང་། མངལ་ན་གནས་པ་ཞུགས་པ་ཤེས་པ་དང་། གང་ལས་མངལ་ན་གནས་པ་ཞུགས་པ་དེ་ཤེས་པ་དང་། ཁྱེའུ་ཤེས་ཤིང་བུ་མོ་ཤེས་པ་སྟེ། གལ་ཏེ་ཁྱེའུ་ཡིན་ན་དཀུ་གཡས་པར་རྟེན་ཅིང་འདུག་ལ། གལ་ཏེ་བུ་མོ་ཡིན་ན་དཀུ་གཡོན་པར་རྟེན་ཅིང་འདུག་པའོ། །</p>
<p>དེ་ཡིད་དགའ་ཞིང་ཡིད་དགའ་ནས་ཁྱིམ་ཐབ་ལ་སྨྲས་པ། རྗེའི་སྲས་བདག་ལ་སེམས་ཅན་ཞུགས་པར་གྱུར་པ་ནི་འདི་ལྟར་བདག་གི་དཀུ་གཡས་པར་རྟེན་ཅིང་མཆིས་པས་ངེས་པར་ཁྱེའུར་འགྱུར་གྱིས་དགྱེས་པ་བསྐྱེད་དུ་གསོལ། དེ་ཡང་ཡིད་དགའ་ཞིང་ཡིད་དགའ་ནས་ཁོ་བོ་ཡུན་རིང་པོ་ནས་མངོན་པར་འདོད་པའི་བུའི་ངོ་མཐོང་བ་དང་། ཁོ་བོ་དང་མཐུན་པར་སྐྱེ་ཞིང་མི་མཐུན་པར་མི་སྐྱེ་བ་དང་། ཁོ་བོའི་བྱ་བ་དག་བྱེད་པ་དང་། གསོས་པས་ཕྱིར་གསོ་བ་དང་། བགོ་སྐལ་ལ་སྤྱོད་པ་དང་། ཁོ་བོའི་རིགས་རྒྱུད་ཡུན་རིང་དུ་གནས་པར་སྒྲུབ་པ་དང་། བདག་ཅག་ཤི་ཞིང་དུས་ལ་བབ་པ་དག་ལ་ཉུང་ངུ་འམ་མང་པོ་ཡང་རུང་བའི་སྦྱིན་པ་དག་བྱིན་ཞིང་བསོད་ནམས་དག་བྱས་ནས་འདི་དེ་གཉིས་གང་དུ་སྐྱེས་པ་དེར་འགྲོ་ཞིང་རྗེས་སུ་འགྲོ་བར་གྱུར་ཅིག་ཅེས་མིང་གིས་ཡོན་སྔོ་བ་བྱེད་པར་གྱུར་ཅིག་ཅེས་ཆེད་དུ་རྗོད་པར་བྱེད་དོ། །</p>
<p>དེ་ལ་སེམས་ཅན་ཞུགས་པར་རིག་ནས་འདི་ལྟ་སྟེ་མངལ་ན་གནས་པ་ཡོངས་སུ་སྨིན་པར་བྱ་བའི་ཕྱིར་སྟེང་གི་ཁང་བཟངས་ཀྱི་གཞིར་གྲང་བ་ན་གྲང་བའི་ཡོ་བྱད་དག་དང་། དྲོ་བ་ན་དྲོ་བའི་ཡོ་བྱད་དག་དང་། སྨན་པས་བཅས་པའི་ཁ་ཟས་ཧ་ཅང་མི་གྲང་བ་དང་། ཧ་ཅང་མི་དྲོ་བ་དང་། ཧ་ཅང་མི་ཁ་བ་དང་། ཧ་ཅང་མི་སྐྱུར་བ་དང་། ཧ་ཅང་ལན་ཚྭ་མི་ཆེ་བ་དང་། ཧ་ཅང་མི་མངར་བ་དང་། ཧ་ཅང་མི་ཚ་བ་དང་། ཧ་ཅང་མི་བསྐ་བ་དང་། ཁ་བ་དང་། སྐྱུར་བ་དང་། ལན་ཚྭ་དང་། མངར་བ་དང་། ཚ་བ་དང་། བསྐ་བ་རྣམ་པར་སྤངས་པའི་ཟས་དག་དང་། དོ་ཤལ་དང་། སེ་མོ་དོ་དང་། རྒྱན་གྱིས་བཀླུབས་པའི་ལུས་ལྷའི་བུ་མོ་དགའ་བའི་ཚལ་ན་རྣམ་པར་སྤྱོད་པ་ལྟ་བུ་དང་། ཁྲི་ནས་ཁྲིར་དང་། ཁྲིའུ་ནས་ཁྲིའུར་རྒྱུ་ཞིང་ཤོད་ཀྱིས་གཞིར་མི་འབབ་པ་དང་། དེས་སྒྲ་ཡིད་དུ་མི་འོང་བ་ཅུང་ཟད་ཀྱང་མི་ཐོས་པར་གནོད་པ་མེད་པ་ཉིད་དུ་རིམ་གྲོ་བྱེད་དུ་བཅུག་གོ། །</p>
<p>དེ་ནས་བཙུན་མོ་ཚངས་ལྡན་མ་དུས་གཞན་ཞིག་ན་འདི་ལྟ་བུའི་འདོད་པ་སྐྱེས་ཏེ། ཀྱེ་མའོ་ལྷས་གྲོང་ཁྱེར་གྱི་ཤར་སྒོར། སྦྱིན་པ་དག་བཏང་། བསོད་ནམས་དག་བྱས་ཤིང་། ལྷོ་ཕྱོགས་དང་། ནུབ་ཕྱོགས་དང་། བྱང་ཕྱོགས་དང་། དབུས་དང་། སུམ་མདོ་རྣམས་སུ་ཡང་སྦྱིན་པ་དག་བཏང་། བསོད་ནམས་དག་བྱས་ལ་བཙོན་ཐམས་ཅད་ཐར་བར་བྱས་ཀྱང་ཅི་མ་རུང་སྙམ་པ་དང་། དེ་ནས་རྒྱལ་པོ་ཚངས་སྦྱིན་གྱིས་བཙུན་མོ་ཚངས་ལྡན་མ་ལས་མཉན་ནས། གྲོང་ཁྱེར་གྱི་ཤར་སྒོར་སྦྱིན་པ་དག་བྱིན། བསོད་ནམས་དག་བྱས་སོ། །</p>
<p>ལྷོ་ཕྱོགས་དང་། ནུབ་ཕྱོགས་དང་། བྱང་ཕྱོགས་ཀྱི་སྒོ་དང་། གྲོང་ཁྱེར་གྱི་དབུས་དང་། སུམ་མདོ་རྣམས་སུ་ཡང་སྦྱིན་པ་དག་བྱིན། བསོད་ནམས་དག་བྱས་ནས་བཙོན་ཐམས་ཅད་ཐར་བར་བྱས་སོ། །</p>
<p>གཞན་ཡང་བཙུན་མོ་ཚངས་ལྡན་མ་འདི་ལྟ་བུའི་འདོད་པ་སྐྱེས་ཏེ། ཀྱེ་མའོ་བདག་ལྷ་དང་ཐབས་ཅིག་གྲུ་བོ་ཆེའི་ལྡིང་ཁང་དུ་ཞུགས་ཏེ་ཚངས་ལྡན་གྱི་རྫིང་དུ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་ཀྱང་ཅི་མ་རུང་སྙམ་པ་དང་། དེ་ནས་རྒྱལ་པོ་ཚངས་སྦྱིན་གྱིས་བཙུན་མོ་ཚངས་ལྡན་མ་ལས་མཉན་ནས་བཙུན་མོ་ཚངས་ལྡན་མ་དང་ཐབས་ཅིག་ཏུ་གྲུ་བོ་ཆེའི་ལྡིང་ཁང་དུ་ཞུགས་ནས་ཚངས་ལྡན་གྱི་རྫིང་ན་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་དེ་གྲུ་དེ་ཉིད་དུ་ཁྱེའུ་གཟུགས་བཟང་པོ་བལྟ་ན་སྡུག་པ་མཛེས་པ། པགས་པའི་མདོག་གསེར་འདྲ་བ། མགོ་གདུགས་ལྟ་བུ་དང་ལྡན་པ། ལག་པ་རིང་བ་དཔྲལ་བའི་དབྱེས་ཆེ་བ། སྨིན་མ་འཇར་བ། སྣའི་གཟངས་མཐོ་བ། སྐྱེ་བ་དྲན་པ་ཞིག་བཙས་སོ། །</p>
<p>དེ་བཙས་པ་ན་དེའི་ཉེ་དུ་དག་ལྷགས་ཤིང་འདུས་ནས་ཉི་མ་བདུན་གསུམ་ཉི་ཤུ་གཅིག་ཏུ་བཙས་པའི་བཙས་སྟོན་རྒྱ་ཆེར་བྱས་ནས། ཁྱེའུའི་མིང་ཅིར་གདགས་ཞེས་དེའི་མིང་འདོགས་པར་བྱེད་དེ། ཁྱེའུ་འདི་ནི་ཆུའི་ནང་དུ་བཙས་པ་ཡིན་པས་ཁྱེའུ་ཆུ་སྐྱེས་ཞེས་བྱ་བར་བཏགས་སོ། །</p>
<p>གཞོན་ནུ་ཆུ་སྐྱེས་མ་མ་བརྒྱད་པོ་པང་ན་འཚོ་བའི་མ་མ་གཉིས་དང་། ནུ་མ་སྣུན་པའི་མ་མ་གཉིས་དང་། དྲི་མ་འཕྱི་བའི་མ་མ་གཉིས་དང་། རྩེན་གྲོགས་ཀྱི་མ་མ་གཉིས་ལ་རྗེས་སུ་གཏད་དོ། །</p>
<p>དེ་མ་མ་བརྒྱད་པོ་དག་གིས་འོ་མ་དང་ཞོ་དང་མར་དང་། ཞུན་མར་དང་། མར་གྱི་ཉིང་ཁུ་དང་། གཞན་ཡང་ཡོ་བྱད་ཀྱི་བྱེ་བྲག་གཙོ་བོ་གཙོ་བོ་དག་གིས་སྲིང་བར་བྱེད། སྐྱེད་པར་བྱེད་ཅིང་རྫིང་ན་གནས་པའི་པད་མ་བཞིན་དུ་མྱུར་དུ་སྐྱེད་པར་བྱེད་དོ། །</p>
<p>དེ་ནས་གཞོན་ནུ་ཆུ་སྐྱེས་འདི་སྙམ་དུ་སེམས་ཏེ། གང་ནས་ཤི་འཕོས་སྙམ་ན་སེམས་ཅན་དམྱལ་བ་ནས་སོ། །</p>
<p>ལས་ཅི་ཞིག་བྱས་ན། དེས་ན་སེམས་ཅན་དམྱལ་བར་སྐྱེས་སྙམ་ན། རྒྱལ་ཚབ་ལོ་དྲུག་བཅུ་བྱས་པས་སོ། །</p>
<p>ད་ལྟ་གང་དུ་སྐྱེས་སྙམ་ན། མིའི་རྒྱལ་པོའི་རིགས་སུ་སྐྱེས་ཏེ། གལ་ཏེ་སླར་ཡང་རྒྱལ་སྲིད་བྱས་ན་སླར་ཡང་སེམས་ཅན་དམྱལ་བར་གཞོལ་བར་འགྱུར་བས་མ་ལ་བདག་གིས་ཅི་ནས་ཀྱང་ཐབས་ཤིག་བྱའོ་སྙམ་ནས་དེས་འཕྱེ་བོར་རྫུས་ཏེ་འདུག་གོ། །</p>
<p>གང་གི་ཉི་མ་ལ་གཞོན་ནུ་ཆུ་སྐྱེས་བཙས་པ་དེ་ཉིད་ཀྱི་ཉིན་པར་བློན་པོ་ལྔ་བརྒྱའི་བུ་ཡང་བཙས་སོ། །</p>
<p>དེ་ནས་ཉིན་རེ་ཞིང་གཞོན་ནུ་རྣམས་རྒྱལ་པོ་ཚངས་སྦྱིན་བལྟ་བའི་ཕྱིར་འོང་ངོ་། །</p>
<p>དེ་ནས་དུས་གཞན་ཞིག་ན་གཞོན་ནུ་དེ་རྣམས་མཆོང་བ་དང་རྒྱུག་ནུས་པར་གྱུར་ཏོ། །</p>
<p>དེ་ནས་རྒྱལ་པོ་ཚངས་སྦྱིན་འདི་སྙམ་དུ་སེམས་ཏེ། གལ་ཏེ་གཞོན་ནུ་ཆུ་སྐྱེས་འཕྱེ་བོར་མ་གྱུར་ན་དེ་ཡང་ད་ཙམ་མཆོང་བ་དང་རྒྱུག་ནུས་པར་གྱུར་པ་ཞིག་འོན་ཀྱང་བདག་གིས་འདི་འཕྱེ་བོར་གྱུར་པ་བཞིན་རྒྱལ་སྲིད་ཀྱི་དབང་ཕྱུག་ལ་གཞག་གོ་སྙམ་མོ། །</p>
<p>དེ་ནས་གཞོན་ནུ་ཆུ་སྐྱེས་འདི་སྙམ་དུ་སེམས་ཏེ། རྒྱལ་པོ་འདི་ནི་དོན་མེད་པ་ལ་གཙིགས་ཆེར་འཛིན་པས་མ་ལ་བདག་ལྐུགས་པ་ཉིད་དུ་རྫུའོ་སྙམ་ནས་དེས་ཐབས་བྱ་བར་ལྐུགས་པ་ཉིད་དུ་རྫུས་ཏེ་འདུག་གོ། །</p>
<p>དེ་ནས་དུས་གཞན་ཞིག་ན་གཞོན་ནུ་དེ་རྣམས་སྨྲ་ཤེས་པར་གྱུར་ཏོ། །</p>
<p>དེ་ནས་རྒྱལ་པོ་ཚངས་སྦྱིན་འདི་སྙམ་དུ་སེམས་ཏེ། གལ་ཏེ་གཞོན་ནུ་ཆུ་སྐྱེས་ལྐུགས་པར་མ་གྱུར་དང་། དེ་ཡང་ད་ཙམ་སྨྲ་ཤེས་པར་གྱུར་པ་ཞིག་སྙམ་མོ་དེའི་མིང་གཞོན་ནུ་ཆུ་སྐྱེས་བྱ་བ་དེ་ནུབ་པར་གྱུར་ཅིང་། གཞོན་ནུ་ལྐུགས་འཕྱེ་གཞོན་ནུ་ལྐུགས་འཕྱེ་ཞེས་བྱ་བར་གྲགས་སོ། །</p>
<p>དེ་ནས་དུས་གཞན་ཞིག་ན་རྒྱལ་པོ་ཚངས་སྦྱིན་ལག་པ་ལ་འགྲམ་པ་གཏད་ནས་སེམས་ཁོང་དུ་ཆུད་ཅིང་འདུག་པ་དང་། བློན་པོ་རྣམས་ཀྱིས་སྨྲས་པ། ལྷ་ཅིའི་སླད་དུ་ཕྱག་ལ་ཞལ་གཏད་ནས་ཐུགས་མི་དགྱེས་ཤིང་བཞུགས། རྒྱལ་པོས་སྨྲས་པ། ད་ལྟར་རྒྱལ་སྲིད་ཀྱི་དབང་ཕྱུག་འདི་འདྲ་བ་ཐོབ་ན་བུ་ཕོ་ཡང་མེད། བུ་མོ་ཡང་མེད་པས་ང་ཤི་ན་གདུང་རྒྱུད་ཆད་པར་འགྱུར་ལ། བུ་གཅིག་ཡོད་པ་གང་ཡིན་པ་དེ་ཡང་ལྐུགས་ཤིང་འཕྱེ་བོར་གྱུར་ན་ད་ང་ཉིད་ཅིའི་ཕྱིར་སེམས་ཁོང་དུ་ཆུད་པར་མི་འགྱུར། བློན་པོ་དག་གིས་སྨན་པ་རྣམས་བསྡུས་ཏེ་སྨན་པ་རྣམས་ཀྱིས་བལྟས་ནས་སྨྲས་པ། ལྷ་གཞོན་ནུ་འདི་ནི་དབང་པོ་གསལ་ཞིང་འདི་ལ་ནད་ཀྱི་རིགས་ཅུང་ཟད་ཀྱང་མ་མཆིས་པར་མཐོང་ན། འོན་ཀྱང་སྐྲག་པ་ཞིག་མཛོད་ཅིག །དེ་ནས་རྒྱལ་པོ་ཚངས་སྦྱིན་གྱིས་གཤེད་མ་པ་བཀུག་ནས་གསང་སྟེ་བསྒོ་བ། ངའི་གཞོན་ནུ་ལྐུགས་འཕྱེ་སྐྱེ་བོའི་ཚོགས་ཆེན་པོའི་མངོན་སུམ་དུ་སྤོང་གིས་ཁྱེད་ཅག་གིས་མ་གསད་ཅིག །ལྷ་བཀའ་བཞིན་འཚལ་ཞེས་དེ་ནས་གཤེད་མ་པའི་མི་རྣམས་ཀྱིས་རྒྱལ་པོ་ཚངས་སྦྱིན་ལས་མཉན་ནས་གཞོན་ནུ་ལྐུགས་འཕྱེ་ཤིང་རྟར་བཅུག་སྟེ། བཱ་རཱ་ཎ་སཱིའི་དབུས་ཐོག་ཐག་ཁྲིད་པ་དང་། དེ་ནས་གཞོན་ནུ་ལྐུགས་འཕྱེས་བཱ་རཱ་ཎ་སཱི་འབྱོར་ཅིང་རྒྱས་པ་མཐོང་ནས་འདི་སྐད་ཅེས་སྨྲས་སོ། །</p>
<p>ཅི་བཱ་རཱ་ཎ་སཱི་འདི་སྟོང་པ་ཡིན་ནམ། འོན་ཏེ་གནས་པ་ཞིག་ཡོད། གཤེད་མ་པའི་མི་རྣམས་ཀྱིས་གཞོན་ནུ་ལྐུགས་འཕྱེ་རྒྱལ་པོ་ལ་ཕུལ་ནས། ལྷ་གཞོན་ནུ་འདིས་ནི་འདི་སྐད་ཀྱི་ཚིག་སྨྲས་སོ། །</p>
<p>དེ་ནས་རྒྱལ་པོ་ཚངས་སྦྱིན་གྱིས་གཞོན་ནུ་ལྐུགས་འཕྱེ་པང་དུ་བླངས་ནས་འདི་སྐད་ཅེས་སྨྲས་སོ། །</p>
<p>སུ་ཞིག་གསད། སུ་ཞིག་གཏག །སུ་ཞིག་སྲོག་དང་དབྲལ། སུ་ལ་ཅི་ཞིག་སྦྱིན། དེ་སྐད་ཅེས་སྨྲས་ན་གཞོན་ནུ་ལྐུགས་འཕྱེ་ཅང་མི་སྨྲའོ། །</p>
<p>ཡང་རྒྱལ་པོ་ཚངས་སྦྱིན་གྱིས་གཤེད་མ་པ་རྣམས་ལ་སྨྲས་པ། ངས་གཞོན་ནུ་ཡོངས་སུ་སྤངས་སོ། །</p>
<p>ལྷ་བཀའ་བཞིན་འཚལ་ཞེས་གཤེད་མ་པའི་མི་རྣམས་ཀྱིས་སླར་ཡང་གཞོན་ནུ་ལྐུགས་འཕྱེ་ཤིང་རྟར་བཅུག་ནས་བཱ་རཱ་ཎ་སཱིའི་དབུས་ཐོག་ཐག་ཁྲིད་པ་དང་གཞོན་ནུ་ལྐུགས་འཕྱེས་མི་རོ་ཞིག་མི་བཞིས་ཁྱེར་བ་མཐོང་ངོ་། །</p>
<p>མཐོང་ནས་ཀྱང་འདི་སྐད་ཅེས་སྨྲས་སོ། །</p>
<p>འདི་ཅི་ཤི་བ་ཉིད་ཤིའམ་འོན་ཏེ་གསོན་པོ་ཤི །གཤེད་མ་རྣམས་ཀྱིས་སླར་ཡང་གཞོན་ནུ་ལྐུགས་འཕྱེ་རྒྱལ་པོ་ལ་ཕུལ་ནས་ལྷ་གཞོན་ནུ་འདིས་ནི་འདི་སྐད་ཀྱི་ཚིག་སྨྲས་སོ། །</p>
<p>རྒྱལ་པོ་ཚངས་སྦྱིན་གྱིས་ཡང་གཞོན་ནུ་པང་དུ་བླངས་ནས་འདི་སྐད་ཅེས་སྨྲས་སོ། །</p>
<p>སུ་ཞིག་གསད། སུ་ཞིག་གཏག །སུ་ཞིག་སྲོག་དང་དབྲལ། སུ་ལ་ཅི་ཞིག་སྦྱིན། དེ་སྐད་ཅེས་སྨྲས་ན་གཞོན་ནུ་ལྐུགས་འཕྱེ་ཅང་མི་སྨྲའོ། །</p>
<p>ཡང་རྒྱལ་པོ་ཚངས་སྦྱིན་གྱིས་གཤེད་མ་པ་རྣམས་ལ་སྨྲས་པ། ངས་གཞོན་ནུ་ཡོངས་སུ་སྤངས་སོ། །</p>
<p>ལྷ་བཀའ་བཞིན་འཚལ་ཞེས་གཤེད་མ་པའི་མི་རྣམས་ཀྱིས་སླར་ཡང་གཞོན་ནུ་ཞ་བོ་ལྐུགས་པ་ཤིང་རྟར་བཅུག་ནས། བཱ་རཱ་ཎ་སཱིའི་དབུས་ཐོག་ཐག་དྲངས་པ་དང་། གཞོན་ནུ་ལྐུགས་འཕྱེས་འབྲས་ཀྱི་ཕུང་པོ་ཆེན་པོ་ཞིག་མཐོང་ངོ་། །</p>
<p>མཐོང་ནས་ཀྱང་འདི་སྐད་ཅེས་སྨྲས་སོ། །</p>
<p>འབྲས་ཀྱི་ཕུང་པོ་ཆེན་པོ་འདི་གལ་ཏེ་དང་པོ་ཉིད་ནས་མ་ཟོས་དང་དྲུང་ཟུག་པར་འགྱུར་བ་ཞིག །གཤེད་མ་པ་རྣམས་ཀྱིས་སླར་ཡང་གཞོན་ནུ་ཞ་བོ་ལྐུགས་པ་རྒྱལ་པོ་ལ་ཕུལ་ནས་ལྷ་གཞོན་ནུ་འདིས་ནི་འདི་སྐད་ཀྱི་ཚིག་སྨྲས་སོ། །</p>
<p>སླར་ཡང་རྒྱལ་པོ་ཚངས་སྦྱིན་གྱིས་གཞོན་ནུ་ལྐུགས་འཕྱེ་པང་དུ་བླངས་ནས་འདི་སྐད་ཅེས་སྨྲས་སོ། །</p>
<p>སུ་ཞིག་གསད། སུ་ཞིག་གཏག །སུ་ཞིག་སྲོག་དང་དབྲལ། སུ་ལ་ཅི་ཞིག་སྦྱིན། དེ་སྐད་ཅེས་སྨྲས་ན་གཞོན་ནུ་ལྐུགས་འཕྱེ་ཅང་མི་སྨྲའོ། །</p>
<p>ཡང་རྒྱལ་པོ་ཚངས་སྦྱིན་གྱིས་གཤེད་མ་པ་རྣམས་ལ་སྨྲས་པ། ཤེས་ལྡན་དག་ངས་གཞོན་ནུ་ཡོངས་སུ་སྤངས་ཀྱིས་དེང་ལ་མྱུར་དུ་གཞོན་ནུ་ཚལ་གྱི་ནང་དུ་དོང་རྐོས་ཏེ་ཆུག་ཤིག །ལྷ་བཀའ་བཞིན་འཚལ་ཞེས་གཤེད་མ་པའི་མི་རྣམས་ཀྱིས་གཞོན་ནུ་ལྐུགས་འཕྱེ་ཤིང་རྟར་བཅུག་ནས་དུར་ཁྲོད་ཆེན་པོ་གང་ན་བ་དེར་སོང་སྟེ་ཕྱིན་པ་དང་དེར་བརྐོ་བར་བརྩམས་སོ། །</p>
<p>དེ་ནས་གཞོན་ནུ་ལྐུགས་འཕྱེས་ཚིགས་སུ་བཅད་དེ་སྨྲས་པ། ཁ་ལོ་སྒྱུར་ཁྱོད་ཅི་ཡི་ཕྱིར། །</p>
<p>དོང་ནི་མྱུར་དུ་རྐོ་བྱེད་པའི། །</p>
<p>དོང་དེ་ཅི་བྱ་ཞེས་དྲི་ཡིས། །</p>
<p>མྱུར་དུ་ང་ལ་སྨྲ་བར་གྱིས། །</p>
<p>ཁ་ལོ་སྒྱུར་བས་སྨྲས་པ། རྒྱལ་པོའི་སྲས་པོ་བཙས་པ་ནི། །</p>
<p>ཞ་བོ་ལྐུགས་པ་སྨྲ་མི་ཤེས། །</p>
<p>དེས་འདི་ཚལ་ཁྲོད་མྱུར་དུ་ནི། །</p>
<p>དོང་རྐོས་ཆུག་ཅེས་བཀའ་སྩལ་ཏོ། །</p>
<p>དེ་ནས་གཞོན་ནུ་ལྐུགས་འཕྱེ་འདི་སྙམ་དུ་སེམས་ཏེ། འདི་དག་ནི་གདུག་པ། ལག་དམར་བ། གསོད་པ་དང་། གཅོད་པ་ལ་ཆགས་པ། གཞན་གྱི་སྲོག་འཕྲོག་པ། ཕ་རོལ་གྱི་སྲོག་གཅོད་པས་འཚོ་བར་བྱེད་པ་ཡིན་ནོ་སྙམ་ནས། དེ་འཇིགས་ཤིང་བརྒྱ་ལ་ན་འདི་དག་གིས་བདག་གསད་པར་འགྱུར་རོ། །</p>
<p>སྙམ་དུ་རིག་ནས་གཤེད་མ་པ་རྣམས་ལ་སྨྲས་པ། ལྷས་གལ་ཏེ་བདག་ལ་མཆོག་ཅིག་གནང་ན་བདག་རྐང་གིས་གྲོང་ཁྱེར་དུ་འཇུག་ཅིང་ཚིག་ཀྱང་སྨྲའོ། །</p>
<p>གཤེད་མ་པའི་མི་རྣམས་ཀྱིས་རྒྱལ་པོའི་དྲུང་དུ་སོང་ནས་རྒྱས་པར་སྨྲས་པ་དང་། རྒྱལ་པོས་སྨྲས་པ། གལ་ཏེ་གཞོན་ནུ་རྒྱལ་སྲིད་འདོད་ན་ཡང་ངས་དེ་ཡང་གཞོན་ནུ་ལ་སྦྱིན་བར་བྱའོ། །</p>
<p>དེ་ནས་རྒྱལ་པོ་ཚངས་སྦྱིན་ཡིད་དགའ་ཞིང་། ཡིད་དགའ་ནས། བློན་པོ་རྣམས་ལ་བསྒོ་བ། ཤེས་ལྡན་དག་དེང་ལ་གྲོང་ཁྱེར་ཐམས་ཅད་རྡོ་བ་དང་། གསེག་མ་དང་། གྱོ་མོ་རྣམས་མྱུར་དུ་སོལ་ལ་པོག་གི་དུད་པ་དང་ཕྱེ་མས་འཁྲིགས་པར་བྱོས་ཏེ་རྒྱལ་མཚན་དང་བ་དན་བསྒྲེང་ལ། མེ་ཏོག་སྣ་ཚོགས་ཀྱི་སིལ་མ་ཁྲོམ་ཤིག་ཅེས་བསྒོའོ། །</p>
<p>ས་བདག་རྣམས་ནི་ཚིག་གིས་འགྲུབ་ལ། ལྷ་རྣམས་དང་། རྣལ་འབྱོར་པ་རྣམས་ནི་སེམས་བསྐྱེད་མ་ཐག་ཏུ་ཐམས་ཅད་འགྲུབ་ཅེས་བྱ་བས་ལྷ་བཀའ་བཞིན་འཚལ་ཞེས་བློན་པོ་རྣམས་ཀྱིས་རྒྱལ་པོ་ལས་མཉན་ནས་གྲོང་ཁྱེར་ཐམས་ཅད་རྡོ་བ་དང་། གསེག་མ་དང་། གྱོ་མོ་རྣམས་བསལ་ཅིང་། པོག་གི་དུད་པ་དང་ཕྱེ་མས་འཁྲིགས་པར་བྱས་ནས་རྒྱལ་མཚན་དང་བ་དན་བསྒྲེང་སྟེ། མེ་ཏོག་སྣ་ཚོགས་ཀྱི་སིལ་མ་བཀྲམ་མོ། །</p>
<p>གཞོན་ནུ་ལྐུགས་འཕྱེ་རྐང་པས་གྲོང་ཁྱེར་དུ་འཇུག་པ་ན་ཡ་མཚན་སྐྱེས་པའི་སྲོག་ཆགས་བརྒྱ་སྟོང་ཕྲག་དུ་མ་དག་ཀྱང་འདུས་སོ། །</p>
<p>དེ་ནས་གཞོན་ནུ་ལྐུགས་འཕྱེས་རྐང་གིས་གྲོང་ཁྱེར་དུ་ཞུགས་ནས་རྒྱལ་པོ་ཚངས་སྦྱིན་གང་ན་བ་དེར་སོང་སྟེ་ཕྱིན་པ་དང་། རྒྱལ་པོ་ཚངས་སྦྱིན་གྱི་རྐང་པ་གཉིས་ལ་གཏུགས་ནས། དེའི་ཚེ་ཚིགས་སུ་བཅད་དེ་སྨྲས་པ། མི་དབང་བདག་ནི་ལྐུགས་འཕྱེ་དང་། །</p>
<p>བླུན་པོ་བློ་མི་ལྡན་མ་ལགས། །</p>
<p>རྣམ་པར་གསལ་བར་བགྱིད་པ་ཡི། །</p>
<p>ཚིག་གིས་གསལ་བར་བགྱིད་པ་ལགས། །</p>
<p>མི་དབང་བདག་ནི་ལྐུགས་འཕྱེ་དང་། །</p>
<p>བླུན་པོ་བློ་མི་ལྡན་མ་ལགས། །</p>
<p>དབང་པོ་རྣམས་ནི་ཚང་བ་དང་། །</p>
<p>གསལ་བ་དག་དང་ལྡན་པ་ལགས། །</p>
<p>རྒྱལ་པོས་སྨྲས་པ། བུ་ཅིའི་ཕྱིར་ཚིག་མི་འབྱིན་ཅིང་རྐང་གིས་མི་འགྲོ། ལྷ་དེའི་སླད་ནས་གསོན་ཅིག །བདག་གིས་སྔོན་གྱི་ཚེ་རབས་དྲན། །</p>
<p>ལོ་ནི་དྲུག་བཅུའི་བར་དག་ཏུ། །</p>
<p>མི་ཡི་ནང་དུ་རིགས་བརྒྱུད་པའི། །</p>
<p>རྒྱལ་ཚབ་བདག་གིས་བགྱིས་པ་གང་། །</p>
<p>ལོ་ནི་དྲུག་ཁྲིའི་བར་དག་ཏུ། །</p>
<p>དམྱལ་བའི་ནང་དུ་མི་བཟད་སྨིན། །</p>
<p>དམྱལ་བའི་སྡུག་བསྔལ་མི་བཟད་པ། །</p>
<p>དྲག་པོ་འཇིགས་བྱེད་དེ་དྲན་ནས། །</p>
<p>དམྱལ་བར་ཡང་མཆི་མི་རུང་བས། །</p>
<p>རྒྱལ་སྲིད་ལ་ནི་མངོན་མི་དགའ། །</p>
<p>ཡབ་གཅིག་གནང་བར་མཛོད་ཅིག་དང་། །</p>
<p>ད་ནི་རབ་ཏུ་དབྱུང་བར་བགྱི། །</p>
<p>རྒྱལ་པོས་སྨྲས་པ། བུ་དྲང་སྲོང་རྣམས་ཀྱིས་གང་དཀའ་ཐུབ་ཅུང་ཟད་ཅི་བྱས་པ་དང་། མཆོད་སྦྱིན་དང་སྦྱིན་སྲེག་ཅི་བྱས་པ་དེ་དག་ཐམས་ཅད་ནི་རྒྱལ་སྲིད་ཀྱི་ཕྱིར་ཡིན་ན་ཁྱོད་ཅིའི་ཕྱིར་རྒྱལ་སྲིད་ལག་མཐིལ་དུ་འོངས་པ་སྤངས་ཏེ་རབ་ཏུ་འབྱུང་། དེ་ནས་གཞོན་ནུ་ལྐུགས་འཕྱེས་དེའི་ཚེ་ཚིགས་སུ་བཅད་དེ་སྨྲས་པ། ཀིམ་པའི་འབྲས་བུ་འདྲ་བ་ཡི། །</p>
<p>འདོད་པ་རྣམས་ལ་སྤྱོད་མི་འཚལ། །</p>
<p>བདུད་རྩིའི་འབྲས་བུའི་རོ་ལྟ་བུའི། །</p>
<p>ཚངས་པར་སྤྱོད་པ་སྤྱད་པར་བགྱི། །</p>
<p>རྒྱལ་པོས་སྨྲས་པ། བུ་བདེ་བ་གང་ཅི་ཉམས་སུ་མྱོང་བ་དེ་ཐམས་ཅད་རྒྱལ་སྲིད་ཀྱི་ཡིན་ན། ཅིའི་ཕྱིར་ཁྱོད་རྒྱལ་སྲིད་ཀྱི་བདེ་བ་སྤངས་ཏེ་རབ་ཏུ་འབྱུང་། གཞོན་ནུ་ལྐུགས་འཕྱེས་དེའི་ཚེ་ཚིགས་སུ་བཅད་དེ་སྨྲས་པ། གང་ལས་སྡུག་བསྔལ་རབ་འབྱུང་བའི། །</p>
<p>བདེ་དེ་བདེའོ་སྙམ་མི་བགྱིད། །</p>
<p>གང་ལས་བདེ་བ་རབ་སྐྱེ་བའི། །</p>
<p>སྡུག་བསྔལ་སྡུག་བསྔལ་སྙམ་མི་བགྱིད། །</p>
<p>ཡབ་གཅིག་བདག་ལ་གནང་བར་མཛོད། །</p>
<p>དཀའ་ཐུབ་ནགས་སུ་མཆི་བར་བགྱི། །</p>
<p>རྒྱལ་པོས་སྨྲས་པ། བུ་རེ་ཞིག་ཁང་བཟངས་ཀྱི་གཞི་པོག་གི་དུད་པ་དང་ཕྱེ་མས་འཁྲིགས་པ་དང་། མེ་ཏོག་སྣ་ཚོགས་བཀྲམ་པར་མལ་འཇམ་པོ་སྟེང་གཡོགས་བཟང་པོ་ཅན་བཤམས་ལ་གང་ནས་ཀྱང་འཇིགས་པ་མེད་པར་ནི་ཉལ། རོལ་མོའི་སྒྲ་སྙན་པས་ནི་སད། གོས་འཇམ་པོ་ནི་བགོ། ཟས་ཞིམ་པོ་ནི་ཟ། བཏུང་བ་ཞིམ་པོ་ནི་བཏུང་བར་བྱའོ། །</p>
<p>དགོན་པར་ནི་རབ་ཏུ་བྱུང་བས་རྟག་ཏུ་ཤིང་དྲུང་དུ་རྩྭའི་གདིང་བ་དང་། ལོ་མའི་གདིང་བ་ལ་འཇིགས་ཤིང་བག་ཚ་བའི་སེམས་ཀྱིས་གཅན་གཟན་གདུག་པ་རྣམས་དང་ལྷན་ཅིག་ཉལ། ཅེ་སྤྱང་གི་སྒྲས་ནི་སད། གཡང་གཞི་དང་། ཤིང་ཤུན་གྱི་གོས་ནི་གྱོན། རྩ་བ་དང་། འབྲས་བུ་ནི་ཟ། ཆུ་དྲོན་པོ་དང་། ཆུ་རྙོག་པ་ཅན་གྱི་བཏུང་བ་ནི་བཏུང་དགོས་ན་ཁྱོད་ཅིའི་ཕྱིར་རྒྱལ་སྲིད་སྤངས་ཏེ་རབ་ཏུ་འབྱུང་། དེ་ནས་གཞོན་ནུ་ལྐུགས་འཕྱེས་དེའི་ཚེ་ཚིགས་སུ་བཅད་དེ་སྨྲས་པ། ནགས་ན་ཤིང་ཤུན་གཡང་གཞི་གྱོན་ཞིང་འབྲས་བུ་ཟ། །</p>
<p>གཅན་གཟན་གདུག་པ་རྣམས་དང་ལྷན་ཅིག་འདུག་པ་བླའི། །</p>
<p>མཁས་པ་འཇིག་རྟེན་ཕ་རོལ་དག་གིས་འཇིགས་པ་ཡིས། །</p>
<p>རྒྱལ་སྲིད་ཕྱིར་ནི་གསོད་དང་རྡེག་དང་འཆིང་མི་རུང་། །</p>
<p>ཡབ་གཅིག་བདག་ལ་གནང་བར་མཛོད། །</p>
<p>དཀའ་ཐུབ་ནགས་སུ་མཆི་བར་བགྱི། །</p>
<p>རྒྱལ་པོས་སྨྲས་པ། བུ་རེ་ཞིག་ངའི་ཐེ་ཚོམ་གསུམ་པོ་འདི་དག་ཆོད་ཅིག་དང་དེའི་འོག་ཏུ་ཁྱོད་རབ་ཏུ་འབྱུང་བ་མི་དཀའ་བར་འགྱུར་རོ། །</p>
<p>གང་ཁྱོད་ཀྱིས་བཱ་རཱ་ཎ་སཱིའི་འབྱོར་ཅིང་རྒྱས་པ་མཐོང་ནས། བཱ་རཱ་ཎ་སཱི་འདི་ཅི་སྟོང་པ་ཡིན་ནམ། འོན་ཏེ་གནས་པ་ཞིག་ཡོད་ཅེས་སྨྲས་པ། དེ་ཁྱོད་ཀྱིས་ཅི་ཞིག་ལས་བསམས་ཏེ་སྨྲས། ལྷ་དེའི་སླད་དུ་གསོན་ཅིག །ལྷས་བདག་ནོངས་པ་མ་མཆིས་པར་འགུམ་པར་བཀའ་སྩལ་པ། འགས་ཀྱང་གཞོན་ནུ་འདི་ཅིའི་ཕྱིར་གསད་ཅེས་ཆོས་ཀྱི་ཚིག་མ་སྨྲས་པ་དེ་ལས་བསམས་ཏེ་བདག་གིས་སྨྲས་ལགས་སོ། །</p>
<p>བཟང་ངོ་། །</p>
<p>གང་ཁྱོད་ཀྱིས་མི་རོ་མཐོང་ནས་ཅི་འདི་ཤི་བ་ཉིད་ཤིའམ། འོན་ཏེ་གསོན་པོ་ཤི་ཞེས་སྨྲས་པ་དེ་ཅི་ལས་བསམས་ཏེ་སྨྲས། ལྷ་དེའི་སླད་དུ་གསོན་ཅིག །གང་ཞིག་ཉེས་པར་བགྱིད་པའི་ལས་བགྱིད་བགྱིད་ནས་གུམ་པ་དེ་ནི་གུམ་པ་ཉིད་གུམ་པ་ལགས་ལ་གང་ཞིག་ལེགས་པར་བགྱིད་པའི་ལས་བགྱིད་བགྱིད་པ་དེ་གུམ་པ་དེ་ནི་གསོན་པ་གུམ་པ་ལགས་པ་དེ་ལས་བསམས་ནས་བདག་གིས་སྨྲས་ལགས་སོ། །</p>
<p>བཟང་ངོ་། །</p>
<p>གང་ཁྱོད་ཀྱིས་འབྲས་ཀྱི་ཕུང་པོ་ཆེན་པོ་མཐོང་ནས། འབྲས་ཀྱི་ཕུང་པོ་ཆེན་པོ་འདི་དང་པོ་ཉིད་ནས་མ་ཟོས་དང་དྲུང་ཟུག་པར་འགྱུར་བ་ཞིག་ཅེས་སྨྲས་པ་དེ་ཅི་ལས་བསམས་ཏེ་སྨྲས། ལྷ་དེའི་སླད་དུ་གསོན་ཅིག །ཞིང་པ་འདི་རྣམས་ཀྱིས་འབྲས་བུན་བླངས་ཏེ་འཚལ་ནས་ལས་བགྱིད་ཅིང་། དེ་དག་ལོ་ཐོག་སྨིན་ནས་འབྲས་ཀྱི་ཕུང་པོ་ཆེན་པོ་བཅེར་ནས་བུ་ལོན་པ་རྣམས་ལ་འཇལ་ཏེ། དེ་ལྟར་ན་དེ་དག་གི་དྲུང་དེ་ནི་སྔ་ནས་འཚལ་བ་ཉིད་ལགས་སོ། །</p>
<p>དེ་བཞིན་དུ་དགེ་བ་བཅུའི་ལས་ཀྱི་ལམ་གྱིས་མི་ཉིད་ཐོབ་ལ་དེ་ཐོབ་ནས་དགེ་བའི་ལས་ཀྱི་ལམ་མི་སོགས་ན་དེ་ལྟ་ན་དེའི་སྔོན་གྱི་དགེ་བ་དེ་རྒྱུན་ཆད་པར་འགྱུར་རོ། །</p>
<p>དགེ་བའི་རྩ་བ་དེ་རྒྱུན་ཆད་ན་བདེ་འགྲོ་ལས་ཉམས་ཤིང་ངན་འགྲོར་གནས་པར་འགྱུར་བ་དེ་ལས་བསམས་ནས་བདག་གིས་སྨྲས་ལགས་སོ། །</p>
<p>དེ་ནས་རྒྱལ་པོས་བུའི་ཚིག་ཐོས་ནས་མཆི་མས་བརྣངས་བཞིན་བུ་ལ་འཁྱུད་དེ་སྨྲས་པ། བརྟུལ་ཞུགས་ངེས་ལོང་རང་གི་ཆོས་སྤྱོད་ཅིག །བདག་ཀྱང་ཁྱོད་ཀྱི་སློབ་མར་ཁས་བླང་ངོ་། །</p>
<p>དེ་ནས་རྒྱལ་པོ་ཚངས་སྦྱིན་གྱིས་བློན་པོ་རྣམས་ལ་སྨྲས་པ། ཤེས་ལྡན་དག་གལ་ཏེ་གཞོན་ནུ་ལྐུགས་འཕྱེ་རབ་ཏུ་མ་བྱུང་ན་ཅིར་འགྱུར། ལྷ་རྒྱལ་པོར་འགྱུར་རོ། །</p>
<p>ཁྱོད་ཅག་གི་བུ་རྣམས་ཅིར་འགྱུར། ལྷ་དེའི་གཡོག་ཏུ་འགྱུར་རོ། །</p>
<p>དེ་རབ་ཏུ་འབྱུང་ན་ཁྱེད་ཅག་གི་བུ་རྣམས་ཅིའི་ཕྱིར་རབ་ཏུ་མི་འབྱུང་། ལྷ་བཀའ་ཅི་སྩལ་དུ་བས་སོ། །</p>
<p>དེའི་ཚེ་བཱ་རཱ་ཎ་སཱི་དང་ཧ་ཅང་ཡང་མི་རིང་བའི་བསྟི་གནས་ཞིག་ཡོད་དེ། དེ་ན་དྲང་སྲོང་བྱམས་པའི་བདག་ཉིད་སྙིང་རྗེ་ཅན་སྙིང་བརྩེ་བ། སེམས་ཅན་ཐམས་ཅད་ལའོ་བྱམས་པ་ཞིག་གནས་སོ། །</p>
<p>དེ་ནས་གཞོན་ནུ་ལྐུགས་འཕྱེ་འཁོར་ལྔ་བརྒྱ་དང་འབྱོར་པ་ཆེན་པོས་དྲང་སྲོང་དེ་ལས་རབ་ཏུ་བྱུང་ནས་དེས་དེ་ལ་གདམས་ངག་བྱིན་ཏེ། དེས་འབད་པ་དང་། བརྩལ་བ་དང་། བརྩོན་འགྲུས་དྲག་པོས་མངོན་པར་ཤེས་པ་ལྔ་མངོན་སུམ་དུ་བྱས་སོ། །</p>
<p>དེ་ནས་དུས་གཞན་ཞིག་ན་དྲང་སྲོང་དེ་དུས་ཀྱི་ཆོས་དང་ལྡན་པར་གྱུར་ནས་གཞོན་ནུ་ལྐུགས་འཕྱེས་དྲང་སྲོང་དེའི་རོ་དྲི་སྣ་ཚོགས་ཀྱི་ཤིང་ཕུང་པོར་སྤུངས་ནས། བསྲེགས་ཏེ་མཆོད་པ་དང་བཀུར་སྟི་ཆེར་བྱས་སོ། །</p>
<p>གཞོན་ནུ་ལྐུགས་འཕྱེས་བྲམ་ཟེའི་ཁྱེའུ་ལྔ་བརྒྱ་པོ་དེ་རྣམས་ལ་གདམས་ངག་བྱིན་ནས། དེ་རྣམས་ཀྱིས་འབད་པ་དང་། བརྩལ་བ་དང་། བརྩོན་འགྲུས་དྲག་པོས་མངོན་པར་ཤེས་པ་ལྔ་མངོན་སུམ་དུ་བྱས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་གཞོན་ནུ་ལྐུགས་འཕྱེ་རྒྱལ་སྲིད་ལག་མཐིལ་དུ་འོངས་པ་ཡོངས་སུ་སྤངས་ཏེ། བྲམ་ཟེའི་ཁྱེའུ་ལྔ་བརྒྱ་དང་མངོན་པར་ཤེས་པ་ལྔ་མངོན་སུམ་དུ་བྱས་པ་གང་ཡིན་པ་དེ་ནི་ང་ཉིད་ཡིན་ནོ། །</p>
<p>རྒྱལ་པོ་ཆེན་པོ་ངས་སེམས་ཅན་ཐམས་ཅད་ལ་ཕན་པ་བྱས་པ་དང་། རྒྱལ་སྲིད་སྤངས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་སེམས་ཅན་ལ་ཕན་པ་བྱས་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་རི་དགས་དང་བྱའི་ཚོགས་མེའི་འཇིགས་པ་ལས་ཐར་པར་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་ནགས་ཚལ་སྟུག་པོ་རི་དང་ཆུ་དང་། རྩྭ་སྔོན་པོ་དང་། གེལ་པ་དང་། ཤིང་སཱ་ལ་དང་པ་ལ་ཤ་རྣམས་ཀྱིས་མཛེས་པར་བྱས་པ་ཞིག་གི་ཚལ་གསེབ་ན་བྱའི་ཚོགས་ཆེན་པོ་ཞིག་གནས་སོ། །</p>
<p>ཚལ་སྟུག་པོ་དེ་ན་ཡང་ཤིང་གཉིས་ཕན་ཚུན་འདྲུད་པས་མེ་བྱུང་བར་གྱུར་ཏོ། །</p>
<p>དེ་ན་བྱའི་ཚོགས་གང་དག་འཕུར་ནུས་པ་དེ་དག་ནི་དོང་ངོ་། །</p>
<p>འཕུར་མི་ནུས་པ་གང་ཡིན་པ་དང་། སྒོ་ང་རྣམས་ནི་དེ་ཉིད་དུ་བོར་རོ། །</p>
<p>དེའི་ཚེ་བྱང་ཆུབ་སེམས་དཔའ་སྲེག་པ་ཞིག་ཏུ་སྐྱེས་སོ། །</p>
<p>བྱང་ཆུབ་སེམས་དཔས་མེ་ཆེན་པོ་སྲེག་ཅིང་རྒྱང་རིང་པོ་ཁོ་ན་ནས་འོང་བ་མཐོང་ངོ་། །</p>
<p>མཐོང་ནས་ཀྱང་དེ་སེམས་ཅན་དེ་རྣམས་ལ་སྙིང་བརྩེ་བ་ཆེན་པོ་སྐྱེས་སོ། །</p>
<p>དེ་ནས་བྱང་ཆུབ་སེམས་དཔའ་འདི་སྙམ་དུ་སེམས་སོ། །</p>
<p>བདག་གིས་སེམས་ཅན་སྡུག་བསྔལ་བར་གྱུར་པ་འདི་རྣམས་ཀྱི་དོན་ལ་བརྩོན་པར་མ་བྱས་ན་བདག་གསོན་ཏེ་ཡང་ཅི་རུང་། བདག་གིས་སེམས་ཅན་རྣམས་འཁོར་བ་ལས་ཇི་ལྟར་བསྒྲལ་བར་བྱ་སྙམ་དུ་བསམས་ནས། བྱང་ཆུབ་སེམས་དཔའི་འདབ་མ་ཆུས་གཤེར་བར་བྱས་ནས་མེའི་ཕུང་པོའི་སྟེང་གི་ནམ་མཁའ་ལ་འདུག་ནས་འདབ་མ་སྤྲུག་ཅིང་ཚིགས་སུ་བཅད་དེ་སྨྲས་པ། འདི་དག་འདབ་མ་ཡོད་མོད་ཀྱི། །</p>
<p>འདི་དག་འཕུར་བར་མི་ནུས་སོ། །</p>
<p>འདི་དག་རྐང་པ་ཡོད་མོད་ཀྱི། །</p>
<p>འདི་དག་འགྲོ་བར་མི་ནུས་སོ། །</p>
<p>འདི་དག་ཕ་མ་འཕུར་ཏེ་དོང་། །</p>
<p>མེ་ནི་མ་གཡོ་བར་འདུག་ཤིག །བྱམས་པ་ཤིན་ཏུ་བསྒོམས་པ་ཡི། །</p>
<p>བདེན་པའི་ཚིག་ནི་གང་ཡིན་པ། །</p>
<p>བདེན་པའི་ཚིག་ནི་དེ་ཡིས་སུ། །</p>
<p>མེ་ནི་མ་གཡོ་བར་འདུག་ཤིག །ལྷ་རྣམས་ཀྱི་དབང་པོ་བརྒྱ་བྱིན་གྱིས་བྱང་ཆུབ་སེམས་དཔའ་སེམས་ཅན་ལ་ཕན་པར་བྱེད་པ་དེ་མཐོང་ངོ་། །</p>
<p>མཐོང་ནས་ཀྱང་མི་དགའ་བར་གྱུར་ཏེ། འདིས་བདག་ཉིད་ཡོངས་སུ་བཏང་བས་དེ་རྣམས་ལ་ཕན་པ་ཅི་ཞིག་ནུས། གཞན་ཡང་བསྐལ་པ་བཟང་པོའི་བྱང་ཆུབ་སེམས་དཔའ་འདི་སེམས་ཅན་རྣམས་ལ་ཕན་པ་བྱེད་པ་ལ་སྐྱོ་བར་འགྱུར་གྱིས། མ་ལ་བདག་གིས་འདིའི་གྲོགས་བྱའོ་སྙམ་ནས། ལྷ་རྣམས་ཀྱི་དབང་པོ་བརྒྱ་བྱིན་གྱིས་ཆར་ཆེན་པོ་རབ་ཏུ་ཕབ་པས་མེ་དེ་རབ་ཏུ་ཞི་བར་གྱུར་ཏེ། དེས་ན་སེམས་ཅན་དེ་ཐམས་ཅད་མེའི་འཇིགས་པ་ལས་ཐར་བར་གྱུར་ཏོ། །</p>
<p>རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྲེག་པ་གང་ཡིན་པ་དེ་ནི་ང་ཉིད་བྱང་ཆུབ་སེམས་དཔའི་སྤྱད་པ་སྤྱོད་པ་དེ་ཡིན་ནོ། །</p>
<p>རྒྱལ་པོ་ཆེན་པོ་དེས་ན་ངའི་བྱང་ཆུབ་སེམས་དཔའི་སྤྱོད་པས་སེམས་ཅན་ལ་ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་སེམས་ཅན་ལ་ཕན་པ་བྱས་ཏེ་བློན་པོ་ལྔ་བརྒྱ་རང་གི་ཤ་དང་ཁྲག་གིས་ཚིམ་པར་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་བཱ་རཱ་ཎ་སཱིའི་གྲོང་ཁྱེར་དུ་རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དོ། །</p>
<p>དེའི་བློན་པོ་ལྔ་བརྒྱ་ཙམ་ཡོད་པ་ལས་ཁམས་ཀྱི་རྒྱལ་ཕྲན་རྣམས་ཀྱིས་བློན་པོ་ལྔ་བརྒྱ་པོ་དེ་རྣམས་ཁ་ཕྱུང་བའི་གླེང་གཞི་དེ་དག་རྒྱལ་པོས་ཐོས་ནས། རྒྱལ་པོ་དེ་ཡང་ཆོས་དང་ལྡན་པ་སྙིང་བརྩེ་བ་ཅན། ཆོས་འདོད་པ། སྐྱེ་བོ་ལ་འོ་བྱམས་པ། བདག་ལ་ཕན་པ་དང་། གཞན་ལ་ཕན་པར་ཞུགས་པ་ཞིག་པས་དེས་བསམས་པ། འདི་དག་བསད་དེ་ཅི་རུང་སྙམ་ནས་དེས་དེ་རྣམས་སྤྱུགས་ཏེ། དེ་རྣམས་སྨྱགས་བཅད་དེ་དོང་བ་ལས་བྱེ་གླིང་ཞིག་ལ་ཕྱིན་ཏོ། །</p>
<p>དེ་ན་དེ་རྣམས་སྐོམ་པས་ཉེན་ནས་ཕན་ཚུན་བརྟགས་ན་ཆུ་གང་ན་ཡང་མ་མཐོང་ནས། དེ་རྣམས་ཀྱིས་མགྲིན་གཅིག་ཏུ་སྒྲ་ཕྱུང་བ་དང་། དེའི་ཚེ་བྱང་ཆུབ་སེམས་དཔའ་གླང་པོ་ཆེ་རྣམས་ཀྱི་ནང་དུ་ཡན་ལག་བདུན་ལེགས་པར་གནས་པ་གླང་པོ་ཆེ་ས་སྲུང་གི་བུའི་ཤ་ཚུགས་ལྟ་བུ་ཞིག་ཏུ་སྐྱེས་པ་དེའི་བསོད་ནམས་ཀྱི་མཐུས་རི་སུལ་དག་མེ་ཏོག་དང་། འབྲས་བུ་ཕུན་སུམ་ཚོགས་ཤིང་རྫིང་དང་། མཚེའུ་དང་། ཆུ་འབབ་པ་དང་ལྡན་ནོ། །</p>
<p>གླང་པོ་ཆེའི་གཙོ་བོ་དེས་ཐག་རིང་པོ་ན་གནས་བཞིན་དུ་ཚོར་ནས་དེས་སྣ་ཆུས་བཀང་ནས་བརྒྱུགས་ཏེ། དེས་བློན་པོ་དེ་རྣམས་ཀྱི་དྲུང་དུ་ཕྱིན་པ་དང་དབུགས་ཕྱུང་ནས་ཆུས་དེ་རྣམས་ཀྱི་ཁ་བཤལ་ཏེ་རྒྱབ་ཏུ་ཞོན་ནས་རི་སུལ་དེར་བཙུད་དེ། འབྲས་བུ་དང་། རྩ་བ་དང་། ཆུས་ཚིམ་པར་བྱས་ཤིང་ལམ་གྱིས་དུབ་པ་བསལ་ནས། དེ་ནས་དེས་དེ་རྣམས་ལ་སྨྲས་པ། རི་སུལ་འདིའི་ཕ་རོལ་ངོས་ན་གླང་པོ་ཆེའི་གཙོ་བོའི་རོ་ཞིག་ཡོད་ཀྱིས། དེའི་རྒྱུ་ལྟོ་ཁྲུས་ཏེ་ཆུས་ཁོང་ལ་རྩ་བ་དང་། འབྲས་བུ་དག་བསྡུས་ཏེ་དེང་ཤིག་དང་། དེ་ལྟར་ན་འབྲོག་འདི་རྟོལ་བར་འགྱུར་རོ། །</p>
<p>དེ་སྐད་ཅེས་བསྟན་ནས་དེ་ནས་གླང་པོ་ཆེའི་གཙོ་བོ་དེ་རི་དེ་ལ་འཛེགས་ནས་སེམས་བསྐྱེད་སྨོན་ལམ་བཏབ་པ། ཇི་ལྟར་བདག་གིས་སྡུག་བསྔལ་ཉམ་ང་བ་འདི་ལས་ཡོངས་སུ་བསྐྱབ་པ་དང་། འབྲོག་འདི་ལས་རྟོལ་བའི་ཐབས་བསྟན་པ་དང་། འདི་དག་གི་དོན་དུ་རང་གི་སྲོག་ཕངས་པ་ཡོངས་སུ་བཏང་བ་དེ་བཞིན་དུ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་བདག་གིས་འདི་དག་ཉིད་འཁོར་བའི་དགོན་པ་ལས་སྒྲོལ་བར་གྱུར་ཅིག །ཅེས་སྨྲས་ནས་གླང་པོ་ཆེ་དེས་ལག་པ་གཉིས་ཀྱིས་སྣ་བརྫེས་ནས་བདག་ཉིད་རི་དེའི་ཁ་ནས་མཆོངས་པ་དང་། གླང་པོ་ཆེའི་གཙོ་བོ་ལུས་ཆེན་པོ་ལྷུང་མ་ཐག་ཏུ་མོད་ལ་ཤི་བར་གྱུར་ཏོ། །</p>
<p>བློན་པོ་དེ་རྣམས་ཀྱིས་བཙལ་བ་ན་མཐོང་སྟེ་དེ་རྣམས་གནས་དེར་སོང་ནས། དེ་རྣམས་ཀྱིས་གླང་པོ་ཆེ་གཙོ་བོ་དེ་མཐོང་བ་དང་། གཅིག་ལ་གཅིག་སྨྲས་པ། གླང་པོ་ཆེའི་གཙོ་བོ་གང་གིས་བདག་ཅག་གི་སྲོག་བྱིན་པ་དེ་ནི་ཡང་འདི་ཡིན་ཏེ། གལ་ཏེ་དེའི་སྟེང་དུ་ལག་ལ་བཞག་ན་ཇི་ལྟར་བདག་ཅག་གི་ལག་པ་ས་ལ་ལྷུང་བར་མི་འགྱུར། དེ་ནས་གནས་གཙང་མའི་ལྷ་རྣམས་ཀྱིས་བདག་ཉིད་ཆེན་པོ་འདིས་གང་གི་དོན་དུ་སྲོག་ཡོངས་སུ་བཏང་བའི་ཡིད་ལ་རེ་བ་ཡོངས་སུ་རྫོགས་པར་གྱིས་ཤིག་ཅེས་སྒྲ་ཕྱུང་ངོ་། །</p>
<p>དེ་ནས་བློན་པོ་དེ་རྣམས་ཀྱིས་གླང་པོ་ཆེ་གཙོ་བོ་དེའི་རྒྱུ་ལྟོ་ཕྱུང་ནས་བཀྲུས་ཏེ་ཆུས་བཀང་ནས་རྩ་བ་དང་འབྲས་བུ་རྣམས་ཁྱེར་ནས་གླང་པོ་ཆེ་གཙོ་བོ་དེའི་རོ་ལ་མཆོད་པ་བྱས་ཏེ་འབྲོག་དེ་རྟོལ་ནས་ཕྱིས་སྨོན་ལམ་བཏབ་པ། ཇི་ལྟར་བདག་ཉིད་ཆེན་པོ་འདིས། བདག་ཅག་རྣམས་རྗེས་སུ་གཟུང་བའི་ཕྱིར་རང་གི་སྲོག་ཡོངས་སུ་བཏང་བ་དང་། བདག་ཅག་འབྲོག་འདི་ལས་ཡོངས་སུ་བསྐྱབས་པ་དེ་བཞིན་དུ་བདག་ཉིད་ཆེན་པོ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་བདག་ཅག་འཁོར་བའི་འབྲོག་ཆེན་པོ་ལས་ཡོངས་སུ་ཐར་བར་བྱེད་པར་གྱུར་ཅིག་ཅེས་བྱས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་གླང་པོ་ཆེ་གཙོ་བོ་གང་ཡིན་པ་དེ་ནི་ང་ཉིད་ཡིན་ནོ། །</p>
<p>རྒྱལ་པོ་ཆེན་པོ་ངས་བདག་ཉིད་ཡོངས་སུ་བཏང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་བདག་ཉིད་ཡོངས་སུ་བཏང་བ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སྲོག་ཆགས་སྟོང་ཕྲག་མང་པོ་ལ་རང་གི་ཤས་ཚིམ་པར་བྱས་ཀྱང་ངའི་སེམས་ཉམས་པ་མེད་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན་ཀླུ་གཞོན་ནུ་ཙམ་པ་སྐྱེས་ཞེས་བྱ་བ་དད་པ་བཟང་བ། དགེ་བའི་བསམ་པ་ཅན་དེ་ཚེས་བརྒྱད་དང་བཅུ་བཞི་ལ་གནས་ནས་བྱུང་ནས་ཡན་ལག་བརྒྱད་དང་ལྡན་པའི་གསོ་སྦྱོང་བླངས་ཏེ་གནས་གསལ་བར་ལུས་ཆེན་པོར་བྱས་ནས་ལུས་བཏང་སྟེ་གནས་ཤིང་འཇིག་རྟེན་ན་འགྲོ་བ་དང་གནས་པ་ལ་ཅུང་ཟད་ཀྱང་གནོད་པ་མི་བྱེད་དོ། །</p>
<p>ལོ་ཉེས་བྱུང་ནས་ལས་ལ་མི་ལྟ་བའི་མི་གནག་རྫི་དང་། ཕྱུགས་རྫི་དང་། ཤིང་ཐུན་དང་། ལམ་གྱིས་འཚོ་བ་དང་། ལམ་གོལ་བས་འཚོ་བའི་མི་རྣམས་ཀྱིས་ཀླུའི་ཤ་ལས་བཅད་ཅིང་བཅད་ཅིང་བཟའ་བར་བརྩམས་ཏེ། དེ་ནས་ངས་དུས་མང་པོར་རང་གི་ཤས་ཚིམ་པར་བྱས་ན་ཡང་ངའི་སེམས་མ་ཉམས་སོ། །</p>
<p>རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཀླུ་གཞོན་ནུ་ཙམ་པ་སྐྱེས་གང་ཡིན་པ་དེ་ནི་ང་ཉིད་ཡིན་ནོ། །</p>
<p>རྒྱལ་པོ་ཆེན་པོ་ངས་རང་གི་ཤ་ཡོངས་སུ་བཏང་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་ལ་ཕན་པར་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་མཚོ་ཆེན་པོ་མ་དྲོས་པ་ན་ངང་པ་རྣམས་ཀྱི་སྡེ་དཔོན་ཡུལ་འཁོར་སྐྱོང་ཞེས་བྱ་བ་ཞིག་བྱུང་བར་གྱུར་ཏོ། །</p>
<p>དེ་ལ་བུ་གཉིས་ཡོད་དེ། གང་བ་དང་། བཞིན་རྒྱས་ཞེས་བྱ་སྟེ། ཕུ་བོ་ནི་གང་བའོ། །</p>
<p>ནུ་བོ་ནི་བཞིན་རྒྱས་སོ། །</p>
<p>གང་བ་ནི་གཏུམ་པ། གཟུ་ལུམས་ཅན། བརླང་བ་ཞིག་པས་རྒྱུན་ཁོ་ནར་ངང་པ་རྣམས་ལ་སྡིགས་པར་བྱེད་དེ། ཁ་ཅིག་ལ་སྒྲོ་འབྱིན། ཁ་ཅིག་ལ་ནི་སྡེར་མོས་རྨ་འབྱིན་ཏེ། དེ་ལྟ་བུ་དང་། གནོད་པ་གཞན་ཡང་བརྒྱ་ཕྲག་དག་བྱས་ནས་ངང་པ་རྣམས་ངང་པའི་སྡེ་དཔོན་ཡུལ་འཁོར་སྐྱོང་གི་དྲུང་དུ་སོང་ནས་ཉི་མ་རེ་རེ་ཞིང་ཡང་གོ་བར་བྱེད་པ་དང་། དེས་བསམས་པ། གང་བ་ནི་གཏུམ་པ། གཟུ་ལུམས་ཅན། བརླང་བ་ཡིན་ཏེ། གལ་ཏེ་འདི་རྒྱལ་ཚབ་ཏུ་བཅུག་ན་བདག་འདས་པ་དང་འདིས་ངང་པའི་ཁྱུ་བཤིག་པར་འགྱུར་གྱིས་དེ་ལ་ཐབས་ཞིག་བཤམ་པར་བྱའོ་སྙམ་ནས། དེས་གང་བ་དང་། བཞིན་རྒྱས་གཉིག་བཀུག་སྟེ་སྨྲས་པ། འབབ་ཆུའི་དངོ་དང་། མཚོ་དང་། མཚེའུ་རྣམས་བལྟས་ཏེ་ངའི་དྲུང་དུ་ཐོག་མར་སུ་འོངས་པ་དེ་ངས་ངང་པ་རྣམས་ཀྱི་སྡེ་དཔོན་དུ་གཞུག་གོ། །</p>
<p>དེ་གཉིས་ཕན་ཚུན་འགྲན་པས་འཁོར་ལྔ་བརྒྱ་ལྔ་བརྒྱ་དང་དོང་བ་ལས་དེ་གཉིས་ཀྱིས་འབབ་ཆུའི་དངོ་དང་། མཚོ་དང་། མཚེའུ་རྣམས་ཕན་ཚུན་དུ་བལྟས་ནས་དེ་གཉིས་རིམ་གྱིས་བཱ་རཱ་ཎ་སཱིའི་གྲོང་ཁྱེར་དུ་ཕྱིན་ཏོ། །</p>
<p>དེའི་ཚེ་བཱ་རཱ་ཎ་སཱིའི་གྲོང་ཁྱེར་ན་རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དེ། འབྱོར་པ་དང་། རྒྱས་པ་དང་ཞེས་བྱ་བ་ནས་སྐྱེ་བོ་དང་མི་མང་པོས་རབ་ཏུ་གང་བ་ཞེས་བྱ་བའི་བར་དུ་སྟེ། བཱ་རཱ་ཎ་སཱིའི་སྐྱེད་མོས་ཚལ་ན་དེའི་རྫིང་ཚངས་ལྡན་ཞེས་བྱ་བ་མཚོ་བས་ཁྱད་པར་དུ་འཕགས་པར་ཟབ་པ་ཞིག་ཡོད་དེ། དེ་ལས་ཆུ་ལས་སྐྱེས་པའི་མེ་ཏོག་རྣམ་པ་སྣ་ཚོགས་བསྐྱེད་ཅིང་ཕྱོགས་བཞི་འཁོར་བར་ཡང་མེ་ཏོག་དང་འབྲས་བུའི་ཤིང་སྟོང་ཕྲག་དུ་མ་དག་བསྐྲུན་ནས། དེ་ཨུཏྤ ལ་དང་། པད་མ་དང་། ཀུ་མུ་ད་དང་། པད་མ་དཀར་པོས་ཁེབས་ལ་ཤིང་རྣམ་པ་དུ་མས་སྟུག་པོར་བརྒྱན་ནས་བྱ་རྣམ་པ་མང་པོ་དག་སྐད་འབྱིན་ཏོ། །</p>
<p>དེའི་འབྱོར་པ་དེ་མཐོང་ནས་གང་བ་ངང་པ་ལྔ་བརྒྱས་ཡོངས་སུ་བསྐོར་ཏེ་བབས་ནས་ཅི་དགར་རྒྱུ་ཞིང་དེས་རྩེ་བར་བརྩམས་སོ། །</p>
<p>བཞིན་རྒྱས་ལ་ཡང་རང་གི་ཁྱུས་སྨྲས་པ། ཁྱོད་ཀྱང་བོབས་ལ་རྩེད་མོ་མཛོད། དེས་སྨྲས་པ། རེ་ཞིག་རྒྱལ་སྲིད་ཇེ་བླངས་ལ། དེ་ནས་ཕྱིས་འོངས་ཏེ་རྩེ་བར་བྱའོ། །</p>
<p>ཞེས་དེས་མྱུར་བ་མྱུར་བར་སོང་ནས་རྒྱལ་སྲིད་བླངས་ཏེ། དེ་ནས་ངང་པ་ལྔ་བརྒྱས་ཡོངས་སུ་བསྐོར་ནས་བཱ་རཱ་ཎ་སཱིར་ལྷགས་ཏེ་ཚངས་ལྡན་གྱི་རྫིང་དུ་བབས་ནས་རྩེ་བར་བརྩམས་ཏེ། དེ་དེ་ལྟ་བུའི་བག་ཡོད་པས་གནས་པ་སྐྱེ་བོའི་ཚོགས་ཀྱིས་མཐོང་ནས་ཡ་མཚན་སྐྱེས་ཏེ། ཨེ་མ འོ་ངང་པའི་སྡེ་དཔོན་མཆོག་ཏུ་བལྟ་ན་སྡུག་པའི་གཟུགས་ཅན་གང་ནས་འདིར་འོངས། ཚངས་ལྡན་གྱི་རྫིང་གི་རྒྱན་དུ་གྱུར་ཅིང་ཆུ་ན་རྒྱུ་བའི་བྱ་ཐམས་ཅད་གཟུགས་མཛེས་པས་ཟིལ་གྱིས་མནན་ཏེ་འཇིག་རྟེན་དགའ་བ་སྐྱེད་ཅིང་ཅི་དགའ་མགུར་གནས་སོ། །</p>
<p>དེ་བཱ་རཱ་ཎ་སཱི་ན་གནས་པའི་སྐྱེ་བོའི་ཚོགས་ཐམས་ཅད་ཀྱིས་ཐོས་ནས་ཚངས་ལྡན་གྱི་རྫིང་གི་མཐའ་ཡོངས་སུ་བསྐོར་ཏེ། དེ་བག་རྐྱོང་ཞིང་གནས་པ་དང་། གཟུགས་མཛེས་པ་ལ་ལྟ་ཞིང་གནས་སོ། །</p>
<p>བློན་པོ་རྣམས་ཀྱིས་རྒྱལ་པོ་ལ་རིག་པར་བྱས་པ་ལྷ་ངང་པའི་སྡེ་དཔོན་ཞིག་ག་ཞིག་གཅིག་ནས་མཆིས་ནས་དེ་ཚངས་ལྡན་གྱི་རྫིང་དུ་འཁོར་བརྒྱ་ཕྲག་དུ་མ་དང་བབས་ཏེ་ཆུ་ན་རྒྱུ་བའི་བྱ་ཐམས་ཅད་གཟུགས་མཛེས་པས་ཟིལ་གྱིས་མནན་ནས་འཇིག་རྟེན་དགའ་བ་སྐྱེད་ཅིང་བག་བརྐྱང་སྟེ་གནས་ཤིང་མཆིས་སོ། །</p>
<p>རྒྱལ་པོས་སྨྲས་པ། ཤེས་ལྡན་དག་གལ་ཏེ་དེ་ལྟར་གྱུར་ན་བྱ་བ་རྣམས་ཁུག་ཤིག །དེ་རྣམས་ཀྱིས་བཀུག་ནས་རྒྱལ་པོས་སྨྲས་པ། ཤེས་ལྡན་དག་ཚངས་ལྡན་གྱི་མཚོ་ན་བྱ་མཆོག་ཏུ་གཟུགས་མཛེས་པ་བལྟ་ན་སྡུག་པ་ངང་པའི་སྡེ་དཔོན་ཞིག་ག་ཞིག་གཅིག་ནས་འོངས་སོ་ཞེས་ཐོས་ཀྱིས། ཁྱེད་ཅག་གིས་དེ་གཅིག་པུ་མ་སྣད་པར་རྙིས་ཟུང་ལ་ངའི་དྲུང་དུ་ཁྱེར་ཏེ་ཤེག་ཤིག །དེས་དེ་རྙི་མཆོག་ཏུ་འཇམ་པོས་རྨ་མ་བྱུང་བར་བཟུང་བ་དང་། དེས་ཚིགས་སུ་བཅད་དེ་སྨྲས། བདག་ནི་དམ་པོར་རྙིས་བཟུང་བས། །</p>
<p>མི་ཡི་དབང་སོང་བྱར་མེད་ཀྱིས། །</p>
<p>ཅི་ནས་ངང་པའི་ཁྱུ་དག་ནི། །</p>
<p>མྱུར་དུ་མ་དྲོས་འདེང་བར་གྱིས། །</p>
<p>ངང་པ་ལྔ་བརྒྱར་གཅིག་གིས་མ་ཚང་བ་ནི་བྲོས་སོ། །</p>
<p>དེ་ནས་གཅིག་པུ་རྙིས་བཟུང་བས་མྱ་ངན་གྱིས་ནོན་ཅིང་གནས་པ་དེ་བྱ་པ་རྣམས་ཀྱིས་མཐོང་ནས་ངོ་མཚར་སྐྱེས་ཏེ་རྒྱལ་པོས་འཇིགས་ནས། མ་སྣད་པ་དང་། མ་ཤི་བར་དེ་དག་གིས་ངང་པའི་སྡེ་དཔོན་དེ་ཁྱེར་ནས་རྒྱལ་པོའི་དྲུང་དུ་སོང་ངོ་། །</p>
<p>ཅིག་ཤོས་དེ་ཡང་མ་བཟུང་བཞིན་དུ་ཆགས་པའི་རྙིས་བཅིངས་པས་རང་ཉིད་སོང་ངོ་། །</p>
<p>ངང་པའི་སྡེ་དཔོན་རྒྱལ་པོ་ལ་ཕུལ་བ་དང་། རྒྱལ་པོས་སྨྲས་པ། ཤེས་ལྡན་དག་ཅིག་ཤོས་འདི་ཅི་སྟེ་ཁྱེར་ཏེ་འོངས། དེ་རྣམས་ཀྱིས་སྨྲས་པ། ལྷ་བདག་ཅག་གིས་ནི་འདི་མ་བཟུང་ན་འོན་ཀྱང་རང་ཉིད་མཆིས་ལགས་སོ། །</p>
<p>རྒྱལ་པོ་མཆོག་ཏུ་ངོ་མཚར་དུ་གྱུར་ཏེ་དད་པ་ཆེན་པོ་སྐྱེས་སོ། །</p>
<p>དེ་ནས་རྒྱལ་པོས་ངང་པའི་སྡེ་དཔོན་སེང་གེའི་ཁྲིའི་སྟེང་དུ་བཞག་གོ། །</p>
<p>དེ་ནས་ངང་པའི་སྡེ་དཔོན་གྱིས་མིའི་སྐད་ཀྱིས་གང་ཐོས་ནས་རྒྱལ་པོ་འཁོར་དང་བཅས་པ་དགེ་བ་བཅུའི་ལས་ཀྱི་ལམ་ལ་བཀོད་པ་དེ་ལྟ་བུའི་ཆོས་བཤད་པར་བྱས་སོ། །</p>
<p>རྒྱལ་པོས་བློན་པོ་རྣམས་ལ་བསྒོ་བ། ཤེས་ལྡན་དག་དེང་ལ་བཱ་རཱ་ཎ་སཱིའི་གྲོང་ཁྱེར་དུ་དྲིལ་སྒྲོགས་སུ་ཆུག་ལ། ངའི་ཡུལ་ན་ཆུ་ན་རྒྱུ་བའི་སྲོག་ཆགས་རྣམས་སུས་ཀྱང་མ་བསད་ཅིག །དེ་རྣམས་ཀྱིས་དྲིལ་སྒྲོགས་སུ་བཅུག་ནས་སུ་ཡང་ཆུ་ན་རྒྱུ་བའི་སྲོག་ཆགས་མ་གསོད་ཅིག །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་ངང་པའི་སྡེ་དཔོན་བཞིན་རྒྱས་གང་ཡིན་པ་དེ་ནི་ང་ཉིད་ཡིན་ཏེ། དེ་ན་ངས་སེམས་ཅན་དེ་སྙེད་ལ་ཕན་པ་བྱས་སོ། །</p>
<p>རྒྱལ་པོ་ཆེན་པོ་ངས་སེམས་ཅན་ལ་ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངས་སེམས་ཅན་ལ་ཕན་པ་བྱས་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་ལ་ཕན་པ་བྱས་ཏེ་དགེ་བ་ལ་བཙུད་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་སྟོན་པ་མིག་མཛེས་ཞེས་བྱ་བ་ཕྱི་རོལ་པའི་མུ་སྟེགས་རྫུ་འཕྲུལ་དང་ལྡན་པ་འདོད་པ་རྣམས་ལས་འདོད་ཆགས་དང་བྲལ་བ་ཞིག་བྱུང་སྟེ། སྟོན་པ་མིག་མཛེས་ཀྱི་ཉན་ཐོས་བརྒྱ་ཕྲག་དུ་མ་དང་། སྟོང་ཕྲག་དུ་མ་དང་། བརྒྱ་སྟོང་ཕྲག་དུ་མ་བྱུང་ངོ་། །</p>
<p>སྟོན་པ་མིག་མཛེས་ཉན་ཐོས་རྣམས་ལ་ཆོས་སྟོན་པ་ནི་ཤིན་ཏུ་ཟད་པར་འགྱུར་བ་མ་ཡིན། ཤིན་ཏུ་དྲི་མ་མེད་པར་འགྱུར་བ་མ་ཡིན། ཤིན་དུ་ཚངས་པར་སྤྱོད་པ་ལ་གནས་པར་འགྱུར་བ་མ་ཡིན་ཏེ། ཚངས་པའི་འཇིག་རྟེན་དང་སྐལ་བ་མཉམ་པའི་བར་ཡིན་ནོ། །</p>
<p>སྟོན་པ་མིག་མཛེས་ཀྱི་ཉན་ཐོས་ཐམས་ཅད་ཀྱི་ཐམས་ཅད་དུ་བསླབ་པ་ཡོངས་སུ་རྫོགས་པ་གང་ཡིན་པ་དེ་དག་ནི་ཚངས་པའི་གནས་པ་བཞི་བསྒོམས་ནས་འདོད་པ་རྣམས་ལ་འདོད་པའི་འདུན་པ་སྤངས་ཏེ། དེ་ལ་ལན་མང་དུ་གནས་ཤིང་ཚངས་པའི་འཇིག་རྟེན་དང་སྐལ་བ་མཉམ་པར་སྐྱེས་སོ། །</p>
<p>ཐམས་ཅད་ཀྱི་ཐམས་ཅད་དུ་མ་ཡིན་པ་གང་ཡིན་པ་གང་དག་ཡིན་པ་དེ་ལས་ཁ་ཅིག་ནི་འཕྲུལ་དགར་རོ། །</p>
<p>ཁ་ཅིག་ནི་དགའ་ལྡན་དུ་འོ། །</p>
<p>ཁ་ཅིག་ནི་སུམ་བཅུ་རྩ་གསུམ་པ་དང་། རྒྱལ་ཆེན་བཞིའི་རིས་དང་། རྒྱལ་རིགས་ཤིང་སཱ་ལ་ཆེན་པོ་ལྟ་བུ་དང་། བྲམ་ཟེའི་རིགས་ཤིང་སཱ་ལ་ཆེན་པོ་ལྟ་བུ་དང་། ཁྱིམ་བདག་གི་རིགས་ཤིང་སཱ་ལ་ཆེན་པོ་ལྟ་བུ་རྣམས་དང་སྐལ་བ་མཉམ་པར་སྐྱེས་སོ། །</p>
<p>དེ་ནས་སྟོན་པ་མིག་མཛེས་འདི་སྙམ་དུ་སེམས་ཏེ། གལ་ཏེ་བདག་ཉན་ཐོས་རྣམས་དང་ལྷན་ཅིག་འགྲོ་བ་མཉམ་པ་དང་། སྐྱེ་བ་མཉམ་པ་དང་། ཚེ་ཕྱི་མ་མཉམ་པ་ནི་འོས་པ་མ་ཡིན་གྱིས། མ་ལ་བདག་གིས་གོང་དུ་བསམ་གཏན་གཉིས་པ་བྱམས་པས་བསྒོམ་པར་བྱའོ་སྙམ་ནས། དེས་བསམ་གཏན་གཉིས་པ་བསྒོམས་པས་འོད་གསལ་གྱི་ལྷ་རྣམས་དང་སྐལ་བ་མཉམ་པར་སྐྱེས་པར་གྱུར་ཏོ། །</p>
<p>རྒྱལ་པོ་ཆེན་པོ་དེའི་ཚེ་དེའི་དུས་ན་སྟོན་པ་མིག་མཛེས་ཞེས་བྱ་བར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་སྟོན་པ་མིག་མཛེས་ཞེས་བྱ་བ་ཕྱི་རོལ་པའི་མུ་སྟེགས་རྫུ་འཕྲུལ་དང་ལྡན་པ་འདོད་པ་རྣམས་ལས་འདོད་ཆགས་དང་བྲལ་བ་དེ་ཡིན་པར་གྱུར་ཏོ། །</p>
<p>ང་ཉིད་ཀྱི་ཉན་ཐོས་བརྒྱ་ཕྲག་དུ་མ་དང་། སྟོང་ཕྲག་དུ་མ་དང་། བརྒྱ་སྟོང་ཕྲག་དུ་མ་བྱུང་བར་གྱུར་པའི་ཉན་ཐོས་རྣམས་ལ་ང་ཉིད་ཀྱིས་ཤིན་ཏུ་ཟད་པར་འགྱུར་བ་མ་ཡིན། ཤིན་ཏུ་དྲི་མ་མེད་པར་འགྱུར་བ་མ་ཡིན། ཤིན་ཏུ་ཚངས་པར་སྤྱོད་པ་ལ་གནས་པར་འགྱུར་བ་མ་ཡིན་གྱི་ཚངས་པའི་འཇིག་རྟེན་དང་སྐལ་བ་མཉམ་པའི་བར་གྱི་ཆོས་བཤད་དོ། །</p>
<p>རྒྱལ་པོ་ཆེན་པོ་ཇི་སྙམ་དུ་སེམས། ངས་སེམས་ཅན་ལ་ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་སེམས་ཅན་ལ་ཕན་པ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་སྟོན་པ་ལྐུགས་འཕྱེ་ཞེས་བྱ་བ་ཕྱི་རོལ་པའི་མུ་སྟེགས་རྫུ་འཕྲུལ་དང་ལྡན་པ། འདོད་པ་རྣམས་ལས་འདོད་ཆགས་དང་བྲལ་བ་ཞིག་བྱུང་བར་གྱུར་ཏེ། དེ་བྲམ་ཟེའི་ཁྱེའུ་ལྔ་བརྒྱ་སློབ་པར་བྱེད་དོ། །</p>
<p>དེ་ནས་དུས་གཞན་ཞིག་ན་སྟོན་པ་ལྐུགས་འཕྱེ་འདི་སྙམ་དུ་སེམས་ཏེ། ཅིའི་ཕྱིར་བྲམ་ཟེའི་ཁྱེའུ་འདི་རྣམས་ཀྱིས་མངོན་པར་ཤེས་པ་ལྔ་མངོན་སུམ་དུ་མ་བྱས་སྙམ་མོ། །</p>
<p>དེ་ཡང་འདི་སྙམ་དུ་སེམས་ཏེ། འདི་རྣམས་གཡང་གཞི་དང་། ཤིང་ཤུན་དང་། དབྱུག་གུ་དང་། རིལ་བ་སྤྱི་བླུགས་དང་། བླུགས་གཟར་གྱི་སྣོད་ལྷག་པ་འཆང་ཞིང་། ཚོད་རྔད་དང་། ཨུཏྤ་ལའི་རྩ་བ་སྦྱོར་བ་ལ་བརྩོན་པར་གནས་པ་ལས་གྱུར་ཏོ་སྙམ་མོ། །</p>
<p>དེ་ནས་སྟོན་པ་ལྐུགས་འཕྱེ་འདི་སྙམ་དུ་སེམས་ཏེ། གལ་ཏེ་བྲམ་ཟེའི་ཁྱེའུ་རྣམས་ལ་ནན་ཐུར་ཞིག་མ་བྱས་ན་དབྲལ་བར་དཀའོ་སྙམ་མོ། །</p>
<p>བྱང་ཆུབ་སེམས་དཔའ་རྣམས་ཀྱི་གདུལ་བ་ལ་མཁས་པ་ནི་བླ་ན་མེད་པ་ཡིན་པས། དེ་ནས་སྟོན་པ་ལྐུགས་འཕྱེས་བྲམ་ཟེའི་ཁྱེའུ་རྣམས་ལ་སྨྲས་པ། བྲམ་ཟེའི་ཁྱེའུ་དག་ཟླ་བ་གསུམ་པོ་འདི་དག་ལ་ཁོ་བོ་ནང་དུ་ཡང་དག་འཇོག་འདོད་ཀྱིས། ཁོ་བོ་ལ་འབྲས་བུ་དང་རྩ་བ་སྟོབས་པའི་བྲམ་ཟེའི་ཁྱེའུ་གཅིག་དང་། གསོ་སྦྱོང་བཅྭ་ལྔ་པ་དེ་ཉིད་མ་གཏོགས་པར་བྲམ་ཟེའི་ཁྱེའུ་སུ་ཡང་མ་འོང་ཤིག །བྲམ་ཟེའི་ཁྱེའུ་དེ་རྣམས་ཀྱིས་ཀྱང་ཁྲིམས་སུ་བཅས་པ། བདག་ཅག་ལས་དབྱར་གྱི་ནང་ལོགས་སུ་རྩ་བ་དང་འབྲས་བུ་སྟོབས་པའི་བྲམ་ཟེའི་ཁྱེའུ་གཅིག་དང་། གསོ་སྦྱོང་བཅྭ་ལྔ་པ་དེ་ཉིད་མ་གཏོགས་པར་བྲམ་ཟེའི་ཁྱེའུ་སུ་ཡང་མཁན་པོ་ལྟ་ཞིང་འགྲོ་བར་མི་བྱའོ། །</p>
<p>བདག་ཅག་ལས་དབྱར་གྱི་ནང་ལོགས་སུ་རྩ་བ་དང་འབྲས་བུ་སྟོབས་པའི་བྲམ་ཟེའི་ཁྱེའུ་གཅིག་དང་། གསོ་སྦྱོང་བཅྭ་ལྔ་པ་དེ་ཉིད་མ་གཏོགས་པར་གང་ཞིག་མཁན་པོ་ལྟ་ཞིང་སོང་བར་གྱུར་ན་དེ་ནི་བདག་ཅག་གིས་ཉེས་པ་ཅན་དུ་བརྩིའོ་ཞེས་བྱས་ནས། སྟོན་པ་ལྐུགས་འཕྱེ་ཟླ་བ་གསུམ་པོ་དེ་ལ་ནང་དུ་ཡང་དག་འཇོག་ལ་ཞུགས་པ་དང་། རྩ་བ་དང་འབྲས་བུ་སྟོབས་པའི་བྲམ་ཟེའི་ཁྱེའུ་གཅིག་དང་། གསོ་སྦྱོང་བཅྭ་ལྔ་པ་དེ་ཉིད་མ་གཏོགས་པར་བྲམ་ཟེའི་ཁྱེའུ་སུ་ཡང་དེའི་དྲུང་དུ་མི་འགྲོའོ། །</p>
<p>སྟོན་པ་ལྐུགས་འཕྱེས་རྒྱང་རིང་པོ་ཁོ་ན་ནས་རི་དགས་ཞིག་མཐོང་ངོ་། །</p>
<p>མཐོང་ནས་ཀྱང་འདི་སྐད་ཅེས་སྨྲས་སོ། །</p>
<p>རི་དགས་འོངས་པ་ལེགས་སོ་ཚུར། རི་དགས་ཁྱོད་དང་ཁོ་བོ་ནི་མཚུངས་ཏེ། ཁྱོད་ཀྱང་ཟས་ལྟོ་འགྲངས་ཙམ་གྱིས་ཆོག་ཅིང་ཀུན་དུ་ཆོག་ལ། ཁོ་བོ་ཡང་ལྟོ་འགྲངས་ཙམ་གྱིས་ཆོག་ཅིང་ཀུན་དུ་ཆོག་ན། འདི་ན་ཁ་ཅིག་ནི་དེ་ལྟ་མ་ཡིན་ཏེ། ཧ་ཀྱང་ཚོད་རྔད་དང་། ཨུཏྤ་ལའི་རྩ་བ་སྦྱོར་བ་ལ་བརྩོན་པར་གནས་སོ། །</p>
<p>དེ་ནས་བྲམ་ཟེའི་ཁྱེའུ་དེ་རྣམས་འདི་སྙམ་དུ་སེམས་ཏེ། གདོན་མི་ཟ་བར་མཁན་པོ་ནི་བརྟུལ་ཞུགས་རྫོགས་པར་གྱུར་ཏེ། འདི་ལྟར་མཁན་པོ་རི་དགས་དང་ལྷན་ཅིག་སྨྲ་བར་བྱེད་དོ་སྙམ་དུ་བསམས་ནས། སྟོན་པ་ལྐུགས་འཕྱེ་གང་ན་བ་དེར་དོང་སྟེ་ལྷགས་པ་དང་། སྟོན་པའི་རྐང་པ་གཉིས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འདུག་གོ། །</p>
<p>དེ་ནས་སྟོན་པ་ལྐུགས་འཕྱེ་ཅང་མི་སྨྲའོ། །</p>
<p>དེ་ནས་བྲམ་ཟེའི་ཁྱེའུ་དེ་རྣམས་འདི་སྙམ་དུ་སེམས་ཏེ། གདོན་མི་ཟ་བར་མཁན་པོ་ནི་བརྟུལ་ཞུགས་རྫོགས་པར་གྱུར་ཏེ། འདི་ལྟར་མཁན་པོ་རི་དགས་དང་ལྷན་ཅིག་སྨྲ་བར་བྱེད་དོ་སྙམ་དུ་བསམས་ནས། སྟོན་པ་ལྐུགས་འཕྱེ་ནི་གང་གི་ཕྱིར་རི་དགས་དང་ལྷན་ཅིག་སྨྲ་བར་བྱེད་ཀྱི། མི་རྣམས་དང་ནི་མ་ཡིན་ནོ། །</p>
<p>ཞེས་སྨྲས་ནས་སྟན་ལས་ལངས་ཏེ་དོང་ངོ་། །</p>
<p>དེ་ནས་རི་དགས་ཀྱི་བརྟུལ་ཞུགས་ཅན་ཞིག་སྟོན་པ་ལྐུགས་འཕྱེ་གང་ན་བ་དེར་སོང་བ་དང་། སྟོན་པ་ལྐུགས་འཕྱེས་རྒྱང་རིང་པོ་ཁོ་ན་ནས་རི་དགས་ཀྱི་བརྟུལ་ཞུགས་ཅན་མཐོང་ངོ་། །</p>
<p>མཐོང་ནས་ཀྱང་འདི་སྐད་ཅེས་སྨྲས་སོ། །</p>
<p>རི་དགས་ཀྱི་བརྟུལ་ཞུགས་ཅན་ཁྱོད་འོངས་པ་ལེགས་སོ་ཚུར། ཁྱོད་དང་ཁོ་བོ་ནི་མཚུངས་ཏེ། ཁྱོད་ཀྱང་གཡང་གཞི་གཅིག་ཐོགས། ཁོ་བོ་ཡང་གཡང་གཞི་གཅིག་ཐོགས། ཁྱོད་ཀྱང་རིལ་བ་དང་། དབྱུག་གུ་དང་། བླུགས་གཟར་གྱི་སྣོད་རེ་རེ་ཐོགས། ཁོ་བོ་ཡང་རེ་རེ་ཐོགས། ཁྱོད་ཀྱང་བསོད་སྙོམས་ལྟོ་འགྲངས་ཙམ་གྱིས་ཆོག་ཅིང་ཀུན་དུ་ཆོག་ལ། ཁོ་བོ་ཡང་བསོད་སྙོམས་ལྟོ་འགྲངས་ཙམ་གྱིས་ཆོག་ཅིང་ཀུན་དུ་ཆོག་ན། འདི་ན་ཁ་ཅིག་ནི་དེ་ལྟ་མ་ཡིན་ཏེ། གཡང་གཞི་དང་། ཤིང་ཤུན་དང་། དབྱུག་གུ་དང་། རིལ་བ་དང་། བླུགས་གཟར་གྱི་སྣོད་ལྷག་པ་འཆང་ཞིང་། ཧ་ཅང་ཚོད་རྔད་དང་། ཁྲེ་རྒོད་དང་། ཨུཏྤ་ལའི་རྩ་བ་སྦྱོར་བ་ལ་བརྩོན་པར་གནས་སོ། །</p>
<p>དེ་ནས་བྲམ་ཟེའི་ཁྱེའུ་དེ་རྣམས་འདི་སྙམ་དུ་སེམས་ཏེ། ཇི་ལྟར་མཁན་པོ་འདོད་ཆེན་ཆེ་བ་ལ་ནི་རྣམ་པར་སྨོད་ལ། འདོད་ཆེན་ཆུང་བ་ལ་བསྟོད་པས་དོན་གྱིས་ན་མཁན་པོས་བདག་ཅག་ལ་ནན་ཏུར་བྱས་ཀྱིས། མ་ལ་བདག་ཅག་གི་གཡང་གཞི་དང་། ཤིང་ཤུན་དང་། དབྱུག་གུ་དང་། རིལ་བ་དང་། བླུགས་གཟར་གྱི་སྣོད་ལྷག་པ་ཆུ་བོ་རྟག་འབབ་ཀྱི་ནང་དུ་བོར་ལ་མཁན་པོ་གང་ན་བ་དེར་འདོང་ངོ་ཞེས་དེ་རྣམས་ཀྱིས་གཡང་གཞི་དང་། ཤིང་ཤུན་དང་། དབྱུག་གུ་དང་། རིལ་བ་དང་། བླུགས་གཟར་གྱི་སྣོད་ལྷག་མ་རྣམས་ཆུ་བོ་རྟག་འབབ་ཀྱི་ནང་དུ་བོར་ནས་རྒྱུད་གཙང་བ་དང་། སྤྱོད་པ་གཞུང་བཞིན་དུ་བྱས་ནས་སྟོན་པ་ལྐུགས་འཕྱེ་གང་ན་བ་དེར་དོང་སྟེ་ལྷགས་པ་དང་། སྟོན་པ་ལྐུགས་འཕྱེའི་རྐང་པ་གཉིས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །</p>
<p>སྟོན་པ་ལྐུགས་འཕྱེས་བྲམ་ཟེའི་ཁྱེའུ་དེ་རྣམས་ཀྱི་བསམ་པ་དང་། བག་ལ་ཉལ་དང་ཁམས་དང་། རང་བཞིན་ཤེས་ནས། ཇི་ལྟར་བྲམ་ཟེའི་ཁྱེའུ་ལྔ་བརྒྱ་པོ་དེ་དག་གིས་མངོན་པར་ཤེས་པ་ལྔ་མངོན་སུམ་དུ་བྱས་པ་དེ་ལྟ་བུའི་ཆོས་བཤད་པ་བྱས་སོ། །</p>
<p>རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྟོན་པ་ལྐུགས་འཕྱེ་གང་ཡིན་པ་དེ་ནི་ང་ཉིད་ཡིན་ནོ། །</p>
<p>རྒྱལ་པོ་ཆེན་པོ་ངས་སེམས་ཅན་ལ་ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་བྱང་ཆུབ་སེམས་དཔའི་སྤྱོད་པས་སེམས་ཅན་ལ་ཕན་པ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བའི་མི་རྣམས་ཀྱི་ཚེ་ལོ་བརྒྱད་ཁྲི་ཐུབ་པར་གྱུར་ཏོ། །</p>
<p>མི་རྣམས་ཀྱི་ཚེ་ལོ་བརྒྱད་ཁྲི་ཐུབ་པ་ན་འཛམ་བུའི་གླིང་འདི་ཉིད་འབྱོར་པར་གྱུར་ཅིང་ཞེས་བྱ་བ་རྒྱས་པར་ཇི་སྐད་ཆོས་ལྡན་གྱི་མདོ་ལས་འབྱུང་བ་ལྟ་བུའོ། །</p>
<p>ཇི་ཙམ་ན་མི་ཚེ་ལོ་བརྒྱད་ཁྲི་ཐུབ་པ་རྣམས་ལ་ལུས་ཀྱི་གནོད་པ་འདི་ལྟ་བུ་བྱུང་སྟེ། འདི་ལྟ་སྟེ་གྲང་བ་དང་། ཚ་བ་དང་། བཀྲེས་པ་དང་། སྐོམ་པ་དང་། འདོད་པ་དང་། ཟ་བ་དང་རྒ་བའོ། །</p>
<p>མི་རྣམས་ཀྱི་ཚེ་ལོ་བརྒྱད་ཁྲི་ཐུབ་པ་ན་རྒྱལ་པོ་བྱེད་ལྡན་ཞེས་བྱ་བ་བྱུང་སྟེ། རྒྱལ་པོ་བྱེད་ལྡན་གྱི་སྐྱེད་མོས་ཚལ་གྱི་གནས་ན་ཤིང་ནྱ་གྲོ་དྷའི་རྒྱལ་པོ་ཤིན་ཏུ་རབ་གནས་ཞེས་བྱ་བ་ཞིག་ཡོད་དོ། །</p>
<p>ནྱ་གྲོ་དྷའི་རྒྱལ་པོ་ཤིན་ཏུ་རབ་གནས་ཀྱི་དྲུང་ན་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་ཅེས་བྱ་བ་བྲམ་ཟེའི་ཁྱེའུ་ལྔ་བརྒྱ་ཙམ་ལ་བྲམ་ཟེ་རྣམས་ཀྱི་གསང་ཚིག་ཀློག་ཏུ་འཇུག་གོ། །</p>
<p>དེ་ནས་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་གཅིག་པུ་དབེན་པར་སོང་ནས་སེམས་ལ་སེམས་ཀྱི་རྟོག་པ་འདི་ལྟ་བུ་སྐྱེས་ཏེ། མི་རྣམས་ནི་ཚེ་ཐུང་ལ་ཚེ་ཕྱི་མར་འགྲོ་དགོས་ཏེ། སྐྱེས་པ་ལ་མི་འཆི་བ་མེད་པས་དགེ་བ་བྱ་ཞིང་ཚངས་པར་སྤྱོད་པ་སྤྱད་དགོས་ན། འོན་ཀྱང་ད་ལྟར་མི་འདི་དག་ནི་འདི་ལྟ་སྟེ་དོན་སྤྱད་པ་དང་། བསོད་ནམས་སྤྱད་པ་དང་དགེ་བ་སྤྱད་པ་ལ་སེམས་ལས་ཆུང་ངུ་སེམས་ལས་ཆུང་ངུར་གནས་པར་བྱེད་ཀྱིས། མ་ལ་བདག་སྐྲ་དང་ཁ་སྤུ་བྲེགས་ལ་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་བྱའོ་སྙམ་མོ། །</p>
<p>དེ་ནས་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་ཀྱིས་བྲམ་ཟེའི་ཁྱེའུ་རྣམས་ལ་སྨྲས་པ། བྲམ་ཟེའི་ཁྱེའུ་དག་ཤེས་པར་གྱིས་ཤིག །འདི་ན་ཁོ་བོ་གཅིག་པུ་ཞེས་བྱ་བ་ནས་རབ་ཏུ་འབྱུང་ངོ་ཞེས་བྱ་བའི་བར་རྒྱས་པར་སྦྱར་རོ། །</p>
<p>བྲམ་ཟེའི་ཁྱེའུ་དག་བདག་ནི་སྐྲ་དང་ཁ་སྤུ་བྲེགས་ཏེ་ཞེས་བྱ་བ་ནས་རབ་ཏུ་འབྱུང་ན་ཤེས་ལྡན་དག་ཅི་བྱེད། ཀྱེ་མཁན་པོ་བདག་ཅག་གིས་གང་ཅུང་ཟད་ཅི་འཚལ་བ་དེ་ཐམས་ཅད་ནི་ཤེས་ལྡན་མཁན་པོ་ལ་བརྟེན་ནས་ལགས་པས་གལ་ཏེ་ཤེས་ལྡན་མཁན་པོ་སྐྲ་དང་ཁ་སྤུ་བྲེགས་ཞེས་བྱ་བ་ནས་རབ་ཏུ་འབྱུང་ན་བདག་ཅག་ཀྱང་ཤེས་ལྡན་མཁན་པོ་རབ་ཏུ་བྱུང་བའི་རྗེས་སུ་རབ་ཏུ་འབྱུང་བར་བགྱིའོ། །</p>
<p>བྲམ་ཟེའི་ཁྱེའུ་དག་དེའི་དུས་ལ་དབབ་པར་ཤེས་པར་གྱིས་ཤིག །དེ་ནས་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་སྐྲ་དང་ཁ་སྤུ་བྲེགས་ནས་ཞེས་བྱ་བ་ནས་རབ་ཏུ་བྱུང་ཞེས་བྱ་བའི་བར་དུ་སྟེ། བྲམ་ཟེའི་ཁྱེའུ་ལྔ་བརྒྱ་པོ་དེ་རྣམས་ཀྱང་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་རབ་ཏུ་བྱུང་བའི་རྗེས་སུ་རབ་ཏུ་བྱུང་ངོ་། །</p>
<p>དེ་ནས་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་ཀྱིས་མྱ་ངན་ལས་འདའ་བར་མི་འགྱུར་བའི་སྒྲིབ་པ་ལྔ་སྤངས་ནས་ཞེས་བྱ་བ་ནས་རྒྱས་པར་བྱམས་པ་དང་ལྡན་པའི་སེམས་ཞེས་བྱ་བ་དང་། རྒྱས་པར་སྙིང་རྗེ་དང་། དགའ་བ་དང་། བཏང་སྙོམས་ཀྱི་བར་དུ་བརྗོད་པར་བྱ་སྟེ། །</p>
<p>བཏང་སྙོམས་དང་ལྡན་པའི་སེམས་ཁོན་མེད་པ། འགྲན་ཟླ་མེད་པ། གནོད་པ་མེད་པ། ཡངས་པ་རྒྱ་ཆེན་པོར་གྱུར་པ། ཚད་མེད་པ་ཤིན་ཏུ་བསྒོམས་པས་མོས་ཏེ་ཁྱབ་པར་བྱས་ནས་རྫོགས་པར་བྱས་ཏེ་གནས་སོ། །</p>
<p>དེ་ནས་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་ཀྱི་མིང་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་བྲམ་ཟེ་ཤིང་སཱ་ལ་ཆེན་པོ་ལྟ་བུ་རྩིབས་ཀྱི་མུ་ཁྱུད་ཅེས་བྱ་བའི་མིང་གང་ཡིན་པ་ནུབ་པར་གྱུར་ཅིང་། སྟོན་པ་རྩིབས་ཀྱི་མུ་ཁྱུད་ཅེས་བྱ་བར་གྲགས་སོ། །</p>
<p>དེ་ནས་སྟོན་པ་རྩིབས་ཀྱི་མུ་ཁྱུད་ཀྱིས་བྲམ་ཟེའི་ཁྱེའུ་རྣམས་ལ་སྨྲས་པ། བྲམ་ཟེའི་ཁྱེའུ་དག་མི་རྣམས་ནི་ཚེ་ཐུང་བ། ཉོན་མོངས་པ། རིང་པོ་མི་ཐོགས་པ་ཡིན་ལ། དེ་ཡང་སྡུག་བསྔལ་དང་ལྡན་ནོ། །</p>
<p>དཔེར་ན་རྩྭའི་རྩེ་མོ་ལ་ཆགས་པའི་ཟིལ་བ་ནི་ཉི་མ་ཤར་བའི་ཚེ་མྱུར་དུ་ལྟུང་ཞིང་རིང་པོར་མི་གནས་སོ། །</p>
<p>བྲམ་ཟེའི་ཁྱེའུ་དག་དེ་བཞིན་དུ་མི་རྣམས་ཀྱི་ཚེ་ཡང་ཟིལ་པ་དང་འདྲ་བར་རིང་པོར་མི་ཐོགས་པ་ཉོན་མོངས་པ་ཡིན་ལ་དེ་ཡང་སྡུག་བསྔལ་དང་ལྡན་ནོ། །</p>
<p>དཔེར་ན་ཆུ་ལ་རི་མོ་མཁན་གྱིས་རི་མོ་བྲིས་པ་ནི་མྱུར་དུ་འཇིག་ཅིང་རིང་པོར་མི་གནས་སོ། །</p>
<p>བྲམ་ཟེའི་ཁྱེའུ་དག་དེ་བཞིན་དུ་མི་རྣམས་ཀྱི་ཚེ་ཡང་ཆུའི་རི་མོ་བཞིན་དུ་རིང་པོར་མི་གནས་པ་ཉོན་མོངས་པ་ཡིན་ལ་དེ་ཡང་སྡུག་བསྔལ་དང་ལྡན་ནོ། །</p>
<p>དཔེར་ན་ཆུ་ལ་དབྱུག་པས་ཁྲམ་བཏབ་པ་ནི་མྱུར་དུ་འཇིག་ཅིང་རིང་པོར་མི་གནས་སོ། །</p>
<p>དེ་བཞིན་དུ་ཚེ་ཡང་དབྱུག་པས་བྲིས་པ་ལྟ་བུ་ཡིན་ནོ། །</p>
<p>དཔེར་ན་ཁོར་ཡུག་ཆུར་བོར་བ་ནི་མྱུར་དུ་འབྱིན་ཞིང་རིང་པོར་མི་གནས་སོ། །</p>
<p>དེ་བཞིན་དུ་ཚེ་ཡང་ཁོར་ཡུག་ལྟ་བུ་ཡིན་ནོ། །</p>
<p>དཔེར་ན་རྡོ་རྗེ་ཆུར་བོར་བ་ནི་མྱུར་དུ་འབྱིན་ཞིང་རིང་པོར་མི་གནས་སོ། །</p>
<p>དེ་བཞིན་དུ་ཚེ་ཡང་རྡོ་རྗེ་ཆུར་བོར་བ་ལྟ་བུ་ཡིན་ནོ། །</p>
<p>དཔེར་ན་དབྱུག་པ་གནམ་དུ་འཕངས་པ་ནི་མྱུར་དུ་ལྟུང་ཞིང་རིང་པོར་མི་གནས་སོ། །</p>
<p>དེ་བཞིན་དུ་ཚེ་ཡང་དབྱུག་པ་གནམ་དུ་འཕངས་པ་ལྟ་བུ་ཡིན་ནོ། །</p>
<p>དཔེར་ན་ཐགས་བཅས་པ་ཇི་ཙམ་བཏགས་པ་དེ་ཙམ་དུ་བཏག་པར་བྱ་བ་རྟིང་ལ་ཐུག་པར་འགྱུར་རོ། །</p>
<p>དེ་བཞིན་དུ་སྲོག་ཀྱང་བཏག་པར་བྱ་བ་རྟིང་ལ་ཐུག་པ་ལྟ་བུ་ཡིན་ནོ། །</p>
<p>དཔེར་ན་གསད་པར་ཁྲིད་པའི་ཕྱུགས་ནི་གོམ་རེ་བོར་ཞིང་གསད་པ་ལ་ཉེ་བ་ཡིན་ནོ། །</p>
<p>དེ་བཞིན་དུ་ཚེ་ཡང་གསད་པའི་ཕྱུགས་ལྟ་བུ་ཡིན་ནོ། །</p>
<p>དཔེར་ན་གསད་པར་ཁྲིད་པའི་མི་ནི་གོམ་རེ་བོར་ཞིང་གསད་པ་ལ་ཉེ་བ་ཡིན་ནོ། །</p>
<p>དེ་བཞིན་དུ་ཚེ་ཡང་གསད་པའི་མི་ལྟ་བུ་ཡིན་ནོ། །</p>
<p>དཔེར་ན་ཤའི་ཁམ་ཚད་ཅིག་ཟངས་ཆུ་མང་པོའི་ནང་དུ་བཅུག་སྟེ་འོག་ནས་མེ་སྦར་ན་མྱུར་དུ་གོར་བར་འགྱུར་ཞིང་རིང་པོར་མི་གནས་སོ། །</p>
<p>དེ་བཞིན་དུ་ཚེ་ཡང་ཤའི་ཁམ་ཚད་ལྟ་བུ་ཡིན་ནོ།། །</p>
<p>།འདུལ་བ་གཞི། བམ་པོ་ལྔ་བཅུ་པ། དཔེར་ན་རི་ལས་འབབ་པའི་ཆུ་བོ་གཏིང་ཟབ་པ། ཤུགས་དྲག་པ། ཐག་རིང་པོར་འབབ་པ་ཤིང་རྩི་དེད་པར་བྱེད་པ་ནི་ཉིན་ཞག་དེ་དག་འདས་ཤིང་སྐད་ཅིག་དང་། ཐང་ཅིག་དང་། ཡུད་ཙམ་དེ་དག་འདས་ན་ཆུའི་གནས་པ་དང་འཇིག་པ་མི་མངོན་ནོ། །</p>
<p>དེ་བཞིན་དུ་མི་རྣམས་ཀྱི་ཚེ་ཡང་ཆུ་བོའི་རྒྱུན་ལྟ་བུ་སྟེ། རིང་པོར་མི་ཐོགས་པ། ཉོན་མོངས་པ་ཡིན་ལ་དེ་ཡང་སྡུག་བསྔལ་དང་ལྡན་ནོ། །</p>
<p>བྲམ་ཟེའི་ཁྱེའུ་དག་བདག་ནི་བྱམས་པ་དང་ལྡན་པ་ཞེས་བྱ་བ་ནས། རྒྱས་པར་སྙིང་རྗེ་དང་། དགའ་བ་དང་། བཏང་སྙོམས་དང་ལྡན་པའི་སེམས་ཞེས་བྱ་བ་ནས་གནས་སོ་ཞེས་བྱ་བའི་བར་དུའོ། །</p>
<p>བྲམ་ཟེའི་ཁྱེའུ་དག་ཚུར་ཁྱེད་ཀྱིས་ཀྱང་བྱམས་པ་དང་ལྡན་པའི་སེམས་དང་། སྙིང་རྗེ་དང་། དགའ་བ་དང་། བཏང་སྙོམས་དང་ལྡན་པའི་སེམས་ཀྱི་བར་གྱིས་གནས་པར་གྱིས་ཤིག །རྒྱལ་པོ་ཆེན་པོ་སྟོན་པ་རྩིབས་ཀྱི་མུ་ཁྱུད་དེ་དེ་ཙམ་དུ་ཚེ་རིང་། དེ་ཙམ་དུ་རིང་དུ་གནས། དེ་ཙམ་གྱིས་ཚེའི་མཐར་ཐུག་པ་ཡང་རེ་ཞིག་དགེ་སློང་དག་ལ་མི་རྣམས་ནི་ཚེ་ཐུང་བ། རིང་པོར་མི་ཐོགས་པ། ཉོན་མོངས་པ་ཡིན་ལ། དེ་ཡང་སྡུག་བསྔལ་དང་ལྡན་ནོ་ཞེས་བྱ་བ་དེ་ལྟ་བུའི་ཆོས་སྟོན་ཏོ། །</p>
<p>རྒྱལ་པོ་ཆེན་པོ་དེ་ཇི་སྙམ་དུ་སེམས། དེའི་ཚེ་དེའི་དུས་ན་སྟོན་པ་རྩིབས་ཀྱི་མུ་ཁྱུད་ཅེས་བྱ་བར་གྱུར་པ་དེ་གཞན་ཞིག་ཡིན་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ང་ཉིད་དེའི་ཚེ་དེའི་དུས་ན་སྟོན་པ་རྩིབས་ཀྱི་མུ་ཁྱུད་ཅེས་བྱ་བར་གྱུར་ཏོ། །</p>
<p>རྒྱལ་པོ་ཆེན་པོ་ངས་སེམས་ཅན་རྣམས་ལ་ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>སྟོན་པ་མིག་མཛེས་ཇི་ལྟ་བ་བྲམ་ཟེའི་བུ་འཇོམས་བྱེད་དང་། གླང་པོ་སྐྱོང་ཡང་དེ་དང་འདྲའོ། །</p>
<p>རྒྱལ་པོ་ཆེན་པོ་གཞན་ཡང་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བ་ན་ང་བྱང་ཆུབ་སེམས་དཔའི་སྤྱོད་པ་ལ་ཤེས་རབ་ཆེན་པོ་དང་སྤོབས་པ་ཆེན་པོར་གྱུར་ནས་སེམས་ཅན་ལ་ཕན་པ་བྱས་པ་གང་ཡིན་པ་དེ་ཉོན་ཅིག །རྒྱལ་པོ་ཆེན་པོ་སྔོན་བྱུང་བ་རྒྱལ་པོ་ཕྱོགས་བདག་ཅེས་བྱ་བ་ཞིག་བྱུང་སྟེ། རྒྱལ་པོ་ཕྱོགས་བདག་གི་བུ་གཞོན་ནུ་རྡུལ་ཕྲན་ཞེས་བྱ་བ་ཞིག་བྱུང་ངོ་། །</p>
<p>རྒྱལ་པོ་ཕྱོགས་བདག་ལ་བྲམ་ཟེ་ཤིང་སཱ་ལ་ཆེན་པོ་ལྟ་བུ་གནག་ལྷས་སྐྱེས་ཞེས་བྱ་ཞིག་ཡོད་དེ། བྲམ་ཟེ་ཤིང་སཱ་ལ་ཆེན་པོ་ལྟ་བུ་གནག་ལྷས་སྐྱེས་ཀྱི་བུ་བྲམ་ཟེའི་ཁྱེའུ་མེ་གསོ་ཞེས་བྱ་བ་མཁས་པ། གསལ་བ། ཡིད་གཞུངས་པ། གཞུང་དང་མཐུན་པར་དཔྱོད་པའི་ཤེས་རབ་དང་ལྡན་པ་ཞིག་ཡོད་དེ། འདི་ལྟར་དེའི་ཕ་བྲམ་ཟེ་གནག་ལྷས་སྐྱེས་ཞིང་ལས་ཀྱི་མཐའ་གང་ཡིན་པ་དེ་རྣམས་བྲམ་ཟེའི་ཁྱེའུ་མེ་གསོ་ལ་འདྲི་ཞིང་བྱེད་དོ། །</p>
<p>དོན་དུ་བྱ་བའི་དོན་ངེས་པར་བརྟག་པ་གང་ཡིན་པ་དེ་རྣམས་ཀྱང་བྲམ་ཟེའི་ཁྱེའུ་མེ་གསོ་ལ་དྲིས་ནས་བྱེད་ཀྱི་མ་དྲིས་པར་ནི་མ་ཡིན་ནོ། །</p>
<p>གཞོན་ནུ་རྡུལ་ཕྲན་དང་། རྒྱལ་པོའི་འཁོར་རྒྱལ་རིགས་དྲུག་གི་གྲོགས་པོ་དང་། སྙིང་དུ་སྡུག་པ་དང་། ནེའུ་ཟླ་ཡང་ཡིན་ནོ། །</p>
<p>གང་གི་ཚེ་རྒྱལ་པོ་ཕྱོགས་བདག་རྩེ་བར་འདོད་པའམ། དགའ་བར་འདོད་པའམ། དགའ་མགུར་སྤྱོད་འདོད་པར་གྱུར་པ་དེའི་ཚེ་དེས་དགོས་པ་ཐམས་ཅད་དང་། ལས་སུ་བྱ་བ་ཐམས་ཅད་བྲམ་ཟེ་གནག་ལྷས་སྐྱེས་ལ་སླར་བཏང་ནས་སྟེང་གི་ཁང་བཟངས་ཀྱི་གཞི་ལ་སྐྱེས་པ་མེད་པར་སོང་སྟེ་རོལ་མོ་རྣམས་ཀྱིས་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །</p>
<p>དེ་ནས་དུས་གཞན་ཞིག་ན་བྲམ་ཟེ་གནག་ལྷས་སྐྱེས་ཤིའོ། །</p>
<p>དེ་ཤི་བ་ན་རྒྱལ་པོ་ཕྱོགས་བདག་ཤིན་དུ་སྡུག་བསྔལ་ཞིང་ཡིད་མི་བདེ་བའི་ཚོར་བ་ཉམས་སུ་མྱོང་ནས། ཀྱི་ཧུད་བྲམ་ཟེ་གནག་ལྷས་སྐྱེས་ཤི་བས་བདག་ཆེ་ཐང་དུ་དམས་པར་གྱུར་ཏོ། །</p>
<p>ཀྱི་ཧུད་བྲམ་ཟེ་གནག་ལྷས་སྐྱེས་ཤི་བས་བདག་ཤིན་དུ་ཆེ་ཐང་དུ་དམས་པར་གྱུར་ཏོ་ཞེས་ཟེར་རོ། །</p>
<p>དེ་ནས་གཞོན་ནུ་རྡུལ་ཕྲན་རྒྱལ་པོ་ཕྱོགས་བདག་གང་ན་བ་དེར་སོང་སྟེ་ཕྱིན་པ་དང་། རྒྱལ་པོ་ཕྱོགས་བདག་ལ་འདི་སྐད་ཅེས་སྨྲས་སོ། །</p>
<p>ལྷ་ཅིའི་སླད་དུ་བྲམ་ཟེ་གནག་ལྷས་སྐྱེས་གུམ་པས་ཤིན་དུ་སྡུག་བསྔལ་ཞིང་ཐུགས་ལ་གཅགས་པར་གྱུར་ཏེ་སྡུག་བསྔལ་ཞིང་ཐུགས་ལ་གཅགས་པའི་ཚོར་བ་ཉམས་སུ་མྱོང་བར་མཛད། གཞོན་ནུ་ཁོ་བོ་གང་གི་ཚེ་རྩེ་བར་འདོད་པའམ། དགའ་བར་འདོད་པའམ། དགའ་མགུར་སྤྱོད་འདོད་པར་གྱུར་པ་དེའི་ཚེ་ཁོ་བོའི་དགོས་པ་ཐམས་ཅད་དང་ལས་སུ་བྱ་བ་ཐམས་ཅད་བྲམ་ཟེ་གནག་ལྷས་སྐྱེས་ལ་སླར་བཏང་ནས་སྟེང་གི་ཁང་བཟངས་ཀྱི་གཞི་ན་སྐྱེས་པ་མེད་པར་སོང་ནས་རོལ་མོ་རྣམས་ཀྱིས་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །</p>
<p>ད་ནི་ཁོ་བོ་འདི་སྙམ་དུ་སེམས་ཏེ། ཀྱི་ཧུད་བྲམ་ཟེ་གནག་ལྷས་སྐྱེས་ཤི་བས་བདག་ཆེ་ཐང་དུ་དམས་པར་གྱུར་ཏོ། །</p>
<p>ཀྱི་ཧུད་བྲམ་ཟེ་གནག་ལྷས་སྐྱེས་ཤི་བས་བདག་ཤིན་ཏུ་ཆེ་ཐང་དུ་དམས་པར་གྱུར་ཏོ་སྙམ་མོ། །</p>
<p>ལྷ་བྲམ་ཟེ་གནག་ལྷས་སྐྱེས་གུམ་པས་ཤིན་ཏུ་སྡུག་བསྔལ་ཞིང་ཐུགས་མི་དགྱེས་པར་གྱུར་ཏེ། སྡུག་བསྔལ་ཞིང་ཐུགས་མི་དགྱེས་པའི་ཚོར་བ་ཉམས་སུ་མྱོང་བར་མ་མཛད་ཅིག །དེ་ཅིའི་སླད་དུ་ཞེ་ན། ལྷ་བྲམ་ཟེ་གནག་ལྷས་སྐྱེས་ཀྱི་བུ་བྲམ་ཟེའི་ཁྱེའུ་མེ་གསོ་ཞེས་བགྱི་བ་མཁས་པ་གསལ་བ། ཡིད་གཞུངས་པ། གཞུང་དང་མཐུན་པར་དཔྱོད་པའི་ཤེས་རབ་དང་ལྡན་པ་ཞིག་མཆིས་ཏེ། འདི་ལྟར་དེའི་ཕ་བྲམ་ཟེ་གནག་ལྷས་སྐྱེས་ཀྱིས་ལས་ཀྱི་མཐའ་བགྱིས་པ་གང་ལགས་པ་དེ་དག་ཀྱང་བྲམ་ཟེའི་ཁྱེའུ་མེ་གསོ་ལ་དྲིས་ནས་བགྱིས་ཀྱི་མ་དྲིས་པས་ནི་མ་ལགས་སོ། །</p>
<p>དོན་དུ་བགྱི་བའི་དོན་ངེས་པར་བརྟག་པ་གང་ལགས་པ་དེ་དག་ཀྱང་བྲམ་ཟེའི་ཁྱེའུ་མེ་གསོ་ལ་དྲིས་ནས་བགྱིས་ཀྱི་མ་དྲིས་པར་ནི་མ་ལགས་སོ། །</p>
<p>ལྷ་དེ་ལྟ་ལགས་པས་ཕ་གནག་ལྷས་སྐྱེས་ཀྱི་ལས་ཐབས་སུ་དབང་བསྐུར་དུ་གསོལ། །</p>
<p>དེ་ནས་རྒྱལ་པོ་ཕྱོགས་བདག་གིས་བྲམ་ཟེའི་ཁྱེའུ་མེ་གསོ་ཕོ་ཉས་བཀུག་ནས་འདི་སྐད་ཅེས་སྨྲས་སོ། །</p>
<p>བྲམ་ཟེའི་ཁྱེའུ་ཁྱོད་ངས་དེང་ཕྱིན་ཆད་ནས་ཕ་གནག་ལྷས་སྐྱེས་ཀྱི་ལས་ཐབས་སུ་བཅུག་གོ། །</p>
<p>བཀའ་བཞིན་འཚལ་ཞེས་བྲམ་ཟེའི་ཁྱེའུ་མེ་གསོས་མཉན་ཏོ། །</p>
<p>དེ་ནས་བྲམ་ཟེའི་ཁྱེའུ་མེ་གསོ་དེ་ཕ་བྲམ་ཟེ་གནག་ལྷས་སྐྱེས་བྱེད་བྱེད་པའི་ཞིང་བླས་ཀྱི་མཐའ་གང་ཡིན་པ་དེ་རྣམས་ཀྱང་བྱེད་དོ། །</p>
<p>དེའི་ཕ་བྲམ་ཟེ་གནག་ལྷས་སྐྱེས་དོན་དུ་བྱ་བའི་དོན་ངེས་པར་རྟོག་རྟོག་པ་གང་ཡིན་པ་དེ་དག་ཀྱང་དེ་ངེས་པར་རྟོག་གོ། །</p>
<p>དེ་ནས་བྲམ་ཟེའི་ཁྱེའུ་མེ་གསོའི་མིང་བྲམ་ཟེའི་ཁྱེའུ་མེ་གསོ་ཞེས་བྱ་བ་གང་ཡིན་པ་དེ་ནུབ་པར་གྱུར་ཅིང་བྲམ་ཟེ་གནག་ལྷས་སྐྱེས་བྲམ་ཟེ་གནག་ལྷས་སྐྱེས་ཞེས་བྱ་བར་གྲགས་སོ། །</p>
<p>དེ་ནས་བྲམ་ཟེ་གནག་ལྷས་སྐྱེས་ཀྱིས་རྒྱལ་པོའི་འཁོར་རྒྱལ་རིགས་དྲུག་ཕོ་ཉས་བཀུག་ནས་འདི་སྐད་ཅེས་སྨྲས་སོ། །</p>
<p>ཤེས་ལྡན་དག་ཚུར་ཁྱེད་གཞོན་ནུ་རྡུལ་ཕྲན་གང་ན་བ་དེར་དོང་ལ་ཕྱིན་པ་དང་། གཞོན་ནུ་རྡུལ་ཕྲན་ལ་རྒྱལ་བ་དང་། ཚེ་སྤེལ་བ་དག་བྱོས་ལ། གཞོན་ནུ་རྡུལ་ཕྲན་ལ་འདི་སྐད་ཅེས་ཇི་ལྟར་རྡུལ་ཕྲན་ཁྱོད་བདེ་ན་དེ་བཞིན་དུ་བདག་ཅག་ཀྱང་བདེ་ཞིང་། ཇི་ལྟར་རྡུལ་ཕྲན་ཁྱོད་སྡུག་བསྔལ་ན་དེ་བཞིན་དུ་བདག་ཅག་སྡུག་བསྔལ་བར་འགྱུར་ལ། རྒྱལ་པོའི་འཁོར་རྒྱལ་རིགས་དྲུག་པོ་ནི་རྡུལ་ཕྲན་ཁྱོད་ཀྱི་གྲོགས་པོ་དང་། སྙིང་དུ་སྡུག་པ་དང་། ནེའུ་ཟླ་ཡིན་གྱིས། རྡུལ་ཕྲན་ཁྱོད་གལ་ཏེ་ཡབ་འདས་ནས་ཡབ་ཀྱི་རྒྱལ་སྲིད་ཀྱི་དབང་ཕྱུག་ལ་བཞག་ན། ཅི་ནས་ཀྱང་བདག་ཅག་ལ་ལོངས་སྤྱོད་དག་ལས་ལོངས་སྤྱོད་ཀྱི་བགོ་བཤའ་མཛོད་ཅེས་གྱིས་ཤིག །མཁན་པོ་བཀའ་བཞིན་འཚལ་ཞེས་རྒྱལ་པོའི་འཁོར་རྒྱལ་རིགས་དྲུག་གིས་བྲམ་ཟེ་གནག་ལྷས་སྐྱེས་ལས་མཉན་ནས་གཞོན་ནུ་རྡུལ་ཕྲན་གང་ན་བ་དེར་དོང་སྟེ་ཕྱིན་པ་དང་། གཞོན་ནུ་རྡུལ་ཕྲན་ལ་རྒྱལ་བ་དང་ཚེ་སྤེལ་བ་དག་བྱས་ནས་གཞོན་ནུ་རྡུལ་ཕྲན་ལ་འདི་སྐད་ཅེས་སྨྲས་སོ། །</p>
<p>ཇི་ལྟར་རྡུལ་ཕྲན་ཁྱོད་བདེ་ན་དེ་བཞིན་དུ་བདག་ཅག་བདེ་ཞིང་། ཇི་ལྟར་རྡུལ་ཕྲན་ཁྱོད་སྡུག་བསྔལ་ན་དེ་བཞིན་དུ་བདག་ཅག་སྡུག་བསྔལ་བར་འགྱུར་ལ། རྒྱལ་པོའི་འཁོར་རྒྱལ་རིགས་དྲུག་ནི་རྡུལ་ཕྲན་ཁྱོད་ཀྱི་གྲོགས་པོ་དང་། སྙིང་དུ་སྡུག་པ་དང་། ནེའུ་ཟླ་ལགས་ཀྱིས། རྡུལ་ཕྲན་ཁྱོད་གལ་ཏེ་ཡབ་འདས་ནས་རྒྱལ་སྲིད་ཀྱི་དབང་ཕྱུག་ལ་བཞག་ན་ཅི་ནས་ཀྱང་བདག་ཅག་ལ་ལོངས་སྤྱོད་དག་ལས་ལོངས་སྤྱོད་ཀྱི་བགོ་བཤའ་མཛོད་ཅིག །དེ་བཞིན་དུ་བྱའོ་ཞེས་གཞོན་ནུ་རྡུལ་ཕྲན་གྱིས་མཉན་ཏོ། །</p>
<p>དེ་ནས་དུས་གཞན་ཞིག་ན་རྒྱལ་པོ་ཕྱོགས་བདག་དུས་ལས་འདས་ཏེ་ཤི་བར་གྱུར་ནས་བློན་པོའི་ཚོགས་རྣམས་དང་། སྣ་ཆེན་པོ་ལ་གཏོགས་པ་རྣམས་དང་། རྒྱལ་ཁྲིམས་འདོན་པ་རྣམས་དང་། གསང་ཚིག་གིས་ལྷན་ཅིག་འཚོ་བ་རྣམས་ཀྱིས་གཞོན་ནུ་རྡུལ་ཕྲན་ཕའི་རྒྱལ་སྲིད་ཀྱི་དབང་ཕྱུག་ལ་བཞག་ཅིང་། དེ་རྒྱལ་སྲིད་ལ་དབང་བསྐུར་བའི་ཕྱིར་དབང་བསྐུར་རོ། །</p>
<p>དེ་ནས་གཞོན་ནུ་རྡུལ་ཕྲན་གྱི་མིང་གཞོན་ནུ་རྡུལ་ཕྲན་ཞེས་བྱ་བ་གང་ཡིན་པ་དེ་ནུབ་ཅིང་། རྒྱལ་པོ་རྡུལ་ཕྲན་ཞེས་བྱ་བར་གྲགས་སོ། །</p>
<p>དེ་ནས་རྒྱལ་པོ་རྡུལ་ཕྲན་གྱིས་བྲམ་ཟེ་གནག་ལྷས་སྐྱེས་ཕོ་ཉས་བཀུག་ནས་འདི་སྐད་ཅེས་སྨྲས་སོ། །</p>
<p>མཁན་པོས་ངའི་ཡབ་ལ་ཇི་ལྟར་རྗེས་སུ་སྟོན་པ་དེ་ལྟར་ང་ལ་ད་ཕྱིན་ཆད་རྗེས་སུ་བསྟན་པར་བྱ་བར་སོམས་ཤིག །བཀའ་བཞིན་འཚལ་ཞེས་བྲམ་ཟེ་གནག་ལྷས་སྐྱེས་ཀྱིས་མཉན་ཏོ། །</p>
<p>དེ་ནས་བྲམ་ཟེ་གནག་ལྷས་སྐྱེས་ཀྱིས་རྒྱལ་པོའི་འཁོར་རྒྱལ་རིགས་དྲུག་ཕོ་ཉས་བཀུག་སྟེ་འདི་སྐད་ཅེས་སྨྲས་སོ། །</p>
<p>ཤེས་ལྡན་དག་ཁྱེད་ཅག་རྒྱལ་པོ་རྡུལ་ཕྲན་གང་ན་བ་དེར་དོང་ལ་ཕྱིན་པ་དང་། རྒྱལ་པོ་རྡུལ་ཕྲན་ལ་རྒྱལ་བ་དང་ཚེ་སྤེལ་བདག་བྱོས་ལ་འདི་སྐད་ཅེས་ལྷ་ལྷ་གཞོན་ནུར་གྱུར་པ་ན་བདག་ཅག་སྤྱན་སྔར་མཆིས་ནས་འདི་སྐད་ཅེས་ཇི་ལྟར་རྡུལ་ཕྲན་ཁྱོད་བདེ་ན་དེ་བཞིན་དུ་བདག་ཅག་བདེ་ཞིང་། ཇི་ལྟར་རྡུལ་ཕྲན་ཁྱོད་སྡུག་བསྔལ་ན་དེ་བཞིན་དུ་བདག་ཅག་སྡུག་བསྔལ་བར་འགྱུར་ལ། རྒྱལ་པོའི་འཁོར་རྒྱལ་རིགས་དྲུག་པོ་ནི་རྡུལ་ཕྲན་ཁྱོད་ཀྱི་གྲོགས་པོ་དང་། སྙིང་དུ་སྡུག་པ་དང་། ནེའུ་ཟླ་ལགས་ཀྱིས། རྡུལ་ཕྲན་ཁྱོད་གལ་ཏེ་ཡབ་འདས་ཏེ་ཡབ་ཀྱི་རྒྱལ་སྲིད་ཀྱི་དབང་ཕྱུག་ལ་བཞག་ན་ཅི་ནས་ཀྱང་བདག་ཅག་ལ་ལོངས་སྤྱོད་དག་ལས་ལོངས་སྤྱོད་ཀྱི་བགོ་བཤའ་མཛོད་ཅིག་ཅེས་གསོལ་པ་དགོངས་སམ་ཞེས་སྨྲོས་ཤིག །གལ་ཏེ་འདི་སྐད་ཅེས་ངས་དྲན་ནོ་ཟེར་ན། ལྷ་ད་ནི་དེའི་དུས་ལ་བབ་ལགས་སོ་ཞེས་སྨྲོས་ཤིག །འོན་ཏེ་དེ་འདི་སྐད་ཅེས་ས་ཆེན་པོ་ནང་ཡངས་ལ་ཕྱི་ཤིང་རྟའི་དབྱིབས་ལྟར་འདུག་པ་འདི་ཆ་བདུན་དུ་འགེད་པ་སུ་ཞིག་ཡོད་ཅེས་ཟེར་ན། ལྷ་གནག་ལྷས་སྐྱེས་མ་ལགས་པ་གཞན་ཡང་མ་མཆིས་སོ་ཞེས་སྨྲོས་ཤིག །མཁན་པོ་བཀའ་བཞིན་འཚལ་ཞེས་རྒྱལ་པོའི་འཁོར་རྒྱལ་རིགས་དྲུག་གིས་བྲམ་ཟེ་གནག་ལྷས་སྐྱེས་ལས་མཉན་ནས། རྒྱལ་པོ་རྡུལ་ཕྲན་གང་ན་བ་དེར་དོང་སྟེ་ཕྱིན་པ་དང་། རྒྱལ་པོ་རྡུལ་ཕྲན་ལ་རྒྱལ་བ་དང་ཚེ་སྤེལ་བ་དག་བྱས་ནས་རྒྱལ་པོ་རྡུལ་ཕྲན་ལ་འདི་སྐད་ཅེས་སྨྲས་སོ། །</p>
<p>ལྷ་ལྷ་སྔོན་གཞོན་ནུར་གྱུར་པ་ན་བདག་ཅག་སྤྱན་སྔར་མཆིས་ནས་འདི་སྐད་ཅེས་ཇི་ལྟར་རྡུལ་ཕྲན་ཁྱོད་བདེ་ན་དེ་བཞིན་དུ་བདག་ཅག་བདེ་ཞིང་། ཇི་ལྟར་རྡུལ་ཕྲན་ཁྱོད་སྡུག་བསྔལ་ན་དེ་བཞིན་དུ་བདག་ཅག་སྡུག་བསྔལ་བར་འགྱུར་ལ། བདག་ཅག་རྒྱལ་པོའི་འཁོར་རྒྱལ་རིགས་དྲུག་པོ་ནི་རྡུལ་ཕྲན་ཁྱོད་ཀྱི་གྲོགས་པོ་དང་། སྙིང་དུ་སྡུག་པ་དང་། ནེའུ་ཟླ་ལགས་ཀྱིས། རྡུལ་ཕྲན་ཁྱོད་གལ་ཏེ་ཡབ་འདས་ཏེ་ཡབ་ཀྱི་རྒྱལ་སྲིད་ཀྱི་དབང་ཕྱུག་ལ་བཞག་ན་ཅི་ནས་ཀྱང་བདག་ཅག་ལ་ལོངས་སྤྱོད་དག་ལས་ལོངས་སྤྱོད་ཀྱི་བགོ་བཤའ་མཛོད་ཅིག་ཅེས་གསོལ་པ་དགོངས་ལགས་སམ། ཤེས་ལྡན་དག་ངས་དྲན་ནོ། །</p>
<p>ལྷ་ད་ནི་དེའི་དུས་ལ་བབ་ལགས་སོ། །</p>
<p>འོ་ན་ས་ཆེན་པོ་ནང་ཡངས་ལ་ཕྱི་ཤིང་རྟའི་དབྱིབས་ལྟར་འདུག་པ་འདི་ཆ་བདུན་དུ་འགེད་པ་སུ་ཞིག་ཡོད། ལྷ་གནག་ལྷས་སྐྱེས་མ་ལགས་པ་གཞན་མ་མཆིས་སོ། །</p>
<p>དེ་ནས་རྒྱལ་པོ་རྡུལ་ཕྲན་གྱིས་བྲམ་ཟེ་གནག་ལྷས་སྐྱེས་ཕོ་ཉས་བཀུག་ནས་འདི་སྐད་ཅེས་སྨྲས་སོ། །</p>
<p>མཁན་པོ་ཁྱོད་ཀྱིས་ས་ཆེན་པོ་འདི་ནང་ཡངས་ལ་ཕྱི་ཤིང་རྟའི་དབྱིབས་ལྟར་འདུག་པ་འདི་ཆ་བདུན་དུ་འགེད་ནུས་སམ། ལྷ་ལེགས་པར་ར་རྔོ་ཐོག་གོ། །</p>
<p>དེ་ནས་བྲམ་ཟེ་གནག་ལྷས་སྐྱེས་ཀྱིས་རྒྱལ་པོ་རྡུལ་ཕྲན་ལས་མཉན་ནས་དཀྱིལ་དང་དཀྱིལ་ན་ཡུལ་འཁོར་བུ་ཆུང་དང་འཁོར་བུ་ཆུང་ཡོད་པ་གང་ཡིན་པ་དེ་དག་རྒྱལ་པོ་རྡུལ་ཕྲན་གྱི་རིས་སུ་བཅད་པ་དང་། དེས་རྒྱལ་པོ་རྡུལ་ཕྲན་ཡི་རངས་པར་གྱུར་ཏོ། །</p>
<p>བྲམ་ཟེ་གནག་ལྷས་སྐྱེས་ཀྱིས་ཁོ་བོའི་རིས་ཇི་ལྟ་བུ་ཞིག་ཏུ་བཅད་ན། ད་ལྟ་དཔེར་ན་མཁས་པ་གསལ་བ་བྱེ་བྲག་ཤེས་པས་བྱས་པ་ལྟ་བུར་གྱུར་ཏེ་ཞེས་ཡི་རངས་པ་ཡང་གོ་བར་བྱས་སོ། །</p>
<p>ཡུལ་འཁོར་བུ་ཆུང་གཞན་གང་དག་ཡིན་པ་དེ་དག་རྒྱལ་པོའི་འཁོར་རྒྱལ་རིགས་དྲུག་གི་རིས་སུ་བཅད་པ་དང་། དེས་རྒྱལ་པོའི་འཁོར་རྒྱལ་རིགས་དྲུག་ཀྱང་ཡི་རངས་པར་གྱུར་ཏེ། བྲམ་ཟེ་གནག་ལྷས་སྐྱེས་ཀྱིས་ཇི་ལྟ་བུ་ཞིག་ཏུ་བགོས་ན། ཇི་ལྟར་མཁས་པ་གསལ་བ་བྱེ་བྲག་ཤེས་པས་བྱས་པ་བཞིན་དུ་ཁོ་བོ་ཅག་གིས་ཡུན་རིང་པོ་ནས་བསམས་བསམས་པའི་ཡུལ་དེ་དག་ད་ཁོ་བོ་ཅག་གི་རིས་སུ་བཅད་ཅེས་ཡི་རངས་པ་ཡང་གོ་བར་བྱས་སོ། །</p>
<p>དེ་ནས་རྒྱལ་པོའི་ཞམ་རིང་རྒྱལ་རིགས་དྲུག་གིས་བྲམ་ཟེ་གནག་ལྷས་སྐྱེས་ལ་འདི་སྐད་ཅེས་སྨྲས་སོ། །</p>
<p>མཁན་པོ་རྒྱལ་པོ་རྡུལ་ཕྲན་ལ་ཇི་ལྟར་རྗེས་སུ་སྟོན་པ་དེ་བཞིན་དུ་དེང་སླན་ཆད་བདག་ཅག་ལ་ཡང་ཁྱོད་ཀྱིས་རྗེས་སུ་བསྟན་པར་དགོངས་སུ་གསོལ། དེ་བཞིན་དུ་བྱའོ་ཞེས་བྲམ་ཟེ་གནག་ལྷས་སྐྱེས་ཀྱིས་མཉན་ཏོ། །</p>
<p>དེ་ནས་བྲམ་ཟེ་གནག་ལྷས་སྐྱེས་རྒྱལ་པོ་རྡུལ་ཕྲན་དང་། རྒྱལ་པོའི་འཁོར་རྒྱལ་རིགས་དྲུག་དང་། རྒྱལ་རིགས་ཤིང་སཱ་ལ་ཆེན་པོ་ལྟ་བུ་བདུན་དང་། བྲམ་ཟེ་ཤིང་སཱ་ལ་ཆེན་པོ་ལྟ་བུ་བདུན་དང་། ཁྱིམ་བདག་ཤིང་སཱ་ལ་ཆེན་པོ་ལྟ་བུ་བདུན་དང་། ཐབས་རིར་བབ་པའི་ཆུང་མ་བཞི་བཅུ་ལ་རྗེས་སུ་སྟོན་ཏོ། །</p>
<p>བྲམ་ཟེའི་ཁྱེའུ་ལྔ་བརྒྱ་ཙམ་ལ་བྲམ་ཟེའི་གསང་ཚིག་ཀློག་ཏུ་འཇུག་གོ། །</p>
<p>འདུལ་སྦྱོང་མཁན་དང་། གླང་པོ་ཆེ་ལ་ཞོན་པ་དང་། རྟ་ལ་ཞོན་པ་དང་། རལ་གྲི་འཛིན་སྟངས་མཁན་དང་། གཞུ་འཛིན་པ་དང་། ཞབས་འབྲིང་བྱེད་པ་དང་། གོ་རེ་ལོང་བྱེད་པ་དང་། བྲོ་གར་ལེན་པ་དང་། རྒྱལ་པོའི་བུ་རྟུལ་ཕོད་པ་དཔའ་བ་རབ་གནོན་ཚན་པོ་ཆེ་དང་ལྡན་པ་རྣམས་དང་། སེམས་སྲུང་བ་དང་། སྐྲ་མཁན་དང་། ཁྲུས་བྱེད་པ་དུ་མ་ལ་ཡང་རྗེས་སུ་སྟོན་པར་བྱེད་དོ། །</p>
<p>དེ་ནས་བྲམ་ཟེ་གནག་ལྷས་སྐྱེས་ཀྱི་མིང་བྲམ་ཟེ་གནག་ལྷས་སྐྱེས་ཞེས་བྱ་བའི་མིང་གང་ཡིན་པ་དེ་ནུབ་པར་གྱུར་ཅིང་། བྲམ་ཟེ་ཆེན་པོ་གནག་ལྷས་སྐྱེས་བྲམ་ཟེ་ཆེན་པོ་གནག་ལྷས་སྐྱེས་ཞེས་བྱ་བར་གྲགས་སོ། །</p>
<p>དེ་ནས་བྲམ་ཟེ་ཆེན་པོ་གནག་ལྷས་སྐྱེས་བྲམ་ཟེ་རྣམས་ཀྱིས་ནི་ཚངས་པར་བཀུར་རོ། །</p>
<p>རྒྱལ་པོས་ནི་ལྷར་བཀུར་རོ། །</p>
<p>གྲོང་མི་དང་ཡུལ་མི་རྣམས་ཀྱིས་ནི་རྒྱལ་པོར་བཀུར་རོ། །</p>
<p>བྲམ་ཟེ་རྣམས་ཀྱིས་ནི་འདི་སྙམ་དུ་ཤེས་ཏེ། བྲམ་ཟེ་ཆེན་པོ་གནག་ལྷས་སྐྱེས་ཀྱིས་ཚངས་པའི་ལམ་མཐོང་སྟེ། ཚངས་པའི་ལམ་ཤེས་ཤིང་མཐོང་ནས་མཐའ་དག་རྫོགས་པར་བྱས་ཏེ་གནས་སོ་སྙམ་མོ། །</p>
<p>རྒྱལ་པོ་དང་། གྲོང་མི་དང་། ཡུལ་མི་རྣམས་ཀྱིས་ཀྱང་འདི་སྙམ་དུ་ཤེས་ཏེ། བྲམ་ཟེ་ཆེན་པོ་གནག་ལྷས་སྐྱེས་ཀྱིས་ཚངས་པའི་ལམ་ཤེས་ཤིང་། ཚངས་པའི་ལམ་མཐོང་སྟེ། ཚངས་པའི་ལམ་ཤེས་ཤིང་མཐོང་ནས་མཐའ་དག་རྫོགས་པར་བྱས་ཏེ་གནས་སོ་སྙམ་མོ། །</p>
<p>དེ་ནས་བྲམ་ཟེ་ཆེན་པོ་གནག་ལྷས་སྐྱེས་འདི་སྙམ་དུ་སེམས་ཏེ། བདག་ད་ལྟར་བྲམ་ཟེ་རྣམས་ཀྱིས་ནི་ཚངས་པར་བཀུར། རྒྱལ་པོས་ནི་ལྷར་བཀུར། གྲོང་མི་དང་ཡུལ་མི་རྣམས་ཀྱིས་ནི་རྒྱལ་པོ་བཀུར། བྲམ་ཟེ་རྣམས་ནི་འདི་སྙམ་དུ་ཤེས་ཏེ། བྲམ་ཟེ་ཆེན་པོ་གནག་ལྷས་སྐྱེས་ཀྱིས་ཚངས་པའི་ལམ་མཐོང་སྟེ། ཚངས་པའི་ལམ་ཤེས་ཤིང་མཐོང་ནས་མཐའ་དག་རྫོགས་པར་བྱས་ཏེ་གནས་སོ་སྙམ་མོ། །</p>
<p>རྒྱལ་པོ་དང་། གྲོང་མི་དང་། ཡུལ་མི་རྣམས་ཀྱིས་ཀྱང་འདི་སྙམ་དུ་ཤེས་ཏེ། བྲམ་ཟེ་ཆེན་པོ་གནག་ལྷས་སྐྱེས་ནི་ཚངས་པའི་ལམ་ཤེས་ཤིང་ཚངས་པའི་ལམ་མཐོང་སྟེ། ཚངས་པའི་ལམ་ཤེས་ཤིང་མཐོང་ནས་མཐའ་དག་རྫོགས་པར་བྱས་ཏེ་གནས་སོ་སྙམ་མོ། །</p>
<p>བདག་གིས་ནི་ཚངས་པའི་ལམ་ཡང་མི་ཤེས། བདག་ནི་ཚངས་པའི་ལམ་ཤེས་ཤིང་མཐོང་ནས་མཐའ་དག་རྫོགས་པར་བྱས་ཏེ་གནས་པ་ཡང་མ་ཡིན་ན། བདག་གིས་བདག་གི་ཕ་བྲམ་ཟེ་གནག་ལྷས་སྐྱེས་ལས་བྲམ་ཟེ་གང་ཞིག་དབྱར་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་ན་དེའི་དྲུང་དུ་ཚངས་པ་འོང་བར་འགྱུར་རོ་ཞེས་ཐོས་ཀྱིས། མ་ལ་བདག་གིས་དབྱར་ཟླ་བ་བཞི་དག་ལ་དབེན་པར་སྙིང་རྗེའི་བསམ་གཏན་གྱིས་གནས་པར་བྱའོ་སྙམ་མོ། །</p>
<p>དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱིས་རྒྱལ་པོ་རྡུལ་ཕྲན་ལ་འདི་སྐད་ཅེས་སྨྲས་སོ། །</p>
<p>ལྷ་རེ་ཞིག་རྗེས་སུ་སྟོན་པ་གཞན་ཞིག་བཙལ་དུ་གསོལ། བདག་ནི་དབྱར་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་པར་འཚལ་ལོ། །</p>
<p>མཁན་པོ་དག་དེའི་དུས་ལ་བབ་པར་མཁྱེན་པར་མཛོད་ཅིག །རྒྱལ་པོའི་འཁོར་རྒྱལ་རིགས་དྲུག་དང་། རྒྱལ་རིགས་ཤིང་སཱ་ལ་ཆེན་པོ་ལྟ་བུ་བདུན་དང་། བྲམ་ཟེ་ཤིང་སཱ་ལ་ཆེན་པོ་ལྟ་བུ་བདུན་དང་། ཁྱིམ་བདག་ཤིང་སཱ་ལ་ཆེན་པོ་ལྟ་བུ་བདུན་དང་། ཐབས་རིར་བབ་པའི་ཆུང་མ་བཞི་བཅུ་ལ་སྨྲས་པ། ཤེས་ལྡན་དག་རེ་ཞིག་མ་གཡེང་བར་བག་ཡོད་པར་ཁྱིམ་ན་འཁོད་ཅིག །བདག་ནི་དབྱར་གྱི་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་པར་འདོད་དོ། །</p>
<p>རྗེའི་སྲས་ད་དེའི་དུས་ལ་བབ་ལགས་སོ། །</p>
<p>བྲམ་ཟེའི་ཁྱེའུ་ལྔ་བརྒྱ་པོ་དག་ལ་སྨྲས་པ། བྲམ་ཟེའི་ཁྱེའུ་དག་རེ་ཞིག་ཇི་སྐད་ཐོས་པ་དང་། ཇི་སྐད་བསྟན་པ་དང་། ཇི་ལྟར་ཀུན་ཆུབ་པར་བྱས་པའི་རིག་པ་དག་ཟུང་ཤིག །ལྷོགས་ཤིག །བདག་ནི་དབྱར་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་པར་འདོད་དོ། །</p>
<p>མཁན་པོ་ད་དེའི་དུས་ལ་བབ་ལགས་སོ། །</p>
<p>འདུལ་སྦྱོང་མཁན་དང་། གླང་པོ་ཆེ་ལ་ཞོན་པ་དང་། རྟ་ལ་ཞོན་པ་དང་། ཤིང་རྟ་པ་དང་། རལ་གྲི་འཛིན་སྟངས་མཁན་དང་། གཞུ་འཛིན་པ་དང་། ཞབས་འབྲིང་བྱེད་པ་དང་། གོ་རེ་ལོང་བྱེད་པ་དང་། བྲོ་གར་ལེན་པ་དང་། རྒྱལ་པོའི་བུ་རྟུལ་ཕོད་པ་དཔའ་བ་རབ་གནོན་ཚན་པོ་ཆེ་དང་ལྡན་པ་རྣམས་དང་། སེམས་སྲུང་བ་དང་། སྐྲ་མཁན་དང་། ཁྲུས་བྱེད་པ་དུ་མ་ལ་སྨྲས་པ། ཤེས་ལྡན་དག་རེ་ཞིག་རྗེས་སུ་སྟོན་པ་གཞན་ཚོལ་ཅིག །ཁོ་བོ་ནི་དབྱར་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་པར་འདོད་དོ། །</p>
<p>མཁན་པོ་ད་དེའི་དུས་ལ་བབ་ལགས་སོ། །</p>
<p>དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱིས་གྲོང་ཁྱེར་གྱི་ཤར་ཕྱོགས་སུ་ཁང་བཟངས་ཤིག་བརྩིགས་ནས། དབྱར་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་པ་ལས་དེའི་དྲུང་དུ་ཚངས་པ་མ་འོངས་སོ། །</p>
<p>དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱིས་དབྱར་གྱི་ཟླ་བ་བཞིར་ཞག་གཅིག་གིས་མ་ལོན་པ་དང་འདི་སྙམ་དུ་སེམས་ཏེ། བདག་གི་ཕ་བྲམ་ཟེ་གནག་ལྷས་སྐྱེས་ལས་དབྱར་ཟླ་བ་བཞི་པོ་དག་ལ་དབེན་པར་སྙིང་རྗེའི་བསམ་གཏན་གྱིས་གནས་ན། དེའི་དྲུང་དུ་ཚངས་པ་འོང་བར་འགྱུར་རོ་ཞེས་ཐོས་ན་བདག་གི་དྲུང་དུ་ནི་ཚངས་པ་མ་འོངས་སོ་སྙམ་མོ། །</p>
<p>དེ་ནས་ཚངས་པ་མི་མཇེད་ཀྱི་བདག་པོས་བྲམ་ཟེ་ཆེན་པོ་གནག་ལྷས་སྐྱེས་ཀྱི་བསམ་པ་སེམས་ཀྱིས་ཤེས་ནས། དཔེར་ན་སྐྱེས་བུ་སྟོབས་དང་ལྡན་པའི་ལག་པ་བསྐུམ་པ་ལས་བརྐྱང་བའམ། བརྐྱང་བ་ལས་བསྐུམ་པ་ཙམ་གྱིས་ཚངས་པ་མི་མཇེད་ཀྱི་བདག་པོ་ཚངས་པའི་འཇིག་རྟེན་ནས་མི་སྣང་བར་གྱུར་ཅིང་། བྲམ་ཟེ་ཆེན་པོ་གནག་ལྷས་སྐྱེས་ཀྱི་ཁང་བཟངས་སུ་འོངས་སོ། །</p>
<p>དེའི་ཚེ་ཚངས་པ་མི་མཇེད་ཀྱི་བདག་པོའི་ཁ་དོག་གི་མཐུས་ཁང་བཟངས་ཐམས་ཅད་སྣང་བ་རྒྱ་ཆེན་པོས་ཁྱབ་པར་གྱུར་ཏོ། །</p>
<p>བྲམ་ཟེ་ཆེན་པོ་གནག་ལྷས་སྐྱེས་ཀྱིས་ནམ་གྱི་ཆ་སྨད་ལ་བབ་པ་དང་། ཁང་བཟངས་ཐམས་ཅད་སྣང་བ་རྒྱ་ཆེན་པོས་ཁྱབ་པར་གྱུར་པ་མཐོང་ངོ་། །</p>
<p>མཐོང་ནས་ཀྱང་དེའི་ཚེ་ཚིགས་སུ་བཅད་དེ་སྨྲས་པ། འདི་འདྲ་བ་ཡི་ཁ་དོག་ནི། །</p>
<p>བདག་གིས་མ་མཐོང་མ་ཐོས་ན། །</p>
<p>གཟུགས་བཟང་ཁ་དོག་ལྡན་པ་ཡི། །</p>
<p>གྲོགས་པོ་ཁྱོད་ནི་སུ་ཞིག་ཡིན། །</p>
<p>གང་ལ་ལྷར་བཅས་ཚངས་རིས་དང་། །</p>
<p>དེ་བཞིན་རིས་ནི་གཞན་དག་གིས། །</p>
<p>གཞོན་ནུར་རབ་ཤེས་དེ་ལྟ་བུར། །</p>
<p>གནག་ལྷས་སྐྱེས་ཀྱིས་ང་ཤེས་བྱོས། །</p>
<p>ཚངས་པ་ཁྱོད་ལ་འདུད་བགྱིད་ཅིང་། །</p>
<p>བཀུར་སྟི་ཡང་ནི་བགྱིད་ལགས་ཀྱིས། །</p>
<p>བདག་གི་ཚིག་རྣམས་གསན་མཛོད་ལ། །</p>
<p>མྱུར་དུ་གནང་བར་མཛད་དུ་གསོལ། །</p>
<p>གནག་ལྷས་སྐྱེས་པ་ཁྱོད་ཀྱིས་ནི། །</p>
<p>སྨྲས་པའི་ཚིག་དེ་གཟུང་བར་བྱས། །</p>
<p>ཚེ་འདིའི་དོན་ནི་གང་ཡིན་དང་། །</p>
<p>ཕྱི་མའི་དོན་ནི་གང་ཡིན་པ། །</p>
<p>ཡིད་ལ་བསམས་པ་དེ་དག་ནི། །</p>
<p>བྲམ་ཟེ་ང་ལ་དྲིས་ཤིག་དང་། །</p>
<p>དྲིས་པ་དེ་དང་དེ་དག་ནི། །</p>
<p>ང་ཡིས་ཁྱོད་ལ་གཏན་ལ་དབབ། །</p>
<p>དེ་ནས་བྲམ་ཟེ་ཆེན་པོ་གནག་ལྷས་སྐྱེས་འདི་སྙམ་དུ་སེམས་ཏེ། རེ་ཞིག་བདག་གིས་མཐོང་བའི་ཆོས་ཀྱི་དོན་གྱིས་ཐོབ་པར་བྱ་བ་གང་ཡིན་པ་དེ་ནི་བདག་གིས་ཐོབ་ཀྱིས། མ་ལ་བདག་གིས་ཚེ་ཕྱི་མའི་དོན་ལས་བརྩམས་ཏེ་དྲི་བར་བྱའོ་སྙམ་ནས་དེའི་ཚེ་ཚིགས་སུ་བཅད་དེ་སྨྲས་པ། བློ་ལ་བསྡོགས་པའི་ཡིད་གཉིས་ཐེ་ཚོམ་དག །ཚངས་པ་ཀུན་བགེད་གཞོན་ནུ་ལ་འདྲི་བ། །</p>
<p>གང་དུ་གནས་ཤིང་གང་ལ་བསླབ་བྱས་ན། །</p>
<p>ཚངས་པའི་འཇིག་རྟེན་མི་འཆི་འཐོབ་པར་འགྱུར། །</p>
<p>བྲམ་ཟེ་མི་ཡི་ནང་ན་ངའོ་སྙམ་སྤངས་ཤིང་། །</p>
<p>གཅིག་པུར་གྱུར་པ་སྙིང་རྗེར་མོས་པ་དང་། །</p>
<p>དྲི་ང་མེད་ཅིང་འཁྲིག་ལས་ཆགས་བྲལ་བ། །</p>
<p>འདི་ལ་གནས་ཤིང་འདི་ཉིད་ལ་བསླབས་ནས། །</p>
<p>མི་ཡིས་ཚངས་པའི་འཇིག་རྟེན་འཆི་མེད་འཐོབ། །</p>
<p>དེ་ནས་བྲམ་ཟེ་ཆེན་པོ་གནག་ལྷས་སྐྱེས་འདི་སྙམ་དུ་སེམས་ཏེ། ཚངས་པས་བཤད་པ། བྲམ་ཟེ་མི་ཡི་ནང་ན་ངའོ་སྙམ་སྤངས་ཤིང་། །</p>
<p>ཞེས་བྱ་བ་འདིའི་དོན་ཡང་བདག་གིས་ཀུན་ཤེས། ཚངས་པས་བཤད་པ། གཅིག་པུར་གྱུར་པ་སྙིང་རྗེར་མོས་པ་དང་། །</p>
<p>ཞེས་བྱ་བ་འདིའི་དོན་ཡང་བདག་གིས་ཀུན་ཤེས་ན། ཚངས་པས་བཤད་པ། དྲི་ང་མེད་ཅིང་འཁྲིག་ལས་ཆགས་བྲལ་བ། །</p>
<p>ཞེས་བྱ་བ་འདིའི་དོན་བདག་གིས་མི་ཤེས་སོ་སྙམ་དུ་བསམས་ནས་དེའི་ཚེ་ཚིགས་སུ་བཅད་དེ་སྨྲས་པ། ཚངས་པ་མིའི་ནང་དྲི་ང་གང་ཞིག་ལགས། །</p>
<p>འཇིག་རྟེན་ཀུན་ནི་ངོགས་ཀྱིས་འབབ་ཆུ་ལྟར། །</p>
<p>གང་གིས་བསྒྲིབས་ན་ངན་སོང་སྒྲིབ་པ་ཅན། །</p>
<p>ཚངས་པ་འཐོབ་འགྱུར་ལམ་ནི་མི་ཤེས་པའོ། །</p>
<p>ཁྲོ་དང་བརྫུན་དང་ཁོན་དང་རྣམ་འཚེ་དང་། །</p>
<p>འཇུངས་དང་མངོན་པའི་ང་རྒྱལ་མི་བཟོད་དང་། །</p>
<p>ཆགས་དང་ཞེ་སྡང་དེ་བཞིན་གཏི་མུག་དང་། །</p>
<p>ཕྲག་དོག་སེར་སྣ་དག་དང་འཚིག་པ་སྟེ། །</p>
<p>དེ་དག་བྲམ་ཟེ་མིའི་ནང་དྲི་ང་ཡིན། །</p>
<p>འཇིག་རྟེན་ཀུན་ན་ངོགས་ཀྱིས་འབབ་ཆུ་ལྟར། །</p>
<p>དེ་ཡིས་བསྒྲིབས་ན་ངན་སོང་སྒྲིབ་པ་ཅན། །</p>
<p>ཚངས་པ་འཐོབ་འགྱུར་ལམ་ནི་མི་ཤེས་སོ། །</p>
<p>དེ་ནས་བྲམ་ཟེ་ཆེན་པོ་གནག་ལྷས་སྐྱེས་འདི་སྙམ་དུ་སེམས་ཏེ། ཇི་སྐད་དུ་བདག་གིས་ཚངས་པས་སྨྲས་པའི་དོན་ཤེས་པ་ལྟར་ན། ཁྱིམ་པ་ཁྱིམ་ན་གནས་པས་ཇི་སྲིད་འཚོ་བའི་བར་དུ་ཚངས་པར་སྤྱོད་པ་སལ་གྱིས་དག་པ། མ་འདྲེས་པ་ཡོངས་སུ་རྫོགས་པ་ཡོངས་སུ་དག་པ་རྣམ་པར་བྱུང་བ་སྤྱད་པ་འདི་ནི་སླ་བ་མ་ཡིན་པས་མ་ལ་བདག་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་མེད་པར་རབ་ཏུ་འབྱུང་བར་བྱའོ་སྙམ་མོ། །</p>
<p>དེ་ནས་ཚངས་པ་མི་མཇེད་ཀྱི་བདག་པོས་བྲམ་ཟེ་ཆེན་པོ་གནག་ལྷས་སྐྱེས་ཀྱི་བསམ་པ་སེམས་ཀྱིས་ཤེས་ནས་ཚིགས་སུ་བཅད་དེ་སྨྲས་པ། ཚངས་པར་སྐྱེ་བར་བྱ་བའི་ཕྱིར། །</p>
<p>འདི་ལ་འབད་པ་བརྟན་པར་གྱིས། །</p>
<p>ཆོས་འདི་དག་པ་གཡུང་དྲུང་ཡིན། །</p>
<p>ཞེས་སྨྲས་ནས་ཚངས་པ་མི་མཇེད་ཀྱི་བདག་པོ་དེ་ཉིད་དུ་མི་སྣང་བར་གྱུར་ཏོ། །</p>
<p>དེ་ནས་དབྱར་ཟླ་བ་བཞི་པོ་དག་འདས་ནས་རྒྱལ་པོ་རྡུལ་ཕྲན་བྲམ་ཟེ་ཆེན་པོ་གནག་ལྷས་སྐྱེས་གང་ན་བ་དེར་དོང་སྟེ་ཕྱིན་པ་དང་། བྲམ་ཟེ་ཆེན་པོ་གནག་ལྷས་སྐྱེས་ཀྱི་རྐང་པ་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་། རྒྱལ་པོ་རྡུལ་ཕྲན་ལ་བྲམ་ཟེ་ཆེན་པོ་གནག་ལྷས་སྐྱེས་ཀྱིས་འདི་སྐད་ཅེས་སྨྲས་སོ། །</p>
<p>ས་བདག་རྒྱལ་ཆེན་རྡུལ་ཕྲན་ཁྱོད། །</p>
<p>བདག་གི་ཚིག་ནི་གསན་པར་མཛོད། །</p>
<p>གནག་ལྷས་སྐྱེས་བདག་མི་སྤྲོ་ཡིས། །</p>
<p>རྒྱལ་སྲིད་ཉིད་ཀྱིས་བསྐྱང་དུ་གསོལ། །</p>
<p>དེ་ནས་རྒྱལ་པོ་རྡུལ་ཕྲན་གྱིས་ཚིགས་སུ་བཅད་དེ་སྨྲས་པ། ཁྱོད་ཀྱི་འདོད་པ་མི་ཆོག་པ། །</p>
<p>གང་ཡིན་དེ་ཡང་ཁྱོད་ལ་བསྐང་། །</p>
<p>ཁྱོད་ལ་འཚེ་བ་དེ་བསད་ཀྱིས། །</p>
<p>གནག་ལྷས་སྐྱེས་ཀྱིས་བདག་མ་སྤང་། །</p>
<p>རྒྱལ་པོ་བདག་འདོད་མི་ཆོག་མིན། །</p>
<p>བདག་ལ་འཚེ་བའང་མ་མཆིས་ཏེ། །</p>
<p>མི་མ་ཡིན་པའི་ཚིག་ཐོས་ནས། །</p>
<p>ཁྱིམ་གྱི་གཞི་ལ་མི་སྤྲོའོ། །</p>
<p>གང་ལས་ཐོས་ནས་བྲམ་ཟེ་ཁྱོད། །</p>
<p>འདིར་ནི་བདག་དང་འདོད་སྤོང་བ། །</p>
<p>མི་མ་ཡིན་པ་དེ་ཅི་འདྲ། །</p>
<p>དྲི་ཡིས་དེ་ནི་བདག་ལ་སྨྲོས། །</p>
<p>སྙིང་རྗེ་ཡི་ནི་གནས་པ་ཡིས། །</p>
<p>རབ་དབེན་བསམ་གཏན་བྱེད་པ་ན། །</p>
<p>དེ་ནས་ཚངས་པ་མདུན་དུ་འོངས། །</p>
<p>ཐ་དད་ཕྱོགས་ནི་སྣང་བར་བྱས། །</p>
<p>བདག་གིས་དེ་ཡི་ཚིག་ཐོས་ནས། །</p>
<p>ཁྱིམ་གྱི་གཞི་ལ་མི་སྤྲོའོ། །</p>
<p>བྲམ་ཟེ་གང་དུ་འགྲོ་བ་དེར། །</p>
<p>ཁོ་བོ་ཡང་ནི་འགྲོ་བྱ་ཞིང་། །</p>
<p>ཁྱོད་ཀྱི་ཉན་ཐོས་འགྱུར་བར་བགྱིས། །</p>
<p>གནག་ལྷས་སྐྱེས་ཁྱོད་སྟོན་པ་མཛོད། །</p>
<p>གང་ལ་སོ་སོའི་སྐྱེ་བོ་རྣམས། །</p>
<p>ཆགས་པའི་འདོད་པ་དེ་དག་སྤོངས། །</p>
<p>འདོད་པ་རྣམས་ལ་མི་ལྟ་ཞིང་། །</p>
<p>བདེན་པའི་ཆོས་ལ་གནས་པར་མཛོད། །</p>
<p>ཚངས་པར་སྐྱེ་བར་བགྱི་སླད་དུ། །</p>
<p>ནོར་བུ་དག་པ་བཻ་ཌཱུརྱ། །</p>
<p>ཇི་ལྟར་མ་བཅོས་དྲི་མེད་ལྟའི། །</p>
<p>ཚངས་པར་སྤྱོད་པ་སྤྱད་པར་བགྱི། །</p>
<p>མཁན་པོ་ད་དེའི་དུས་ལ་བབ་པར་མཁྱེན་པར་མཛོད་ཅིག །དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱིས་རྒྱལ་པོའི་འཁོར་རྒྱལ་རིགས་དྲུག་རྣམས་ལ་སྨྲས་པ། ཤེས་ལྡན་དག་བདག་ནི་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ན་ཤེས་ལྡན་དག་ཅི་བྱེད། མཁན་པོ་ལོ་བདུན་དུ་གཞེས་ཤིག་དང་། ལོ་བདུན་འདས་ནས་བདག་ཅག་བུ་དང་། སྤུན་དང་། གཞན་དག་རྒྱལ་སྲིད་ཀྱི་དབང་ཕྱུག་ལ་བཀོད་ནས་མཁན་པོ་རབ་ཏུ་བྱུང་བའི་རྗེས་སུ་རབ་ཏུ་འབྱུང་ངོ་། །</p>
<p>ཤེས་ལྡན་དག་ལོ་བདུན་ལྟ་ཧ་ཅང་ཡང་ཐོགས་ཆེས་སོ། །</p>
<p>གཞན་ཡང་འདོད་པ་རྣམས་ནི་ཆགས་པར་འགྱུར་བ། ལོངས་སྤྱོད་རྣམས་ནི་མྱོས་པར་འགྱུར་བ། སྲོག་འཆད་པ་ནི་ཤེས་པར་དཀའ་བ་ཡིན་པས་ལོ་བདུན་འདས་ན་ཡང་ཤེས་ལྡན་དག་རབ་ཏུ་འབྱུང་ངམ་མི་འབྱུང་གཏོལ་མེད་པས་རེ་ཞིག་ཁོ་བོ་རབ་ཏུ་འབྱུང་ངོ་། །</p>
<p>མཁན་པོ་ལོ་དྲུག་གམ། ལྔ་འམ། བཞི་འམ། གསུམ་མམ། གཉིས་སམ། གཅིག་གམ། ཟླ་བ་བདུན་ནམ། དྲུག་གམ། ལྔ་འམ། བཞི་འམ། གསུམ་མམ། གཉིས་སམ། གཅིག་གམ། ཞག་བདུན་ཞིག་གཞེས་ཤིག་དང་། ཞག་བདུན་འདས་ནས་བདག་ཅག་བུ་དང་། སྤུན་དང་། གཞན་དག་རྒྱལ་སྲིད་ཀྱི་དབང་ཕྱུག་ལ་བཀོད་ནས་མཁན་པོ་རབ་ཏུ་བྱུང་བའི་རྗེས་སུ་རབ་ཏུ་འབྱུང་བར་བགྱིའོ། །</p>
<p>ཤེས་ལྡན་དག་ཞག་བདུན་ལྟ་རིང་པོ་ཡང་མི་ཐོགས་ན། འོན་ཀྱང་འདོད་པ་རྣམས་ནི་ཆགས་པར་འགྱུར་བ། ལོངས་སྤྱོད་རྣམས་ནི་རྒྱགས་པར་འགྱུར་བ། སྲོག་འཆད་པ་ཤེས་པར་དཀའ་བ་ཡིན་པས་ཞག་བདུན་འདས་ན་ཡང་ཤེས་ལྡན་དག་རབ་ཏུ་འབྱུང་ངམ་མི་འབྱུང་གཏོལ་མེད་པས་རེ་ཞིག་བདག་རབ་ཏུ་འབྱུང་ངོ་། །</p>
<p>མཁན་པོ་ད་དེའི་དུས་མཁྱེན་པར་མཛོད་ཅིག །དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱིས་རྒྱལ་རིགས་ཤིང་སཱ་ལ་ཆེན་པོ་ལྟ་བུ་བདུན་དང་། བྲམ་ཟེ་ཤིང་སཱ་ལ་ཆེན་པོ་ལྟ་བུ་བདུན་དང་། ཁྱིམ་བདག་ཤིང་སཱ་ལ་ཆེན་པོ་ལྟ་བུ་བདུན་དང་། ཐབས་རིར་བབ་པའི་ཆུང་མ་བཞི་བཅུ་ལ་སྨྲས་པ། ཤེས་ལྡན་དག་བདག་ནི་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ན་ཤེས་ལྡན་དག་ཅི་བྱེད་རྗེའི་སྲས་བདག་ཅག་བཙུན་མོ་བགྱི་བའི་དུས་ན་ནི་བཙུན་མོ། གྲོགས་བགྱི་བའི་དུས་ན་ནི་གྲོགས་ལགས་པས་རྗེའི་སྲས་གལ་ཏེ་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ན། རྗེའི་སྲས་རབ་ཏུ་བྱུང་བའི་རྗེས་སུ་བདག་ཅག་ཀྱང་རབ་ཏུ་འབྱུང་བར་བགྱིའོ། །</p>
<p>ཤེས་ལྡན་དག་ད་དེའི་དུས་ལ་བབ་པར་ཤེས་པར་གྱིས་ཤིག །དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱིས་བྲམ་ཟེའི་ཁྱེའུ་ལྔ་བརྒྱ་ཙམ་ལ་སྨྲས་པ། ཤེས་ལྡན་དག་བདག་ནི་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ན་ཤེས་ལྡན་དག་ཅི་བྱེད། མཁན་པོ་བདག་ཅག་གང་ཅུང་ཟད་ཅི་འཚལ་བ་དེ་ཐམས་ཅད་ནི་མཁན་པོ་ལས་བརྟེན་ཏེ་ལགས་ཀྱིས། གལ་ཏེ་མཁན་པོ་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ན། མཁན་པོ་རབ་ཏུ་བྱུང་བའི་རྗེས་སུ་བདག་ཅག་ཀྱང་རབ་ཏུ་འབྱུང་བར་བགྱིའོ། །</p>
<p>ཤེས་ལྡན་དག་ད་དེའི་དུས་ལ་བབ་པར་ཤེས་པར་གྱིས་ཤིག །འདུལ་སྦྱོང་མཁན་དང་། གླང་པོ་ཆེ་ལ་ཞོན་པ་དང་། རྟ་ལ་ཞོན་པ་དང་། ཤིང་རྟ་པ་དང་། རལ་གྲིའི་འཛིན་སྟངས་མཁན་དང་། གཞུ་འཛིན་པ་དང་། ཞབས་འབྲིང་བྱེད་པ་དང་། གོ་རེ་ལོང་བྱེད་པ་དང་། བྲོ་གར་ལེན་པ་དང་། རྒྱལ་པོའི་བུ་དཔའ་བ་རྟུལ་ཕོད་པ་རབ་གནོན་ཚན་པོ་ཆེ་དང་ལྡན་པ་རྣམས་དང་། སེམས་སྲུང་བ་དང་། སྐྲ་མཁན་དང་། ཁྲུས་བྱེད་པ་དུ་མ་ལ་སྨྲས་པ། ཤེས་ལྡན་དག་བདག་ནི་ཞེས་བྱ་བ་ནས། སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ན་ཞེས་བྱ་བའི་བར་གོང་མ་བཞིན་དུ་སྟེ། མཁན་པོ་རབ་ཏུ་འབྱུང་བའི་རྗེས་སུ་བདག་ཅག་ཀྱང་རབ་ཏུ་འབྱུང་བར་བགྱིའོ། །</p>
<p>ཤེས་ལྡན་དག་དེའི་དུས་ལ་དབབ་པར་ཤེས་པར་གྱིས་ཤིག ། དེ་ནས་བྲམ་ཟེ་ཆེན་པོ་གནག་ལྷས་སྐྱེས་སྐྲ་དང་། ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</p>
<p>རྒྱལ་པོ་རྡུལ་ཕྲན་ཡང་འཁོར་བརྒྱ་ཕྲག་དུ་མ་དང་། འཁོར་སྟོང་ཕྲག་དུ་མ་དང་། འཁོར་བརྒྱ་སྟོང་ཕྲག་དུ་མ་དང་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་བྲམ་ཟེ་ཆེན་པོ་གནག་ལྷས་སྐྱེས་རབ་ཏུ་བྱུང་བའི་རྗེས་སུ་རབ་ཏུ་བྱུང་ངོ་། །</p>
<p>རྒྱལ་པོའི་འཁོར་རྒྱལ་རིགས་དྲུག་དང་། རྒྱལ་རིགས་ཤིང་སཱ་ལ་ཆེན་པོ་ལྟ་བུ་བདུན་དང་། བྲམ་ཟེ་ཤིང་སཱ་ལ་ཆེན་པོ་ལྟ་བུ་བདུན་དང་། ཁྱིམ་བདག་ཤིང་སཱ་ལ་ཆེན་པོ་ལྟ་བུ་བདུན་དང་། ཐབས་རིར་བབ་པའི་ཆུང་མ་བཞི་བཅུ་ཡང་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་བྲམ་ཟེ་ཆེན་པོ་གནག་ལྷས་སྐྱེས་རབ་ཏུ་བྱུང་བའི་རྗེས་སུ་རབ་ཏུ་བྱུང་ངོ་། །</p>
<p>བྲམ་ཟེའི་ཁྱེའུ་ལྔ་བརྒྱ་ཙམ་ཡང་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་བྲམ་ཟེ་ཆེན་པོ་གནག་ལྷས་སྐྱེས་རབ་ཏུ་བྱུང་བའི་རྗེས་སུ་རབ་ཏུ་བྱུང་ངོ་། །</p>
<p>གླང་པོ་ཆེ་ལ་ཞོན་པ་དང་། རྟ་ལ་ཞོན་པ་དང་། ཤིང་རྟ་པ་དང་། རལ་གྲི་འཛིན་སྟངས་པ་དང་། གཞུ་འཛིན་པ་དང་། ཞབས་འབྲིང་བྱེད་པ་དང་། གོ་རེ་ལོང་བྱེད་པ་དང་། བྲོ་གར་ལེན་པ་དང་། རྒྱལ་པོའི་བུ་དཔའ་བ་རྟུལ་ཕོད་པ་རབ་གནོན་ཚན་པོ་ཆེ་དང་ལྡན་པ་རྣམས་དང་། སེམས་སྲུང་བ་དང་། སྐྲ་མཁན་དང་། ཁྲུས་བྱེད་པ་རྣམས་ཀྱང་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་བྲམ་ཟེ་ཆེན་པོ་གནག་ལྷས་སྐྱེས་རབ་ཏུ་བྱུང་བའི་རྗེས་སུ་རབ་ཏུ་བྱུང་ངོ་། །</p>
<p>བྲམ་ཟེ་ཆེན་པོ་གནག་ལྷས་སྐྱེས་དེ་ལྟར་རབ་ཏུ་བྱུང་ནས་ཉོན་མོངས་པའི་སྒྲིབ་པ་ལྔ་པོ་སེམས་ཉེ་བར་ཉོན་མོངས་པར་བྱེད་པ། ཤེས་རབ་ཉམ་ཆུང་བར་བྱེད་པ། གནོད་པར་བྱེད་པའི་ཕྱོགས་དང་མཐུན་པ། མྱ་ངན་ལས་མི་འདའ་བར་བྱེད་པ་རྣམས་སྤངས་ནས་བྱམས་པ་དང་ལྡན་པའི་སེམས་ཁོ་ན་མེད་པ། འགྲན་ཟླ་མེད་པ། གནོད་པ་མེད་པ། ཡངས་པ། རྒྱ་ཆེན་པོར་གྱུར་པ། ཚད་མེད་པ་ཤིན་ཏུ་བསྒོམས་པས་ཕྱོགས་གཅིག་ཏུ་མོས་ཏེ། ཁྱབ་པར་བྱས་ནས་རྫོགས་པར་བྱས་ཏེ་གནས་སོ། །</p>
<p>དེ་བཞིན་དུ་གཉིས་པ་དང་། དེ་བཞིན་དུ་གསུམ་པ་དང་། དེ་བཞིན་དུ་བཞི་པ་དང་། བླ་དང་འོག་དང་། ཐད་ཀར་རྣམ་པ་ཐམས་ཅད་དུ་འཇིག་རྟེན་འདི་ཐམས་ཅད་བྱམས་པ་དང་ལྡན་པའི་སེམས་ཁོན་མེད་པ། འགྲན་ཟླ་མེད་པ། གནོད་པ་མེད་པ། ཡངས་པ། རྒྱ་ཆེན་པོར་གྱུར་པ། ཚད་མེད་པ་ཤིན་ཏུ་བསྒོམས་པས་མོས་ཏེ་ཁྱབ་པར་བྱས་ནས་རྫོགས་པར་བྱས་ཏེ་གནས་སོ། །</p>
<p>དེ་བཞིན་དུ་སྙིང་རྗེ་དང་། དགའ་བ་དང་། བཏང་སྙོམས་དང་ལྡན་པའི་སེམས་ཁོན་མེད་པ། འགྲན་ཟླ་མེད་པ། གནོད་པ་མེད་པ། ཡངས་པ། རྒྱ་ཆེན་པོར་གྱུར་པ། ཚད་མེད་པ་ཤིན་ཏུ་བསྒོམས་པས་ཕྱོགས་གཅིག་ཏུ་མོས་ཏེ་ཁྱབ་པར་བྱས་ནས་རྫོགས་པར་བྱས་ཏེ་གནས་སོ། །</p>
<p>དེ་བཞིན་དུ་གཉིས་པ་དང་། དེ་བཞིན་དུ་གསུམ་པ་དང་། དེ་བཞིན་དུ་བཞི་པ་དང་། བླ་དང་འོག་དང་། ཐད་ཀར་རྣམ་པ་ཐམས་ཅད་དུ་འཇིག་རྟེན་འདི་ཐམས་ཅད་བཏང་སྙོམས་དང་ལྡན་པའི་སེམས་ཁོན་མེད་པ། འགྲན་ཟླ་མེད་པ། གནོད་པ་མེད་པ། ཡངས་པ་རྒྱ་ཆེན་པོར་གྱུར་པ། ཚད་མེད་པ་ཤིན་ཏུ་བསྒོམས་པས་ཕྱོགས་གཅིག་ཏུ་མོས་ཏེ་ཁྱབ་པར་བྱས་ནས་རྫོགས་པར་བྱས་ཏེ་གནས་སོ། །</p>
<p>དེ་ནས་བྲམ་ཟེ་ཆེན་པོ་གནག་ལྷས་སྐྱེས་ཀྱི་མིང་བྲམ་ཟེ་ཆེན་པོ་གནག་ལྷས་སྐྱེས། བྲམ་ཟེ་ཆེན་པོ་གནག་ལྷས་སྐྱེས་ཞེས་བྱ་བའི་མིང་གང་ཡིན་པ་དེ་ནུབ་པར་གྱུར་ཅིང་། སྟོན་པ་གནག་ལྷས་སྐྱེས་ཞེས་བྱ་བར་གྲགས་སོ། །</p>
<p>དེ་ནས་སྟོན་པ་གནག་ལྷས་སྐྱེས་འཁོར་བརྒྱ་ཕྲག་དུ་མ་དང་། འཁོར་སྟོང་ཕྲག་དུ་མ་དང་། འཁོར་བརྒྱ་སྟོང་ཕྲག་དུ་མ་དང་། གྲོང་རྡལ་ནས་གྲོང་རྡལ་དང་། གྲོང་ཁྱེར་ནས་གྲོང་ཁྱེར་དུ་ལྗོངས་རྒྱུ་ཞིང་དོང་ངོ་། །</p>
<p>དེའི་ཚེ་སྐྱེས་པའམ་བུད་མེད་དག་ལས་ཉེས་པ་འགའ་བྱུང་ན་སྟོན་པ་གནག་ལྷས་སྐྱེས་ཕྱོགས་གང་ན་འདུག་པའི་ཕྱོགས་དེ་ལོགས་སུ་ཐལ་མོ་སྦྱར་བ་བཏུད་ནས་སྟོན་པ་གནག་ལྷས་སྐྱེས་དེ་ལ་ཕྱག་འཚལ་ལོ། །</p>
<p>ཕྱག་འཚལ་ལོ། །</p>
<p>སྟོན་པ་གནག་ལྷས་སྐྱེས་དེ་ལ་ཕྱག་འཚལ་ལོ། །</p>
<p>ཕྱག་འཚལ་ལོ། །</p>
<p>སྟོན་པ་གནག་ལྷས་སྐྱེས་དེ་ལ་ཕྱག་འཚལ་ལོ། །</p>
<p>ཕྱག་འཚལ་ལོ། །</p>
<p>ཞེས་ཆེད་དུ་བརྗོད་པ། ལན་གསུམ་བརྗོད་དོ། །</p>
<p>མདུན་ན་འདོན་བདུན་བྱུང་བ་གང་ཡིན་པ་ནི། རལ་གྲིས་འཚོ་དང་ཚངས་སྦྱིན་དང་། །</p>
<p>སྣ་ཚོགས་ཟ་དང་དེ་བཞིན་ས། །</p>
<p>རྡུལ་ཅན་ཡུལ་འཁོར་སྐྱོང་གཉིས་གཉིས། །</p>
<p>དེ་ཚེ་སྐྱེ་བོ་དེ་བདུན་བྱུང་། །</p>
<p>ཀ་ལིང་ཀ་ན་མཆེ་བའི་ཁྱིམ། །</p>
<p>རྡོ་མངས་ན་ནི་སྐེམ་བྱེད་དེ། །</p>
<p>སྲུང་བྱེད་ན་ནི་མ་ཧེ་ལྡན། །</p>
<p>ཨང་གར་ཙམ་པ་རིས་སུ་བཅད། །</p>
<p>ལུས་འཕགས་ན་ནི་མི་ཐི་ལ། །</p>
<p>སྟང་ཟིལ་ཅན་ན་མ་རུངས་པ། །</p>
<p>བཱ་རཱ་ཎ་སཱིར་ཀ་ཤི་སྟེ། །</p>
<p>གནག་ལྷས་སྐྱེས་ཀྱིས་རིས་བཅད་དེའོ། །</p>
<p>རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྟོན་པ་གནག་ལྷས་སྐྱེས་གང་ཡིན་པ་དེ་ནི་ང་ཉིད་ཡིན་ནོ། །</p>
<p>རྒྱལ་པོ་ཆེན་པོ་ངས་སེམས་ཅན་ལ་ཕན་པ་བྱས་པ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་ན་ཁྱོད་ཀྱིས་དེ་ལྟར་མི་བལྟ་སྟེ། འོན་ཀྱང་ངའི་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུ་ཙམ་དང་། རྐྱེན་ཙམ་དང་། ཚོགས་ཙམ་ཡིན་ནོ། །</p>
<p>བཙུན་པ་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐོག་མར་ཐུགས་གང་དུ་བསྐྱེད་ལགས། རྒྱལ་པོ་ཆེན་པོ་སྔོན་བྱུང་བ་རྒྱལ་པོ་འོད་ལྡན་ཞེས་བྱ་བ་བྱུང་སྟེ། དེའི་ཡུལ་དུ་གླང་པོ་རིན་པོ་ཆེ་མེ་ཏོག་ཀུ་མུ་དའི་མདོག་ལྟར་དཀར་བ། ཡན་ལག་བདུན་ཤིན་ཏུ་གནས་པ། གཟུགས་བཟང་བ། མཛེས་པ། བལྟ་ན་སྡུག་པ་ཞིག་བྱུང་ངོ་། །</p>
<p>དེ་ནས་རྒྱལ་པོ་འོད་ལྡན་གྱིས་གླང་པོ་འདུལ་མཁན་མཁས་པ་ཕོ་ཉས་བཀུག་ནས་འདི་སྐད་ཅེས་སྨྲས་སོ། །</p>
<p>མཁས་པ་དེས་པ་ཁྱོད་ཀྱིས་གླང་པོ་ཆེ་དམ་པ་འདི་མྱུར་དུ་ལེགས་པར་དུལ་བར་བྱོས་ལ་ང་ལ་ཕུལ་ཅིག །ལྷ་བཀའ་བཞིན་འཚལ་ཞེས་གླང་པོ་ཆེ་འདུལ་མཁན་མཁས་པས་རྒྱལ་པོ་འོད་ལྡན་ལས་མཉན་ནས་གླང་པོ་ཆེ་དམ་པ་དེ་འདུལ་བར་བྱེད་དེ། དེ་དུལ་བར་རིག་ནས་རྒྱལ་པོ་འོད་ལྡན་ལ་ཕུལ་ཏེ། ལྷའི་གླང་པོ་ཆེ་དམ་པ་ནི་དུལ་ལགས་པས་ལྷ་ད་དེའི་དུས་ལ་བབ་པར་མཁྱེན་པར་མཛད་དུ་གསོལ། དེ་ནས་རྒྱལ་པོ་འོད་ལྡན་གླང་པོ་ཆེ་དམ་པ་དེ་ལ་ཞོན་ཏེ་གླང་པོའི་འདུལ་མཁན་ཡང་གོང་དུ་ཞོན་ནས་རི་དགས་འཆོར་དུ་སོང་ངོ་། །</p>
<p>ཇི་ཙམ་ན་གླང་པོ་ཆེ་དེས་ནགས་ཀྱི་བལ་གླང་མོའི་དྲི་ཚོར་ནས་དེས་དྲི་དེའི་རྗེས་བཞིན་དུ་བརྒྱུགས་སོ། །</p>
<p>དེ་ནས་རྒྱལ་པོ་གླང་པོ་ཆེ་རླུང་ལྟར་མགྱོགས་པས་ཁྱེར་བ་དང་། གླང་པོ་ཆེའི་འདུལ་མཁན་ལ་སྨྲས་པ། ཀྱེ་གླང་པོ་འདུལ་མཁན་ནམ་མཁའ་འགུལ་བ་འདྲ་ཞིང་ཕྱོགས་ཀུན་མྱུར་དུ་འདུ་བར་འགྲོ་བ་འདྲ། །</p>
<p>ས་ནི་མཐའ་དག་འཁོར་ལོ་བཞིན་འཁོར་ཤིང་རྣམས་མཁའ་ལ་འཁོར་བ་འདྲ། །</p>
<p>གླང་པོའི་དབང་པོ་གངས་རི་འགྲོ་བ་ལྟ་བུ་འདི་རྒྱུག་མཐོང་ནས་ནི། །</p>
<p>རི་བོ་འདི་རྒྱུག་སྙམ་ནས་རི་རྣམས་གྱ་ཙོམ་མྱུར་དུ་རྒྱུག་པ་འདྲ། །</p>
<p>ཀྱེ་གླང་པོ་ཆེ་འདུལ་མཁན་གླང་པོ་ཆེའི་དབང་པོ་ཐུལ་ཅིག་ཐུལ་ཅིག །གླང་ཆེན་དབང་པོ་ཚར་གཅད་པར། །</p>
<p>བཟང་པོ་རབ་ཏུ་འབད་པར་གྱིས། །</p>
<p>གླང་ཆེན་གཉེའུ་རེངས་ཁྱེར་བ་ཡིས། །</p>
<p>ཁོ་བོ་ཅིར་འགྱུར་གཏོལ་མེད་ཁྱེར། །</p>
<p>གླང་པོ་ཆེ་འདུལ་བས་སྨྲས་པ། ལྷ་དྲང་སྲོང་དམ་པས་སྨྲས་པའི་གསང་སྔགས་བཟླས་བགྱི་ཞིང་། །</p>
<p>འདི་ལ་ལྕགས་ཀྱུས་ཚར་བཅད་འབད་པ་ཡང་བགྱི་ན། །</p>
<p>འཆི་བར་ངེས་པ་རྣམས་ཀྱི་ཚེ་ཡིས་སྨན་བཞིན་དུ། །</p>
<p>གླང་པོ་འདི་ནི་བདག་སྟོབས་ཟིལ་གྱིས་མནན་ནས་མཆི། །</p>
<p>མི་ཡི་དབང་པོ་ལྕགས་ཀྱུ་འམ། །</p>
<p>ཞགས་པ་འམ་ཡང་ན་ལྕག་གིས་ཀྱང་། །</p>
<p>འདོད་ཆགས་གཉེའུ་རེངས་ཁྱེར་བའི་སེམས། །</p>
<p>ཚར་གཅད་ནུས་པ་མ་ལགས་སོ། །</p>
<p>འདོད་ཆགས་སེམས་ཀྱི་ཟུག་རྔུ་ནི། །</p>
<p>ཇི་ཞིག་ལྟར་ན་སྐྱེ་འགྱུར་ཏེ། །</p>
<p>ཚུལ་འགའ་ཞིག་གིས་རྒྱས་འགྱུར་ལ། །</p>
<p>འགའ་ཞིག་གིས་ཀྱང་ཞི་བར་འགྱུར། །</p>
<p>གང་གི་ཚེ་གླང་པོའི་འདུལ་མཁན་དེས་གླང་པོ་ཆེ་དམ་པ་དེ་གནས་ཐམས་ཅད་དུ་བཟློག་པར་མ་ནུས་པ་དེའི་ཚེ། རྒྱལ་པོ་ལ་སྨྲས་པ། ལྷ་གླང་པོ་ཆེ་འདི་ནི་འཁྲུལ་གྱིས་ཤིང་གི་ཡལ་ག་ལ་འཇུས་མཛོད་ཅིག །དེ་ནས་རྒྱལ་པོ་དང་འདུལ་མཁན་ཤིང་གི་ཡལ་ག་ལ་འཇུས་ཏེ་འདུག་གོ། །</p>
<p>དེ་ནས་དིའུ་ཤི་བ་ལས་ཐར་ཏེ་བདེ་བར་གྱུར་ནས་རྒྱལ་པོས་འདུལ་མཁན་ལ་སྨྲས་པ། ཁྱོད་ཀྱིས་གླང་པོ་ཆེ་དམ་པ་མ་དུལ་བར་ང་ལ་ཕུལ་ལོ། །</p>
<p>དེས་སྨྲས་པ། ལྷ་འདི་བདག་གིས་ཤིན་ཏུ་དུལ་བར་བགྱིས་ཏེ། འོན་ཀྱང་ནགས་ཀྱི་བལ་གླང་མོའི་དྲི་ཚོར་ནས་ཉན་དུ་མ་བཏུབ་ལགས་སོ། །</p>
<p>ལྷ་དེ་ལྟ་ལགས་མོད་ཀྱི་དཔྱད་དྲན་ནས་རིང་པོ་མི་ཐོགས་པར་མཆི་བར་འགྱུར་རོ། །</p>
<p>དེ་ནས་གླང་པོ་ཆེ་དེ་མྱོས་པ་དང་བྲལ་བར་གྱུར་ནས་ཞག་བདུན་ལོན་པ་དང་དཔྱད་རྗེས་སུ་དྲན་ནས་རང་ཉིད་གནས་སུ་འོངས་ཏེ་འདུག་གོ། །</p>
<p>དེ་ནས་གླང་པོ་ཆེ་འདུལ་མཁན་གྱིས་རིངས་པ་རིངས་པར་རྒྱལ་པོ་ལ་སྨྲས་པ། ལྷ་གླང་པོ་ཆེ་དེ་ནི་མཆིས་ལགས་སོ། །</p>
<p>རྒྱལ་པོས་སྨྲས་པ། ཁྱོད་ཀྱིས་ནི་འདི་མ་ཐུལ་ཏོ། །</p>
<p>ལྷ་ཐུལ་ལགས་སོ། །</p>
<p>ཅི་མངོན། ལྷའི་སྤྱན་སྔར་བབ་པར་བགྱིའོ་ཞེས་དེས་ལྕགས་ཀྱི་ཐུ་ལུམ་སོ་མལ་དུ་ཚོས་པར་བསྲེགས་པ་ཞིག་དཔྱད་ཀྱི་སར་ཁྱེར་ཏེ་ལེན་དུ་གཞུག་པར་བརྩམས་སོ། །</p>
<p>དེ་ནས་དེས་བག་ཚ་བ་མེད་པས་བླང་བར་བརྩམས་པ་དང་གླང་པོ་འདུལ་མཁན་གྱིས་སྨྲས་པ། ལྷ་ལེན་དུ་ནི་བཏུབ་ན་འོན་ཀྱང་འགུམ་པར་འགྱུར་རོ། །</p>
<p>རྒྱལ་པོས་སྨྲས་པ། ཀྱེ་མཁས་པ་དེ་ལྟར་ཤིན་ཏུ་དུལ་བ་འདིས་བདག་ཅག་གཡེངས་པ་འདི་ལ་རྒྱུ་ཅི་ཞིག་ཡོད། ལྷ་བདག་གིས་སྔར་ལུས་ཐུལ་གྱི་སེམས་ནི་མ་ལགས་སོ་ཞེས་མ་གསོལ་ཏམ། བདག་ནི་ལུས་འདུལ་བ་ལགས་ཀྱི། སེམས་འདུལ་བ་ནི་མ་ལགས་སོ། །</p>
<p>རྒྱལ་པོས་སྨྲས་པ། སེམས་འདུལ་བ་འགའ་ཡོད་པར་ཁྱོད་ཀྱིས་མཐོང་ངམ། ཐོས་སམ། དེ་ལྷས་བསྐུལ་ནས་སྨྲས་པ། ལྷ་ལུས་འདུལ་བ་དང་སེམས་འདུལ་བ་སངས་རྒྱས་བཅོམ་ལྡན་འདས་རྣམས་མཆིས་སོ། །</p>
<p>འདོད་པའི་རྒྱུས་བྱུང་ཉེས་གཞོམ་ཕྱིར། །</p>
<p>མང་པོ་བརྩོན་པར་བྱེད་མོད་ཀྱི། །</p>
<p>མི་ནུས་པར་ནི་ཤེས་ནས་ཀྱང་། །</p>
<p>བརྩོན་འགྲུས་ཉམས་ནས་ལྡོག་པར་བྱེད། །</p>
<p>དེ་དང་དེར་ནི་དེ་ལྟ་བུའི། །</p>
<p>འབད་པ་རྣམ་པ་མང་བྱས་ཀྱང་། །</p>
<p>འདོད་པའི་འདོད་ཆགས་ནགས་ཚལ་གྱི། །</p>
<p>རྩ་ནས་ཕྱིན་པར་མི་འགྱུར་རོ། །</p>
<p>འདོད་པ་གཞོམ་པར་འདོད་པ་ནི། །</p>
<p>ཁ་ཅིག་ཡུལ་རྣམས་སྤོང་བར་བྱེད། །</p>
<p>དེ་གཞོམ་འདོད་པ་གཞན་དག་ནི། །</p>
<p>དགའ་བཞིན་དབང་པོ་ཚིམ་པར་བྱེད། །</p>
<p>ལྷ་དང་ལྷ་མིན་མི་དང་སེང་གེ་སྟག་དང་སྦྲུལ་དག་དང་། །</p>
<p>སྲིན་བུ་བྱེ་བ་ཕྱེ་མ་ལེབ་དང་འཇིག་རྟེན་འདི་དག་ཀུན། །</p>
<p>འདོད་པའི་ཞགས་པ་ཤིན་ཏུ་ཕྲ་མོ་རྣམས་ཀྱིས་ཡིད་བཅིངས་ནས། །</p>
<p>སྲིད་འགྲོ་ཐིབས་པོ་འདིར་ནི་འཁོར་ལོ་བཞིན་དུ་ཤིན་ཏུ་འཁོར། །</p>
<p>བདག་ནི་སྣ་ཚོགས་ཐབས་ཀྱིས་འདི་ལྟ་བུ། །</p>
<p>གཟུགས་བཟང་ཕུན་སུམ་ཚོགས་པའི་གླང་པོ་འདུལ། །</p>
<p>རྒྱལ་པོ་གཟུགས་ཅན་མ་ལགས་ཕྲ་སེམས་ནི། །</p>
<p>དྲང་སྲོང་ཆབ་ཀླུང་འཚལ་བས་མ་ཐུལ་ཏོ། །</p>
<p>གླང་ཆེན་འདུལ་བ་གཟུགས་མེད་ཕྲ་བའི་སེམས། །</p>
<p>དྲང་སྲོང་ཆུ་ཀླུང་ཟ་བས་མ་ཐུལ་ན། །</p>
<p>གང་གི་དབང་དུ་གཟུགས་མེད་སེམས་འགྱུར་ཏེ། །</p>
<p>མི་ཡི་འཇིག་རྟེན་དག་ན་ཡོད་དམ་ཀྱེ། །</p>
<p>གང་གི་དབང་དུ་གཟུགས་མེད་སེམས་འགྱུར་ཏེ། །</p>
<p>ལྷན་གཅིག་མི་ཡི་འཇིག་རྟེན་ན་མཆིས་ཏེ། །</p>
<p>རྒྱལ་པོ་ཆེན་པོ་སངས་རྒྱས་མཐུ་བོ་ཆེ། །</p>
<p>ཉོན་མོངས་སྤངས་པ་དཔའ་བོ་སྟོབས་ལྡན་པ། །</p>
<p>དེ་དང་གང་དག་དེ་འདྲར་རྗེས་འབྲང་བ། །</p>
<p>དེའི་དབང་འདིར་ནི་གཟུགས་མེད་སེམས་འགྱུར་རོ། །</p>
<p>དེ་ནས་རྒྱལ་པོ་འོད་ལྡན་གྱིས་སངས་རྒྱས་བཅོམ་ལྡན་འདས་རྣམས་ཀྱི་བརྩོན་འགྲུས་དང་སྟོབས་ཐོས་ནས་སྦྱིན་པ་དག་བྱིན། བསོད་ནམས་དག་བྱས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་པ། སྦྱིན་པ་རྒྱ་ཆེན་གྱུར་པ་འདི་ཡིས་སུ། །</p>
<p>འགྲོ་བར་རང་བྱུང་སངས་རྒྱས་གྱུར་ནས་ནི། །</p>
<p>སྔོན་གྱི་རྒྱལ་དབང་རྣམས་ཀྱིས་མ་བསྒྲལ་བ། །</p>
<p>སྐྱེ་བོའི་ཚོགས་དག་བདག་གིས་བསྒྲལ་བར་བྱ། །</p>
<p>བདག་གིས་སྐྱེ་དགུ་ལེགས་བསྐྱངས་ལས་བྱུང་བའམ། །</p>
<p>བཏང་བ་ལས་བྱུང་བསོད་ནམས་ཡོད་པ་གང་། །</p>
<p>དེས་ནི་སངས་རྒྱས་ཉིད་ཐོབ་འཇིག་རྟེན་དག །འདོད་པའི་རིམས་ནད་ལས་རབ་ཐར་བར་བྱ། །</p>
<p>རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་རྒྱལ་པོ་འོད་ལྡན་དུ་གྱུར་པ་གང་ཡིན་པ་དེ་ནི་དེའི་ཚེ་དེའི་དུས་ན་ང་ཉིད་དེ་ཡིན་ཏེ། ངས་དེར་ཐོག་མར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །</p>
<p>བཙུན་པ་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་ཕྱིར་ཡང་དག་པར་རྫོགས་པའི་སངས་རྒྱས་གང་ལ་ཐོག་མར་བསོད་སྙོམས་ཕུལ་ལགས། རྒྱལ་པོ་ཆེན་པོ་སྔོན་བྱུང་བ་ཡངས་པ་ཞེས་བྱ་བའི་གྲོང་ཁྱེར་ཡོད་དེ། ཡངས་པའི་གྲོང་ཁྱེར་དུ་རྫ་མཁན་ཡངས་པའི་འོད་ཅེས་བྱ་བ་ཞིག་བྱུང་ངོ་། །</p>
<p>དེའི་ཚེ་སྟོན་པ་ཤཱཀྱ་ཐུབ་པ་ཞེས་བྱ་བ་འཇིག་རྟེན་དུ་བྱུང་ངོ་ཞེས་བྱ་བ་ནས་སངས་རྒྱས་བཅོམ་ལྡན་འདས་ཞེས་བྱ་བའི་བར་གོང་མ་བཞིན་ནོ། །</p>
<p>དེའི་མཆོག་ཟུང་དང་བཟང་པོ་ཟུང་ནི་ཤཱ་རིའི་བུ་དང་མཽད་གལ་གྱི་བུ་ཞེས་བྱའོ། །</p>
<p>རིམ་གྲོ་བྱེད་པ་ནི་དགེ་སློང་ཀུན་དགའ་བོ་ཞེས་བྱའོ། །</p>
<p>དེ་ནས་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དགེ་སློང་གི་ཚོགས་ཀྱིས་ཡོངས་སུ་བསྐོར་ནས་ལྗོངས་རྒྱུ་ཞིང་གཤེགས་པ་ན་ཡངས་པའི་གྲོང་ཁྱེར་དུ་བྱོན་པ་དང་། དེ་རླུང་ཤས་ཆེ་བའི་སྙུན་གྱིས་ཐེབས་ནས་དེས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་རྫ་མཁན་ཡངས་པའི་འོད་ལས་མར་དང་། ཏིལ་མར་དང་། བུ་རམ་ཆུ་ཁྱེར་ཏེ་ཤོག་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ནས་རྫ་མཁན་ཡངས་པའི་འོད་གང་ན་བ་དེར་སོང་སྟེ་ཕྱིན་པ་དང་། རྫ་མཁན་ཡངས་པའི་འོད་ལ་འདི་སྐད་ཅེས་སྨྲས་སོ། །</p>
<p>ཡངས་པའི་འོད་ཤེས་པར་གྱིས་ཤིག་བཅོམ་ལྡན་འདས་རླུང་ཤས་ཆེ་བའི་སྙུན་གྱིས་ཐེབས་ཏེ། དེ་ལ་མར་དང་། ཏིལ་མར་དང་བུ་རམ་ཆུ་དགོས་སོ། །</p>
<p>དེ་ནས་རྫ་མཁན་ཡངས་པའི་འོད་ཀྱིས་ཚེ་དང་ལྡན་པ་ཀུན་དགའ་བོ་ལས་མཉན་ནས་མར་དང་། ཏིལ་མར་དང་། བུ་རམ་ཆུ་ཁྱེར་ཏེ་བུ་དང་ལྷན་ཅིག་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་གང་ན་བ་དེར་དོང་སྟེ་ཕྱིན་པ་དང་། མར་དང་། ཏིལ་མར་གྱིས་བཅོམ་ལྡན་འདས་ཀྱི་སྐུ་བྱུགས་ནས་ཆུ་འཇམ་པོས་སྐུ་ཁྲུས་བྱས་ཏེ། བུ་རམ་ཆུའི་བཏུང་བ་གསོལ་ཏོ། །</p>
<p>དེས་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་བཟོད་ཅིང་འཚོ་བར་གྱུར་ཏོ། །</p>
<p>དེ་ནས་རྫ་མཁན་ཡངས་པའི་འོད་ཀྱིས་དེའི་ཞབས་གཉིས་ལ་གཏུགས་ནས་སྨོན་ལམ་གདབ་པར་བརྩམས་པ། བདག་ཀྱང་རབ་ཏུ་སྦྱིན་པ་འདི་ཡིས་ཤཱཀྱའི་རིགས་སྐྱེས་པ། །</p>
<p>ཡོན་ཏན་རིགས་དང་རུས་དག་མཉམ་པའི་སངས་རྒྱས་ཉིད་གྱུར་ཅིང་། །</p>
<p>བདག་གིས་ཚངས་པའི་འཇིག་རྟེན་བར་གྱི་ཉམ་ཐག་འཆི་བ་ཡི། །</p>
<p>ཕ་རོལ་ཞི་བ་རྒྱ་ཆེན་འཇིགས་པ་མེད་པ་སྒྲོལ་བར་ཤོག །དེའི་བུས་ཀྱང་སྨོན་ལམ་བཏབ་པ། བདག་ཀྱང་ལས་འདིས་ན་གཟུགས་མེད་པའི་ཆོས་རྣམས་རྟོགས་པ་དང་། བཅོམ་ལྡན་འདས་ཀྱི་རིམ་གྲོ་བྱེད་པར་གྱུར་ཅིག །ཅེས་བྱས་སོ། །</p>
<p>རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་རྫ་མཁན་ཡངས་པའི་འོད་གང་ཡིན་པ་དེ་ནི་ང་ཉིད་ཡིན་ཏེ། དེར་ངས་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་ཐོག་མར་བསོད་སྙོམས་ཕུལ་ལོ། །</p>
<p>དེའི་ཚེ་དེའི་དུས་ཀྱི་བུ་གང་ཡིན་པ་དེ་ནི་ཀུན་དགའ་བོ་ཡིན་ནོ།། །</p>
<p>།འདུལ་བ་གཞི། བམ་པོ་ལྔ་བཅུ་རྩ་གཅིག་པ། བཙུན་པ་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་སླད་དུ་ཡང་དག་པར་རྫོགས་པའི་སངས་རྒྱས་ཇི་སྙེད་ཅིག་ལ་བསྙེན་བཀུར་བགྱིས་ལགས། རྒྱལ་པོ་ཆེན་པོ་རེ་ཞིག་གྲངས་མེད་པ་དང་པོ་ལ། སངས་རྒྱས་ཤཱཀྱ་ཐུབ་པ་ནས། འདྲེན་པ་ཡུལ་འཁོར་སྐྱོང་གི་བར། །</p>
<p>དེའི་བར་བདུན་ཁྲི་ལྔ་སྟོང་གི། །</p>
<p>སངས་རྒྱས་རྣམས་ནི་ངས་མཆོད་དོ། །</p>
<p>གྲངས་མེད་གཅིག་ནི་འདས་པ་ཡི། །</p>
<p>རྒྱལ་བ་ངས་ནི་མཆོད་བྱས་ཏེ། །</p>
<p>སངས་རྒྱས་ཉིད་ནི་འདོད་པའི་ཕྱིར། །</p>
<p>ང་ལ་སྐྱོ་བའི་སེམས་མེད་དོ། །</p>
<p>རྒྱལ་པོ་ཆེན་པོ་གྲངས་མེད་པ་གཉིས་པ་ལ་ནི། སངས་རྒྱས་མར་མེ་མཛད་ནས་ནི། །</p>
<p>དབང་པོའི་རྒྱལ་མཚན་ཐུབ་པའི་བར། །</p>
<p>བདུན་ཁྲི་དྲུག་སྟོང་དག་གི་ནི། །</p>
<p>སངས་རྒྱས་རྣམས་ནི་ང་ཡིས་མཆོད། །</p>
<p>གྲངས་མེད་གཉིས་པོ་ཚང་བར་ནི། །</p>
<p>རྒྱལ་བ་ང་ཡིས་མཆོད་བྱས་ཏེ། །</p>
<p>སྐྱེ་བ་དེ་དང་དེ་དག་ཏུ། །</p>
<p>ང་ལ་སྐྱོ་བའི་སེམས་མེད་དོ། །</p>
<p>གྲངས་མེད་པ་གསུམ་པ་ལ་ཡང་། །</p>
<p>སངས་རྒྱས་ལེགས་མཛད་ནས་བཟུང་སྟེ། །</p>
<p>སངས་རྒྱས་འོད་སྲུང་བར་དག་ཏུ། །</p>
<p>བདུན་ཁྲི་བདུན་སྟོང་ང་ཡིས་མཆོད། །</p>
<p>གྲངས་མེད་གསུམ་པོ་དེ་ལ་ནི། །</p>
<p>རྒྱལ་བ་ངས་ནི་མཆོད་བྱས་ཏེ། །</p>
<p>བྱང་ཆུབ་ཕྱིར་ནི་སྤྱོད་པ་ན། །</p>
<p>དེ་ཚེ་ང་ལ་སྐྱོ་སེམས་མེད། །</p>
<p>ང་ནི་བྱང་ཆུབ་སེམས་དཔའ་ན། །</p>
<p>སངས་རྒྱས་མཆོག་ནི་དེ་དག་མཆོད། །</p>
<p>འཇིག་རྟེན་འདྲེན་པ་དེ་ཀུན་གྱིས། །</p>
<p>ང་ནི་སངས་རྒྱས་ཉིད་དུ་བསྟན། །</p>
<p>ངས་ནི་སྔོན་བསམས་གང་ཡིན་པ། །</p>
<p>ང་ནི་སྨོན་ལམ་ཐམས་ཅད་རྫོགས། །</p>
<p>ངས་ནི་སངས་རྒྱས་ཁུར་བོར་ཏེ། །</p>
<p>སེམས་ཅན་རྣམས་ནི་རྗེས་སུ་བཟུང་། །</p>
<p>དེ་ནས་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རངས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་ཞུས་པ། འཇིག་རྟེན་གཙོ་བོ་རྣམ་འདྲེན་པ། །</p>
<p>ཐུབ་པ་ཁྱོད་ཀྱི་བྱང་ཆུབ་ཐུགས། །</p>
<p>ཐོག་མར་གང་དུ་བསྐྱེད་པ་དག །སྐལ་ལྡན་ཆེན་པོ་བདག་ལ་གསུངས། །</p>
<p>ཁྱོད་སྔོན་བྱང་ཆུབ་སྤྱོད་པ་ན། །</p>
<p>སངས་རྒྱས་ཇི་སྙེད་དུས་གང་དུ། །</p>
<p>ཇི་ལྟ་བུར་ནི་བསྙེན་བཀུར་མཛད། །</p>
<p>མི་མཆོག་དེ་ནི་བདག་ལ་གསུངས། །</p>
<p>ཀུན་དགའ་བོ་ཡི་ཚིག་གསན་ནས། །</p>
<p>རྐང་གཉིས་དམ་པ་རྫོགས་སངས་རྒྱས། །</p>
<p>འགྲོ་ལ་ཐུགས་རྗེ་མཛད་ནས་སུ། །</p>
<p>ཐུབ་པས་བྱང་ཆུབ་སྤྱོད་པ་གསུངས། །</p>
<p>སངས་རྒྱས་འདོད་ཆགས་བྲལ་ཐོས་ཤིང་། །</p>
<p>གླང་པོ་དྲེགས་པའི་ཤས་ཆེན་དང་། །</p>
<p>འཇིག་རྟེན་སྡུག་བསྔལ་གྱུར་མཐོང་ནས། །</p>
<p>ངས་ནི་བྱང་ཆུབ་སེམས་བསྐྱེད་དོ། །</p>
<p>མི་དབང་འོད་ལྡན་གྱུར་པ་ན། །</p>
<p>ངས་ནི་བྱང་ཆུབ་འདོད་པའི་ཕྱིར། །</p>
<p>ངས་ནི་བརྟན་པོར་དམ་བཅས་ཏེ། །</p>
<p>སྐྱོན་མེད་པ་ཡི་སྦྱིན་པ་བཏང་། །</p>
<p>ང་ནི་རྫ་མཁན་གྱུར་པ་ན། །</p>
<p>སངས་རྒྱས་ཤཱཀྱ་ཐུབ་མཐོང་ནས། །</p>
<p>བྱང་ཆུབ་ཕྱིར་ནི་ཐོག་མར་ངས། །</p>
<p>མར་དང་ཏིལ་མར་གྱིས་མཆོད་དོ། །</p>
<p>སྔོན་གྱི་སྐྱེ་བ་གཞན་དག་ཏུ། །</p>
<p>ཚོང་དཔོན་བུ་མོར་གྱུར་པ་ན། །</p>
<p>སངས་རྒྱས་ཀཽཎྜི་ནྱ་མཐོང་ནས། །</p>
<p>ངས་ནི་མར་མེའི་སྦྱིན་པ་བྱས། །</p>
<p>སངས་རྒྱས་གཞན་གྱིས་མི་ཐུལ་བའི། །</p>
<p>ང་སྔོན་སྡེ་སྣོད་གསུམ་པ་ལས། །</p>
<p>དགེ་སློང་དགེ་འདུན་རྩོད་པ་ལ། །</p>
<p>དགེ་འདུན་ལ་ནི་བུད་མེད་སྨྲས། །</p>
<p>ཚིག་གི་ཉེས་བྱས་བྱུང་བས་ན། །</p>
<p>མོད་ལ་བུད་མེད་ཉིད་དུ་གྱུར། །</p>
<p>སླར་ཡང་སེམས་དད་བྱས་པས་ནི། །</p>
<p>སྐྱེས་པ་ཉིད་ནི་ཐོབ་པར་གྱུར། །</p>
<p>སྔོན་གྱི་སྐྱེ་བ་གཞན་དག་ཏུ། །</p>
<p>ང་ནི་རྒྱལ་པོའི་སྲས་གྱུར་ཚེ། །</p>
<p>གཅེན་པོ་རིན་ཆེན་གཙུག་ཏོར་ལ། །</p>
<p>མར་མེའི་སྦྱིན་པས་མཆོད་བྱས་ཤིང་། །</p>
<p>ངས་ནི་ཟླ་གསུམ་དྲུག་བཅུ་རུ། །</p>
<p>བདེ་མཛད་ཀྱི་ནི་ཞབས་འབྲིང་བྱས། །</p>
<p>ངས་ནི་མྱ་ངན་འདས་པ་དེའི། །</p>
<p>མཆོད་རྟེན་ལ་ནི་ནོར་ཀུན་ཕུལ། །</p>
<p>ང་ནི་ཚོང་དཔོན་གྱུར་པ་ན། །</p>
<p>སྒྲ་སྙན་དབྱངས་ལ་ཟླ་གསུམ་མཆོད། །</p>
<p>དེ་ཡི་མཆོད་རྟེན་མཐོན་པོ་ནི། །</p>
<p>དགུ་བཅུ་རྩ་གཅིག་རྩིག་ཏུ་བཅུག །ང་ནི་བྲམ་ཟེར་གྱུར་པ་ན། །</p>
<p>སངས་རྒྱས་དཔལ་འབྱུང་མཐོང་ནས་དགའ། །</p>
<p>ལེགས་པར་ཐལ་སྦྱར་དེ་ནས་ཡང་། །</p>
<p>མི་མཆོག་ལ་ནི་མཆོད་པ་བྱས། །</p>
<p>ང་སྔོན་བྲམ་ཟེར་གྱུར་པ་ན། །</p>
<p>བསྟན་བཅོས་དུ་མ་འཇིགས་མེད་ཚེ། །</p>
<p>སངས་རྒྱས་ཕན་པར་བཞེད་མཛད་པ། །</p>
<p>ང་ཡི་སྟན་ལ་སྤྱན་དྲངས་སོ། །</p>
<p>སྔོན་ནི་དཀའ་ཐུབ་ལྡན་པ་ཡི། །</p>
<p>དྲང་སྲོང་ཆོས་ལ་གནས་གྱུར་ཚེ། །</p>
<p>སངས་རྒྱས་ཀཽཎྜི་ནྱ་མཐོང་ནས། །</p>
<p>ངས་ནི་རི་བོའི་ཁ་ནས་མཆོངས། །</p>
<p>དྲང་སྲོང་གྱུར་ནའང་ཡིད་དགའ་བས། །</p>
<p>སངས་རྒྱས་བལྟ་ན་སྡུག་མཐོང་ནས། །</p>
<p>རྩ་བ་དང་ནི་འབྲས་བུའི་ཕྱིར། །</p>
<p>བསྟི་གནས་བཞུགས་པ་ངས་སྤྱན་དྲངས། །</p>
<p>འཇིག་རྟེན་འདྲེན་པ་སྤྱན་མཛེས་ལ། །</p>
<p>དྲང་སྲོང་གྱུར་ཚེ་བཀུར་སྟི་བྱས། །</p>
<p>ཤིང་ཤུན་ཡིད་དུ་འོང་བ་ཡིས། །</p>
<p>ངས་ནི་མི་ཡི་མཆོག་བཀབ་བོ། །</p>
<p>ང་ནི་རྒྱལ་པོར་གྱུར་པ་ན། །</p>
<p>ཡན་ལག་བཞི་པའི་དཔུང་སྤངས་ནས། །</p>
<p>བྱང་ཆུབ་འདོད་པའི་ཆེད་དུ་ངས། །</p>
<p>ཡུལ་འཁོར་སྐྱོང་གི་ཞབས་འབྲིང་བྱས། །</p>
<p>སངས་རྒྱས་ཤཱཀྱ་ཐུབ་པ་ནས། །</p>
<p>འདྲེན་པ་ཡུལ་འཁོར་སྐྱོང་གི་བར། །</p>
<p>བདུན་ཁྲི་དང་ནི་ལྔ་སྟོང་གི། །</p>
<p>སངས་རྒྱས་རྣམས་ལ་ང་ཡིས་མཆོད། །</p>
<p>གྲངས་མེད་གཅིག་ནི་འོངས་པ་ཡི། །</p>
<p>རྒྱལ་བ་ངས་ནི་མཆོད་བྱས་ཏེ། །</p>
<p>བྱང་ཆུབ་ཕྱིར་ནི་སྤྱོད་པ་ན། །</p>
<p>དེ་ཚེ་ང་ལ་སྐྱོ་སེམས་མེད། །</p>
<p>གྲངས་མེད་པ་དང་པོའོ། །</p>
<p>བྲམ་ཟེ་ཁྱེའུ་གྱུར་དེ་ཡི་ཚེ། །</p>
<p>འོད་དང་གྲགས་པར་ལྡན་པ་ཡི། །</p>
<p>སངས་རྒྱས་མར་མེ་མཛད་མཐོང་ནས། །</p>
<p>ཨུཏྤལ་སྔོན་པོ་བདུན་གྱིས་མཆོད། །</p>
<p>ང་ནི་རྒྱལ་པོར་གྱུར་པ་ན། །</p>
<p>དཀའ་ཐུབ་སྤྱོད་ཅེས་བྱ་བ་ཡི། །</p>
<p>སངས་རྒྱས་མཚན་མངའ་མཐོང་ནས་ནི། །</p>
<p>མི་མཆོག་ལ་ནི་བླ་རེས་མཆོད། །</p>
<p>རྒྱལ་པོར་གྱུར་ཚེ་མུན་འཇོམས་པའི། །</p>
<p>སྐལ་ཆེན་ལ་ནི་རིན་པོ་ཆེ། །</p>
<p>སྣ་ཚོགས་བཀྲ་བའི་རོལ་མོ་ཡི། །</p>
<p>མཆོད་པ་དག་གིས་བཞེངས་གསོལ་ཏོ། །</p>
<p>ཀུན་དགའ་མི་དབང་ང་གྱུར་པས། །</p>
<p>སེང་གེ་སེང་གེའི་རྩལ་མངའ་ལ། །</p>
<p>རིན་ཆེན་ཡུ་བ་ཅན་གདུགས་ཀྱིས། །</p>
<p>མི་མཆོག་ལ་ནི་མཆོད་པ་བྱས། །</p>
<p>རྒྱལ་པོར་གྱུར་ཚེ་གྲོང་ཁྱེར་ནི། །</p>
<p>སྟོང་ཕྲག་དྲུག་བཅུ་རྣམས་སུ་ཡང་། །</p>
<p>མི་ཡི་ཉི་མ་བདེ་མཛད་ནི། །</p>
<p>སྤྱན་དྲངས་ནས་ནི་མཆོད་པ་བྱས། །</p>
<p>འཇིག་རྟེན་འདྲེན་པ་མི་དབང་ལ། །</p>
<p>བསྲོ་གང་ལས་དང་དེ་བཞིན་དུ། །</p>
<p>ཨ་གར་ནག་པོའི་དྲི་དག་གིས། །</p>
<p>བྲམ་ཟེར་གྱུར་ཚེ་ཞབས་འབྲིང་བྱས། །</p>
<p>གྲོང་ཁྱེར་རྒྱལ་སྲིད་འཕེལ་བར་ནི། །</p>
<p>བྲམ་ཟེའི་སངས་རྒྱས་སུམ་བཅུ་པོ། །</p>
<p>གཙུག་ཏོར་ཅན་ཞེས་འཇིག་རྟེན་གྲགས། །</p>
<p>རྒྱལ་པོར་གྱུར་ཚེ་མཆོད་པ་བྱས། །</p>
<p>གྲོང་ཁྱེར་འབྲས་འཕེལ་དག་ཏུ་ནི། །</p>
<p>སངས་རྒྱས་ཉི་ཤུ་རྩ་ལྔ་ལ། །</p>
<p>ང་ནི་ཚོང་དཔོན་གྱུར་པ་ན། །</p>
<p>ཚངས་པར་སྤྱད་པས་མཆོད་པ་བྱས། །</p>
<p>གྲོང་ཁྱེར་དགའ་བ་དེ་ཉིད་དུ། །</p>
<p>ང་ནི་ཚོང་དཔོན་གྱུར་པའི་ཚེ། །</p>
<p>སངས་རྒྱས་གཙུག་ཏོར་འཇིག་རྟེན་གྲགས། །</p>
<p>གཙུག་ལག་ཁང་གིས་མཆོད་པ་བྱས། །</p>
<p>ཚོང་དཔོན་གྱུར་ཚེ་རྒྱལ་བ་དྲུག །མཆོད་ཕྱིར་གླང་ཆེན་རྟ་གསེར་དང་། །</p>
<p>བུད་མེད་རྣམས་དང་ནོར་བུ་ཡི། །</p>
<p>རྒྱན་གྱིས་སྐྱེད་མོས་ཚལ་བྱས་སོ། །</p>
<p>རྒྱལ་པོར་གྱུར་ཚེ་དད་པ་ཡིས། །</p>
<p>གྲོང་ཁྱེར་ཡིད་འོང་དེ་ཉིད་དུ། །</p>
<p>བྱང་ཆུབ་དོན་དུ་གཉེར་བ་ངས། །</p>
<p>གཙུག་ཏོར་ཅན་ལ་སྐྲ་བྲེགས་སོ། །</p>
<p>ཀུན་དགའ་བྲམ་ཟེར་གྱུར་པ་ན། །</p>
<p>ཐུབ་ཆེན་མ་འགགས་དེ་ལ་ནི། །</p>
<p>བྱང་ཆུབ་དོན་དུ་གཉེར་བ་ངས། །</p>
<p>འབྲས་བུ་མཆོག་གིས་མཆོད་པ་བྱས། །</p>
<p>ཚོང་དཔོན་དུ་ནི་གྱུར་པ་ན། །</p>
<p>འཇིག་རྟེན་འདྲེན་པ་སྤྱན་མཛེས་ལ། །</p>
<p>ནོར་བུ་རིན་ཆེན་གྱིས་མཆོད་ཅིང་། །</p>
<p>གཙུག་ལག་ཁང་ནི་ཉམས་དགའས་མཆོད། །</p>
<p>དེད་དཔོན་དུ་ནི་གྱུར་པ་ན། །</p>
<p>བྱང་ཆུབ་ཤིང་གི་དྲུང་ན་ནི། །</p>
<p>སངས་རྒྱས་ལེགས་འཁྲུངས་བཞུགས་མཐོང་ནས། །</p>
<p>ཐོག་མར་བསོད་སྙོམས་ལ་སྤྱན་དྲངས། །</p>
<p>ང་ནི་དེད་དཔོན་གྱུར་པ་ན། །</p>
<p>བྱང་ཆུབ་ཤིང་དྲུང་ཐུབ་པ་ནི། །</p>
<p>འཇིག་རྟེན་དགའ་མཛད་བློ་བཟང་མཐོང་། །</p>
<p>འཁོར་ནི་སྟོང་དང་རབ་ཏུ་བྱུང་། །</p>
<p>ང་ནི་དེད་དཔོན་གྱུར་པ་ན། །</p>
<p>སངས་རྒྱས་ཙན་དན་འོད་དཔག་མེད། །</p>
<p>ཆུ་འཇམ་དང་ནི་ཏིལ་མར་དང་། །</p>
<p>བུ་རམ་ལ་ནི་སྤྱན་དྲངས་སོ། །</p>
<p>ཀུན་དགའ་རྒྱལ་པོར་གྱུར་པ་ན། །</p>
<p>ཚངས་སྦྱིན་གྲགས་པ་ཆེན་པོ་པ། །</p>
<p>འདྲེན་པ་ལ་ནི་ཞལ་ཟས་དང་། །</p>
<p>ཐམས་ཅད་སྦྱིན་པས་མཆོད་པ་བྱས། །</p>
<p>བྲམ་ཟེར་ཡང་ནི་གྱུར་པ་ན། །</p>
<p>ཐུགས་རྗེ་ཆེན་པོ་འོད་ཟེར་ཅན། །</p>
<p>ཐུབ་པ་རྐང་གཉིས་མཆོག་མཐོང་ནས། །</p>
<p>སྨྲ་བའི་རྒྱལ་མཚན་གྱིས་མཆོད་དོ། །</p>
<p>རྒྱལ་པོར་གྱུར་ནས་སངས་རྒྱས་ནི། །</p>
<p>དོན་དམ་གཟིགས་པ་གྲོང་མཆོག་ཏུ། །</p>
<p>འཇུག་པ་དེ་ལ་ཏ་ལ་ཡི། །</p>
<p>ལོ་མའི་བསིལ་ཡབ་མཆོད་པ་བྱས། །</p>
<p>ང་ནི་ཚོང་དཔོན་གྱུར་པ་ན། །</p>
<p>འཇིག་རྟེན་གསལ་མཛད་སངས་རྒྱས་ནི། །</p>
<p>ཤཱཀྱ་ཐུབ་ལ་མེ་ཏོག་གི། །</p>
<p>སིལ་མ་སྣ་ཚོགས་དྲི་སྦྱར་མཆོད། །</p>
<p>གྲོང་ཁྱེར་མཆོག་ཏུ་མཐོར་འཕགས་པའི། །</p>
<p>མི་མཆོག་འཇུག་པར་མཐོང་ནས་ནི། །</p>
<p>རོལ་མོ་རྣམས་ཀྱི་སྒྲ་དག་དང་། །</p>
<p>མེ་ཏོག་རྣམས་ཀྱིས་མཆོད་པ་བྱས། །</p>
<p>རྒྱལ་པོར་གྱུར་ཚེ་དད་པ་ཡིས། །</p>
<p>སངས་རྒྱས་དམ་པ་ཞེས་བྱ་བ། །</p>
<p>སྲིད་པའི་མཚོ་ལས་རྒལ་བ་ལ། །</p>
<p>ཐོག་མར་ཤིང་རྟ་དག་གིས་བསྟབས། །</p>
<p>ང་ནི་རྒྱལ་པོར་གྱུར་པ་ན། །</p>
<p>གཙོ་བོའི་ཆེད་དུ་ལམ་བསྟན་ཅིང་། །</p>
<p>དཔག་ཚད་བརྒྱ་ནི་གང་བར་ཡང་། །</p>
<p>མེ་ཏོག་ཁང་བརྩེགས་མཆོད་པ་བྱས། །</p>
<p>སངས་རྒྱས་དགྲ་ཞི་མཛད་པ་ནི། །</p>
<p>གྲོང་ཁྱེར་གཤེགས་ཞེས་ངས་ཐོས་ནས། །</p>
<p>ལམ་ནི་རྒྱལ་མཚན་ཡོངས་བཀང་སྟེ། །</p>
<p>རྒྱལ་པོའི་འབྱོར་པས་བསུ་བ་བྱས། །</p>
<p>ང་ནི་མཉན་པར་གྱུར་པ་ན། །</p>
<p>ཤིང་རྟའི་ཡན་ལག་ཆུ་འགྲམ་དུ། །</p>
<p>བྱོན་པ་ངས་ནི་མཐོང་ནས་ནི། །</p>
<p>ཐུབ་པ་ཆུ་ཡི་རྒྱུན་ལས་བསྒྲལ། །</p>
<p>དེད་དཔོན་གྱུར་ཚེ་དད་པ་ཡིས། །</p>
<p>ཤིང་རྟ་སྐལ་ལྡན་ཆེན་པོ་ནི། །</p>
<p>ངས་ནི་གྲུ་ཟམ་བཏགས་ནས་ཀྱང་། །</p>
<p>མཚོ་ཆེན་ལས་ནི་བསྒྲལ་བ་བྱས། །</p>
<p>ང་ནི་རྒྱལ་པོར་གྱུར་པ་ན། །</p>
<p>རྐང་གཉིས་དམ་པ་སངས་རྒྱས་ནི། །</p>
<p>ཚངས་ལ་ཙན་དན་ས་མཆོག་གི། །</p>
<p>ཀ་བར་ལྡན་པའི་ཁང་པས་མཆོད། །</p>
<p>རྒྱལ་པོར་གྱུར་ཚེ་སངས་རྒྱས་ནི། །</p>
<p>བཅོམ་ལྡན་ཚངས་པའི་ཚེ་མཆོད་ཅིང་། །</p>
<p>སྣམ་སྦྱར་རྒྱལ་མཚན་བསྒྲེང་ནས་ནི། །</p>
<p>ངས་ནི་ཡམས་ཀྱི་ནད་ཞི་བྱས། །</p>
<p>ཙན་དན་ལྡན་ལ་ཆར་མེད་ཚེ། །</p>
<p>རྒྱལ་པོ་ལྟ་བུའི་སྐུ་ཁྲུས་བྱས། །</p>
<p>དེ་ཚེ་ལྷས་ནི་ཆར་ཕབ་པས། །</p>
<p>སྐྱེ་བོ་རྣམས་ནི་སྐྱབས་སུ་དོང་། །</p>
<p>ང་ནི་རྒྱལ་པོར་གྱུར་པ་ན། །</p>
<p>སངས་རྒྱས་བཅོམ་ལྡན་ཟླ་བ་ལ། །</p>
<p>མཆོད་ནས་ངས་ནི་བྱམས་བསྒོམས་པས། །</p>
<p>བདུད་ཀྱིས་བཏང་བའི་ཡམས་ནད་ཞི། །</p>
<p>མི་ཡི་དབང་པོར་སྔོན་གྱུར་ཚེ། །</p>
<p>ངས་ནི་བྱང་ཆུབ་འདོད་པའི་ཕྱིར། །</p>
<p>སངས་རྒྱས་དབང་པོ་འདུལ་བ་ལ། །</p>
<p>ཆོ་འཕྲུལ་ཕྱིར་ནི་གསོལ་བ་བཏབ། །</p>
<p>རྒྱལ་པོ་དག་ཏུ་གྱུར་པ་ན། །</p>
<p>རིན་ཆེན་རི་བོ་འོད་ཆེན་ལྡན། །</p>
<p>འཁོར་ནི་བརྒྱ་སྟོང་ཕྲག་མང་པོ། །</p>
<p>མཐོང་ནས་ལོ་ལྔར་མཆོད་པ་བྱས། །</p>
<p>བྲམ་ཟེར་གྱུར་ཚེ་དད་པ་ཡིས། །</p>
<p>སངས་རྒྱས་དོན་ཀུན་སྒྲུབ་པ་ནི། །</p>
<p>མཚན་དང་ལྡན་པ་མཐོང་ནས་ཀྱང་། །</p>
<p>ངས་ནི་བསྟོད་པ་ལྔ་བརྒྱ་བྱས། །</p>
<p>བྲམ་ཟེར་གྱུར་ཚེ་ཡིད་དགའ་བས། །</p>
<p>སངས་རྒྱས་དབང་པོ་རྒྱལ་མཚན་མཐོང་། །</p>
<p>ངས་ནི་ཐལ་མོ་ལེགས་སྦྱར་ཏེ། །</p>
<p>དམ་པ་སྩོལ་བའི་འོས་ཞེས་གསོལ། །</p>
<p>སངས་རྒྱས་མར་མེ་མཛད་པ་ནས། །</p>
<p>ཐུབ་པ་དབང་པོའི་རྒྱལ་མཚན་བར། །</p>
<p>བདུན་ཁྲི་དང་ནི་དྲུག་སྟོང་གི། །</p>
<p>སངས་རྒྱས་རྣམས་ནི་ང་ཡིས་མཆོད། །</p>
<p>གྲངས་མེད་གཉིས་པ་ཚང་བར་ནི། །</p>
<p>རྒྱལ་བ་ང་ཡིས་མཆོད་བྱས་ཏེ། །</p>
<p>བྱང་ཆུབ་ཕྱིར་ནི་སྤྱོད་པ་ན། །</p>
<p>དེ་ཚེ་ང་ལ་སྐྱོ་སེམས་མེད། །</p>
<p>གྲངས་མེད་པ་གཉིས་པའོ། །</p>
<p>སངས་རྒྱས་བདེ་མཛད་དམ་པ་ལ། །</p>
<p>རྒྱལ་པོར་གྱུར་ཚེ་མཆོད་བྱས་ཏེ། །</p>
<p>མྱ་ངན་འདས་ནས་མཆོད་རྟེན་བརྩིགས། །</p>
<p>རྒྱལ་སྲིད་རབ་ཏུ་ཞི་བར་བྱས། །</p>
<p>རྒྱལ་པོར་གྱུར་ཚེ་དད་པས་ནི། །</p>
<p>སངས་རྒྱས་གང་པོ་རེ་སྐོང་ལ། །</p>
<p>ཚུལ་དང་འདྲ་བར་མཆོད་བྱས་ཏེ། །</p>
<p>ཆོས་ཀྱི་རྒྱལ་པོ་ཞེས་བསྒྲགས་སོ། །</p>
<p>སངས་རྒྱས་ཐམས་ཅད་ཟིལ་གནོན་ལ། །</p>
<p>ཚོང་དཔོན་གྱུར་ཚེ་ལེགས་པར་ནི། །</p>
<p>རིམ་གྲོ་བྱས་ཤིང་མི་མཆོག་ལ། །</p>
<p>དེ་བཞིན་གསེར་གྱི་མེ་ཏོག་གཏོར། །</p>
<p>ང་ནི་ཚོང་དཔོན་གྱུར་པ་ན། །</p>
<p>སངས་རྒྱས་རིན་ཆེན་གཙུག་ཏོར་ཅན། །</p>
<p>ཐུབ་ཆེན་གྲོང་མཆོག་གཤེགས་དེ་ལ། །</p>
<p>གསེར་གྱི་དྲ་བས་མཆོད་པ་བྱས། །</p>
<p>ང་ནི་ཚོང་དཔོན་གྱུར་པ་ན། །</p>
<p>པད་མ་དམ་པ་དཔའ་ཆེན་པོ། །</p>
<p>རྒྱལ་པོར་གྲགས་པའི་གྲོང་མཆོག་ཏུ། །</p>
<p>དངུལ་གྱི་མེ་ཏོག་སིལ་མས་གཏོར། །</p>
<p>ང་ནི་བྲམ་ཟེར་གྱུར་པ་ན། །</p>
<p>སངས་རྒྱས་གྲགས་མཆོག་སློབ་མ་ཡི། །</p>
<p>དགེ་འདུན་གྱིས་ནི་མདུན་བལྟས་པ། །</p>
<p>མཐོང་ནས་མི་མཆོག་གནས་ཀྱིས་མཆོད། །</p>
<p>ང་ནི་རྒྱལ་པོར་གྱུར་པ་ན། །</p>
<p>ལེགས་གསུང་བྱང་ཆུབ་ཤིང་དྲུང་དུ། །</p>
<p>བཞུགས་པ་ངས་མཐོང་གླང་པོ་རྟ། །</p>
<p>ཤིང་རྟ་དཔུང་བུ་ཆུང་གིས་བསྲུངས། །</p>
<p>སངས་རྒྱས་དྲི་མེད་ཐུབ་ཆེན་ལ། །</p>
<p>ཚོང་དཔོན་གྱུར་ཚེ་བསྲོ་གང་དང་། །</p>
<p>མཆོད་རྟེན་ལས་དང་མར་མེས་ནི། །</p>
<p>དེ་ཡི་ཚེ་ན་རྣམ་པར་མཆོད། །</p>
<p>སངས་རྒྱས་སད་མཛད་རྡོ་ལེབ་སྟེང་། །</p>
<p>སྙོམས་པར་ཞུགས་པ་མཐོང་ནས་ནི། །</p>
<p>དད་པས་རོལ་མོའི་སྒྲ་ཀུན་དང་། །</p>
<p>རྒྱལ་པོའི་འབྱོར་པས་བཞེངས་གསོལ་ཏོ། །</p>
<p>ཚོང་དཔོན་དུ་ནི་གྱུར་པ་ན། །</p>
<p>འཇིག་རྟེན་དགའ་མཛད་དགྲ་ཐུལ་ལ། །</p>
<p>སངས་རྒྱས་སྤྱོད་པས་གཤེགས་པ་ན། །</p>
<p>ལམ་ནི་སྣ་ཚོགས་བརྒྱན་པས་མཆོད། །</p>
<p>ཚོང་དཔོན་གྱུར་ཚེ་ཡིད་དགའ་བས། །</p>
<p>གནས་འཇོག་གཤེགས་པ་ཐོས་ནས་ནི། །</p>
<p>སྐྱེད་མོས་ཚལ་ནི་བརྒྱན་བྱས་ནས། །</p>
<p>ངས་ནི་གཙུག་ལག་ཁང་བརྩིགས་སོ། །</p>
<p>སངས་རྒྱས་བཅོམ་ལྡན་སྐར་འོད་ལ། །</p>
<p>བྱང་ཆུབ་འདོད་པས་དད་པས་ངས། །</p>
<p>རྒྱལ་པོའི་མཛོད་ནི་ཐམས་ཅད་ནས། །</p>
<p>ནོར་བུ་རིན་ཆེན་རྣམས་ཀྱིས་མཆོད། །</p>
<p>ང་ནི་རྒྱལ་པོར་གྱུར་པའི་ཚེ། །</p>
<p>ཏོག་གིས་བདུད་རྣམས་བཅོམ་ནས་ནི། །</p>
<p>ཆོས་ཀྱི་རྒྱལ་སྲིད་བསྒྲགས་པ་ན། །</p>
<p>ངས་ནི་རྒྱལ་མཚན་ཁོ་ན་བཙུགས། །</p>
<p>བྷ་ར་དྭ་ཛ་བློ་ལྡན་པ། །</p>
<p>བྲམ་ཟེ་མྱ་ངན་འདས་པ་ལ། །</p>
<p>རྒྱལ་པོ་ངས་ནི་རིལ་བ་དང་། །</p>
<p>དབྱུག་གུ་གཙུག་ལག་ཁང་ཆེན་བྱས། །</p>
<p>ང་ནི་དེད་དཔོན་གྱུར་པ་ན། །</p>
<p>སངས་རྒྱས་འདྲེན་པ་དོན་གཟིགས་པ། །</p>
<p>གསེར་དང་ནོར་བུ་མུ་ཏིག་དང་། །</p>
<p>དྲི་ཡི་སྙིང་པོ་རྣམས་ཀྱིས་མཆོད། །</p>
<p>སངས་རྒྱས་དོན་ཀུན་སྒྲུབ་པ་ནི། །</p>
<p>སངས་རྒྱས་སྤྱོད་པས་གཤེགས་པ་ན། །</p>
<p>རྒྱལ་པོར་གྱུར་ཚེ་དཔུང་དག་གི། །</p>
<p>ཚོགས་ཀུན་གྱིས་ནི་མཆོད་པ་བྱས། །</p>
<p>སངས་རྒྱས་དོན་དམ་གཟིགས་པ་ནི། །</p>
<p>གྲོང་ཁྱེར་དམ་པར་གཤེགས་པ་ན། །</p>
<p>རྒྱལ་པོར་གྱུར་ཚེ་རོལ་མོ་དང་། །</p>
<p>མེ་ཏོག་ཀུན་གྱིས་མཆོད་པ་བྱས། །</p>
<p>ང་ནི་དེད་དཔོན་གྱུར་པ་ན། །</p>
<p>སངས་རྒྱས་སྐར་རྒྱལ་རྐང་གཉིས་མཆོག །དྲི་ཡི་སྙིང་པོ་དེ་བཞིན་དུ། །</p>
<p>རྩ་བའི་དྲི་རྣམས་རབ་ཏུ་གཏོར། །</p>
<p>རིན་ཆེན་བཀྲ་བའི་ཕུག་ན་ཡང་། །</p>
<p>སངས་རྒྱས་སྐར་རྒྱལ་ལ་ནི་ངས། །</p>
<p>དེ་ཚེ་ཚིགས་བཅད་གཅིག་བསྟོད་པས། །</p>
<p>བསྐལ་པ་དགུ་ནི་ཕྱིར་བསྙིལ་ཏོ། །</p>
<p>འབྲུ་འཚོང་དུ་ནི་གྱུར་པ་ན། །</p>
<p>སངས་རྒྱས་བཅོམ་ལྡན་རྣམ་གཟིགས་ལ། །</p>
<p>དེ་ཚེ་བྱང་ཆུབ་སྤྱོད་པའི་ཕྱིར། །</p>
<p>མུད་ག་སྤར་གང་ཕུལ་བས་མཆོད། །</p>
<p>ཚོང་དཔོན་གྱུར་ཚེ་ངས་མཆོད་པ། །</p>
<p>སངས་རྒྱས་མཆོག་ནི་གཙུག་ཏོར་ཅན། །</p>
<p>ཐུབ་པ་ཉན་ཐོས་ཚོགས་བཅས་པ། །</p>
<p>ཞལ་ཟས་ཀྱིས་ནི་ཟླ་གསུམ་མཆོད། །</p>
<p>ཚོང་དཔོན་དུ་ནི་གྱུར་པའི་ཚེ། །</p>
<p>འཇིག་རྟེན་འདྲེན་པ་ཐམས་ཅད་སྐྱོབ། །</p>
<p>སྐལ་ཆེན་ཉན་ཐོས་བཅས་པ་ལ། །</p>
<p>ཞལ་ཟས་ཀྱིས་ནི་གུས་པར་མཆོད། །</p>
<p>ཚོང་དཔོན་གྱུར་ཚེ་དད་པ་ཡིས། །</p>
<p>སངས་རྒྱས་འཁོར་བ་འཇིག་པ་ནི། །</p>
<p>བདོག་པ་ཀུན་ལ་སྤྱན་དྲངས་ནས། །</p>
<p>ཚངས་པར་སྤྱོད་ཕྱིར་བློ་གྲོས་བསྐྱེད། །</p>
<p>ཚོང་དཔོན་དུ་ནི་གྱུར་པ་ན། །</p>
<p>ཡང་དག་སངས་རྒྱས་གསེར་ཐུབ་ལ། །</p>
<p>གཙུག་ལག་ཁང་བརྩིགས་དད་པ་ཡིས། །</p>
<p>ཁྱིམ་མེད་པར་ནི་རབ་ཏུ་བྱུང་། །</p>
<p>བྲམ་ཟེའི་ཁྱེའུ་བླ་མའི་ཚེ། །</p>
<p>དགའ་སྐྱོང་གི་ནི་ཚིག་ཐོས་ནས། །</p>
<p>འོད་སྲུང་རྐང་གཉིས་མཆོག་ལས་ནི། །</p>
<p>རབ་ཏུ་འབྱུང་བའི་བློ་བསྐྱེད་དོ། །</p>
<p>བྱམས་པ་དྲང་སྲོང་གྱུར་པ་ན། །</p>
<p>རྒྱལ་པོར་གྱུར་ནས་རིམ་གྲོ་བྱས། །</p>
<p>བྱས་པ་གཟོ་བ་རྗེས་དྲན་ནས། །</p>
<p>དེས་ནི་ང་ལ་སླར་མཆོད་དོ། །</p>
<p>གང་ཡང་སངས་རྒྱས་བདེ་མཛད་ནས། །</p>
<p>སངས་རྒྱས་འོད་སྲུང་བར་དུ་ནི། །</p>
<p>ངས་ནི་བདུན་ཁྲི་བདུན་སྟོང་གི །རྒྱལ་བ་རྣམས་ནི་མཆོད་པ་བྱས། །</p>
<p>གྲངས་མེད་གསུམ་པོ་ཚང་བར་ནི། །</p>
<p>རྒྱལ་བ་ངས་ནི་མཆོད་བྱས་ཏེ། །</p>
<p>སྔོན་ནི་བྱང་ཆུབ་སྤྱོད་པ་ན། །</p>
<p>ང་ལ་སྐྱོ་བའི་སེམས་མེད་དོ། །</p>
<p>ང་ནི་བྱང་ཆུབ་སེམས་དཔའི་ཚེ། །</p>
<p>སངས་རྒྱས་མཆོག་ནི་དེ་རྣམས་མཆོད། །</p>
<p>ང་ནི་དེ་དག་ཐམས་ཅད་ཀྱིས། །</p>
<p>འཇིག་རྟེན་མདུན་དུ་ལུང་བསྟན་ཏོ། །</p>
<p>ངས་ནི་སྔོན་བསམས་གང་ཡིན་པ། །</p>
<p>ང་ཡི་སྨོན་ལམ་ཐམས་ཅད་རྫོགས། །</p>
<p>ངས་ནི་སངས་རྒྱས་ཁུར་བོར་ཏེ། །</p>
<p>སེམས་ཅན་རྣམས་ནི་རྗེས་སུ་བཟུང་། །</p>
<p>ཤི་བིའི་རྒྱལ་པོར་ང་གྱུར་ཚེ། །</p>
<p>སྦྱིན་པ་དག་ནི་ཐམས་ཅད་བཏང་། །</p>
<p>ང་ནི་དུས་དཔོག་གྱུར་པའི་ཚེ། །</p>
<p>སྦྱིན་པའི་ཕ་རོལ་ཕྱིན་པ་རྫོགས། །</p>
<p>རྒྱ་མཚོའི་ཚོང་པར་གྱུར་པ་ན། །</p>
<p>ཚུལ་ཁྲིམས་ཕ་རོལ་ཕྱིན་དོན་དུ། །</p>
<p>སྲོག་ཆགས་རྣམས་ནི་མ་བཏང་ཞིང་། །</p>
<p>ངས་ནི་རང་གི་སྲོག་བཏང་ངོ་། །</p>
<p>ང་སྔོན་དྲང་སྲོང་གྱུར་པ་ན། །</p>
<p>བཟོད་པའི་ཕ་རོལ་རྫོགས་བྱའི་ཕྱིར། །</p>
<p>ཡན་ལག་རྣམས་ནི་གཏུབས་པ་ཡིས། །</p>
<p>ང་ཡི་བཟོད་པ་ཡོངས་སུ་རྫོགས། །</p>
<p>མི་མ་ཡིན་མོའི་སྐྱེས་རབས་དང་། །</p>
<p>དེ་བཞིན་རྒྱ་མཚོ་བསྐམས་པ་དང་། །</p>
<p>དེ་བཞིན་བདག་ནི་བདེན་དགའ་བའི། །</p>
<p>བརྩོན་འགྲུས་ཕ་རོལ་ཕྱིན་པ་རྫོགས། །</p>
<p>སྨན་ཆེན་བློན་པོར་གྱུར་པ་དང་། །</p>
<p>གནག་ལྷས་སྐྱེས་སུ་ང་གྱུར་ཚེ། །</p>
<p>ཤེས་རབ་ཕ་རོལ་ཕྱིན་རྫོགས་ནས། །</p>
<p>དེ་བཞིན་རྔ་བོ་ཆེ་ཡང་བསྒྲགས། །</p>
<p>བྲམ་ཟེ་རབ་འབར་གྱུར་པ་ན། །</p>
<p>རལ་པར་འདབ་ཆགས་ཚང་བཅས་ཀྱང་། །</p>
<p>བསམ་གཏན་ལས་ནི་མ་ལངས་པར། །</p>
<p>བསམ་གཏན་ཕ་རོལ་ཕྱིན་བརྩོན་བྱས། །</p>
<p>སྙིང་རྗེ་ཡོངས་སུ་བསྒོམས་བྱས་ཤིང་། །</p>
<p>ཕ་རོལ་ཕྱིན་པ་དྲུག་རྫོགས་པས། །</p>
<p>ཁུར་ལྕི་བ་ནི་ངས་བོར་ཏེ། །</p>
<p>དམ་བཅས་པ་ཡང་རྫོགས་པར་བྱས། །</p>
<p>ང་དང་སངས་རྒྱས་གང་ཕྲད་ནས། །</p>
<p>མཆོད་པ་བྱས་པའི་མི་མཆོག་ནི། །</p>
<p>དེ་ཀུན་མྱ་ངན་འདས་པར་གཤེགས། །</p>
<p>ང་ནི་བྱང་ཆུབ་ལ་བཞག་གོ། །</p>
<p>རྒྱལ་པོ་འོད་ལྡན་དབང་པོ་ནས། །</p>
<p>ཐུབ་པ་དབང་པོའི་རྒྱལ་མཚན་བར། །</p>
<p>སེམས་ཅན་བྱེ་བ་ཕྲག་སྟོང་ནི། །</p>
<p>སྲིད་པའི་མཚོ་ལས་བསྒྲལ་བ་བྱས། །</p>
<p>འཇིག་རྟེན་གཙོ་བོ་རྣམ་འདྲེན་པ། །</p>
<p>རྫོགས་སངས་རྒྱས་ཏེ་ལྷ་མིར་བཅས། །</p>
<p>འཇིག་རྟེན་འདི་ནི་བསྒྲལ་བ་དང་། །</p>
<p>སྒྲོལ་བར་མཛད་པ་སྨོས་ཅི་དགོས། །</p>
<p>ངས་ནི་འཇིག་རྟེན་དོན་གྱི་ཕྱིར། །</p>
<p>མྱ་ངན་འདས་ནའང་ཆོས་ཀྱི་གྲུ། །</p>
<p>བརྟན་པ་དག་ནི་བཅའ་བྱས་ཏེ། །</p>
<p>བརྒྱ་སྟོང་ཕྲག་ནི་བསྒྲལ་བར་བྱ། །</p>
<p>མི་གང་སངས་རྒྱས་སྐྱབས་སོང་ཞིང་། །</p>
<p>མྱ་ངན་འདས་ཀྱང་སངས་རྒྱས་ལ། །</p>
<p>བྱ་བ་བྱེད་པའི་སྐྱེས་བུ་དེ། །</p>
<p>འཇིག་རྟེན་དག་ནི་སྐྱིད་དེ་བ། །</p>
<p>གང་དག་དེ་བཞིན་གཤེགས་རྒྱལ་ལ། །</p>
<p>བྱ་བ་ཅུང་ཟད་བྱེད་ནའང་དེ། །</p>
<p>མཐོ་རིས་སྣ་ཚོགས་བགྲོད་ནས་ནི། །</p>
<p>བདུད་རྩིའི་གོ་འཕང་འཐོབ་པར་འགྱུར། །</p>
<p>ཡང་དག་ཇི་བཞིན་འདི་ཐོས་ནས། །</p>
<p>དགེ་བ་བུངས་ནི་བསྐྱེད་དེ་བྱ། །</p>
<p>ང་ནི་མྱ་ངན་འདས་འོག་ཏུ། །</p>
<p>སྲིད་པའི་རྒྱ་མཚོར་འཁྱམས་ས་རེ། །</p>
<p>སངས་རྒྱས་མང་པོའི་སྐབས་རྫོགས་སོ།། །</p>
<p>།སངས་རྒྱས་འོད་ལྡན་དང་། ཤཱཀྱ་ཐུབ་པ་དང་། ཀཽཎྜི་ནྱ་དང་། འཇིག་རྟེན་འདྲེན་དང་། གཞན་གྱིས་མི་ཐུབ་དང་། རིན་ཆེན་གཙུག་ཏོར་དང་། བདེ་མཛད་དང་། སྒྲ་སྙན་དང་། དཔལ་འབྱུང་དང་། ཕན་བཞེད་དང་། ཀཽཎྜི་ནྱ་དང་། བལྟ་ན་སྡུག་དང་། སྤྱན་མཛེས་དང་། ཡུལ་འཁོར་སྐྱོང་དང་། མར་མེ་མཛད་དང་། དཀའ་ཐུབ་མཛད་དང་། མུན་སེལ་དང་། བདེ་མཛད་དང་། དབང་ཆེན་དང་། གཙུག་ཏོར་ཅན་དང་། མ་འགགས་པ་དང་། སྤྱན་མཛེས་དང་། ལེགས་འཁྲུངས་དང་། ཡིད་བཟངས་དང་། ཙན་དན་དང་། ཚངས་སྦྱིན་དང་། འོད་ཟེར་ཅན་དང་། དོན་དམ་གཟིགས་དང་། ཤཱཀྱ་ཐུབ་པ་དང་། མཐོར་འཕགས་དང་། དམ་པ་དང་། གཙོ་བོ་དང་། དགྲ་ཞི་མཛད་དང་། ཤིང་རྟའི་ཡན་ལག་དང་། སྐལ་ལྡན་ཤིང་རྟ་དང་། ཚངས་པ་དང་། ཚངས་པའི་ཚེ་དང་། ཙན་དན་དང་། དབང་པོ་དང་། དབང་པོ་དུལ་དང་། རིན་ཆེན་རི་བོ་དང་། དོན་ཐམས་ཅད་སྒྲུབ་པ་དང་། ཐ་མ་དབང་པོའི་རྒྱལ་མཚན་དང་། བཟོད་པ་མཛད་དང་། རྫོགས་ལྡན་དང་། ཐམས་ཅད་ཟིལ་གནོན་དང་། རིན་ཆེན་གཙུག་ཕུད་དང་། པད་མ་དམ་པ་དང་། གྲགས་པ་དམ་པ་དང་། གསུང་སྙན་དང་། དྲི་མ་མེད་དང་། སད་མཛད་དང་། དགྲ་ཐུལ་དང་། གནས་འཇོག་དང་། སྐར་འོད་དང་། ཏོག་དང་། དྲང་སྲོང་དང་། བྷ་ར་དྭ་ཛ་དང་། དོན་གཟིགས་དང་། དོན་དམ་གཟིགས་དང་། དོན་ཐམས་ཅད་གཟིགས་དང་། རྒྱལ་དང་། སྐར་རྒྱལ་དང་། རྣམ་པར་གཟིགས་དང་། གཙུག་ཏོར་ཅན་དང་། ཐམས་ཅད་སྐྱོབ་དང་། ལོག་པར་དད་སེལ་དང་། གསེར་ཐུབ་དང་། འོད་སྲུང་དང་། ཤཱཀྱ་ཐུབ་པ་དང་། ཐ་མ་བྱམས་པའོ། །</p>
<p>སངས་རྒྱས་ཀྱི་མཚན་རྣམས་རྫོགས་སྷོ།། །</p>
<p>།སངས་རྒྱས་བཅོམ་ལྡན་འདས་ལ་བཀུར་སྟི་བྱས། བླ་མར་བྱས་ཞེས་བྱ་བ་གོང་མ་བཞིན་དུ་སྟེ། དེ་ཉན་ཐོས་ཀྱི་དགེ་འདུན་དང་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</p>
<p>དེའི་ཚེ་གཞན་མུ་སྟེགས་ཅན་ཀུན་ཏུ་རྒྱུ་རབ་ཏུ་མང་པོ་རྟོག་ཁང་དུ་ལྷགས་ཤིང་འདུས་པར་གྱུར་ནས་སྐབས་ཀྱི་གཏམ་འདི་ལྟ་བུ་དག་གླེང་བར་བྱེད་དེ། ཤེས་ལྡན་དག་ཤེས་པར་གྱིས་ཤིག །སྔོན་ནི་བདག་ཅག་ལ་རྒྱལ་པོ་དང་། བློན་པོ་དང་། བྲམ་ཟེ་དང་། ཁྱིམ་བདག་དང་། གྲོང་མི་དང་། ཡུལ་མི་དང་། ཚོང་པ་དང་། ཚོང་དཔོན་དང་། དེད་དཔོན་རྣམས་ཀྱིས་བཀུར་སྟི་བྱས། བླ་མར་བྱས། རྗེད་པར་བྱས་པས་གོས་དང་། བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་གྱི་ཡོ་བྱད་རྣམས་ཀྱང་རྙེད་པ་ལས། ད་ནི་དགེ་སྦྱོང་གཽ་ཏ་མ་འཇིག་རྟེན་དུ་བྱུང་བ་ལ་བཀུར་སྟི་བྱེད། བླ་མར་བྱེད། རྗེད་པར་བྱེད། མཆོད་པར་བྱེད་ཅེས་བྱ་བ་ནས་སྨན་དང་ཡོ་བྱད་རྣམས་ཞེས་བྱ་བའི་བར་གོང་མ་བཞིན་ནོ། །</p>
<p>དེས་ན་ད་ལྟར་བདག་ཅག་གི་རྙེད་པ་དང་བཀུར་སྟི་ཐམས་ཅད་ཀྱི་ཐམས་ཅད་དུ་ཆད་ན། དེ་ལ་ད་བདག་ཅག་གིས་ཇི་ལྟར་བྱ། དེ་ནས་ཁ་ཅིག་གིས་སྨྲས་པ། ཚངས་པར་སྤྱོད་པ་ལ་མི་ཚངས་པར་སྤྱོད་པ་སྐྱོན་ཡིན་པས་དེ་ལ་སྐྱོན་འདི་གདགས་སོ། །</p>
<p>ཁ་ཅིག་གིས་སྨྲས་པ། ཇི་ལྟ་བུ་ཞིག་བྱ། དེ་རྣམས་ཀྱིས་སྨྲས་པ། བདག་ཅག་གི་ནང་ན་ཀུན་དུ་རྒྱུ་གཟུགས་བཟང་མོ་མཛེས་པ་བལྟ་ན་སྡུག་པ་གང་ཡིན་པ་དེ་ལ་སྲིང་མོ་དག་ཚུར་དགེ་སྦྱོང་གཽ་ཏ་མ་ལ་སྐུར་པ་ཐོབ་ཅིག་ཅེས་སྤྲོ་བར་བྱའོ། །</p>
<p>བདག་ཅག་གི་ནང་ན་ཀུན་ཏུ་རྒྱུ་གཟུགས་བཟང་མོ་མཛེས་པ་བལྟ་ན་སྡུག་པ་གང་ཡིན། བྲམ་ཟེའི་བུ་མོ་རྩྭ་མི་ཡིན་ནོ། །</p>
<p>དེ་ལ་སྤྲོ་བ་བསྐྱེད་དོ་ཞེས་དེ་རྣམས་ཀྱིས་དེ་ཕོ་ཉས་བཀུག་སྟེ་སྨྲས་པ། སྲིང་མོ་ཤེས་པར་གྱིས་ཤིག །སྔོན་ནི་བདག་ཅག་གིས་བཀུར་སྟི་དང་ཞེས་བྱ་བ་ནས་ནད་ཀྱི་རྐྱེན་སྨན་གྱི་ཡོ་བྱད་རྣམས་ཞེས་བྱ་བའི་བར་གོང་མ་བཞིན་དུའོ། །</p>
<p>ད་ནི་དགེ་སྦྱོང་གཽ་ཏ་མ་འཇིག་རྟེན་དུ་བྱུང་བས་འཇིག་རྟེན་དེ་ལ་བཀུར་སྟི་བྱེད་པས་བདག་ཅག་གི་རྙེད་པ་དང་བཀུར་སྟི་ཐམས་ཅད་ཀྱི་ཐམས་ཅད་དུ་ཆད་པར་གྱུར་ན། ཁྱོད་ཀྱིས་ཡལ་བར་དོར་རམ། བྲམ་ཟེའི་བུ་མོ་ཀུན་ཏུ་རྒྱུ་རྩྭ་མིས་སྨྲས་པ། འཕགས་པ་དག་བདག་གིས་དེ་ལ་ཇི་ལྟར་བགྱི་ལགས། སྲིང་མོ་ཁྱོད་ཀྱིས་ཉེ་དུ་རྣམས་ཀྱི་ཆེད་དུ་དགེ་སྦྱོང་གཽ་ཏ་མ་ལ་ཁོ་མོ་དང་ལྷན་ཅིག་ཏུ་མི་ཚངས་པར་སྤྱད་དོ་ཞེས་ཁྱོད་སྐུར་པ་འདེབས་པར་སྤྲོ་འམ་དེ་ལྟ་ན་བདག་ཅག་གི་རྙེད་པ་དང་བཀུར་སྟི་སྔོན་གྱི་བཞིན་དུ་འགྱུར་རོ། །</p>
<p>དེ་སྐད་ཅེས་སྨྲས་པ་དང་། བྲམ་ཟེའི་བུ་མོ་ཀུན་དུ་རྒྱུ་རྩྭ་མིས་གཞན་མུ་སྟེགས་ཅན་དང་། ཀུན་དུ་རྒྱུ་རབ་ཏུ་མང་པོ་ལ་འདི་སྐད་ཅེས་སྨྲས་སོ། །</p>
<p>འཕགས་པ་དག་དགེ་སྦྱོང་གཽ་ཏ་མ་ལ་ནི་སྐུར་པ་འདེབས་པར་བདག་མི་སྤྲོའོ། །</p>
<p>སྲིང་མོ་ཁྱོད་ཇི་ཙམ་དུ་དགེ་སློང་གཽ་ཏ་མ་ལ་སྐུར་པ་འདེབས་པར་མི་སྤྲོ་བ་དེ་ཙམ་དུ་བདག་ཅག་དང་གཏམ་འདྲེ་བར་མི་བྱ། ཕེབས་པར་སྨྲ་བར་མི་བྱ། བལྟ་བར་མི་བྱ། རྣམ་པར་བལྟ་བར་མི་བྱ་ཞིང་ཁྱོད་གནས་ཐམས་ཅད་དུ་འདུག་ཏུ་མི་གཞུག་སྟེ། འགྱོད་པ་དེ་ཉིད་ཀྱིས་དུས་བྱས་ནས་སེམས་ཅན་དམྱལ་བ་རྣམས་སུ་སྐྱེ་བར་འགྱུར་བ་གང་ཡིན་པའི་གནས་དེ་ཡོད་དོ། །</p>
<p>བུད་མེད་ནི་ཤེས་རབ་ཆུང་བ་ཡིན་པས་དེ་སྐྲག་ནས་སྨྲས་པ། འཕགས་པ་བདག་གིས་ཇི་ལྟ་བུ་ཞིག་བགྱི། སྲིང་མོ་ཚུར་ཁྱོད་རྒྱལ་བུ་རྒྱལ་བྱེད་ཀྱི་ཚལ་དུ་རྒྱུན་དུ་སོང་ལ་དུས་ཐ་གི་ཙམ་ལོན་ནས་དགེ་སྦྱོང་གཽ་ཏ་མ་ལ་སྐུར་པ་ཐོབ་ཤིག །དེ་ཉི་མ་རེ་རེ་ཞིང་ལངས་ཏེ་རྒྱལ་བུ་རྒྱལ་བྱེད་ཀྱི་ཚལ་དུ་སོང་ངོ་། །</p>
<p>ཇི་ཙམ་ན་ལྟོ་ལ་སྣོད་ཅིག་བཅིངས་ནས་བཅོམ་ལྡན་འདས་གང་ན་བ་དེར་སོང་ངོ་། །</p>
<p>དེའི་ཚེ་བཅོམ་ལྡན་འདས་འཁོར་བརྒྱ་ཕྲག་དུ་མའི་གུང་ལ་ཆོས་འཆད་ཅིང་བཞུགས་སོ། །</p>
<p>བཅོམ་ལྡན་འདས་ཀྱིས་བྲམ་ཟེའི་བུ་མོ་ཀུན་དུ་རྒྱུ་རྩྭ་མི་རྒྱང་རིང་པོ་ཁོ་ན་ནས་གཟིགས་སོ། །</p>
<p>གཟིགས་ནས་ཀྱང་འདི་སྙམ་དུ་དགོངས་ཏེ། ང་ཉིད་ཀྱིས་ལས་རྣམས་བྱས་ཤིང་བསགས་པ། ཚོགས་རྙེད་པ། རྐྱེན་ཡོངས་སུ་བསྒྱུར་བ། འོད་པ་བཞིན་ཏུ་ཉེ་བར་གནས་པ། གདོན་མི་ཟ་བར་འབྱུང་བར་འགྱུར་བ་རྣམས་གཞན་སུ་ཞིག་གིས་སོ་སོར་མྱོང་བར་འགྱུར་སྙམ་མོ། །</p>
<p>དེ་ནས་བྲམ་ཟེའི་བུ་མོ་ཀུན་ཏུ་རྒྱུ་རྩྭ་མི་བཅོམ་ལྡན་འདས་ཀྱི་སྤྱན་སྔར་འདུག་ནས་གསོལ་པ། བདག་ནི་འདི་རུ་སྦྲུམ་བགྱིས་ནས། །</p>
<p>ཆགས་པར་འགྱུར་ཞིང་དགའ་འགྱུར་བ། །</p>
<p>སྙན་ཅིང་འཇེབས་པའི་གསུང་དབྱངས་ཀྱིས། །</p>
<p>ད་ལྟ་ཆོས་ནི་གསུང་མཛད་དམ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཡང་དག་མིན་པ་སྨྲ་བ་དམྱལ་བར་འགྲོ། །</p>
<p>བྲམ་ཟེའི་བུ་མོ་རྩྭ་མིས་གསོལ་པ། གང་གིས་བྱས་ནས་མ་བྱས་ཞེས་སྨྲའམ། བཅོམ་ལྡན་འདས་ཀྱིས་བཀའ་སྩལ་པ། དམན་པའི་ཆོས་ཅན་མི་ནི་དེ་གཉི་ག །ཕ་རོལ་དག་ཏུ་འདྲ་བར་འགྲོ་བར་འགྱུར། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་འདི་སྙམ་དུ་སེམས་ཏེ། ཀྱེ་མ་བྲམ་ཟེའི་བུ་མོ་རྩྭ་མི་འདི་ནི་བཅོམ་ལྡན་འདས་དང་དགེ་སློང་གི་དགེ་འདུན་ལ་ཡུན་རིང་མོ་ནས་མཐོ་འཚམ་པར་བྱེད་དོ་སྙམ་དུ་བསམས་ནས་རྫུ་འཕྲུལ་གྱིས་སྣོད་དེ་ས་ལ་ལྷུང་བར་བྱས་སོ། །</p>
<p>དེ་ནས་བྲམ་ཟེའི་བུ་མོ་རྩྭ་མི་སྐྱེངས་ནས་རིངས་པ་རིངས་པར་སླར་སོང་ངོ་། །</p>
<p>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་ཀོ་ས་ལའི་རྒྱལ་པོ་གསལ་རྒྱལ་ལ་ཆོས་ཀྱི་དབང་དུ་བགྱི་བའི་བཀའ་མཆིད་ཀྱང་བཀའ་སྩལ། གང་དུ་ཐོག་མར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པ་ཡང་ལུང་བསྟན། ཡང་དག་པར་རྫོགས་པའི་སངས་རྒྱས་ཇི་སྙེད་ཅིག་ལ་བསྙེན་བཀུར་བགྱིས་པ་ཡང་བཀའ་སྩལ་ལགས་པས་ཅི་ནས་བདག་ཅག་མཚོ་ཆེན་པོ་མ་དྲོས་པར་མཆིས་ལ། བཅོམ་ལྡན་འདས་ཀྱི་སྤྱན་སྔར་རང་རང་གི་ལས་ཀྱི་རྒྱུ་བ་ལུང་བསྟན་པར་བགྱིའོ། །</p>
<p>བཅོམ་ལྡན་འདས་ཀྱིས་དགེ་སློང་གནས་བརྟན་གནས་བརྟན་རྣམས་ལ་ཅང་མི་གསུང་བས་གནང་ངོ་། །</p>
<p>ཆོས་ཉིད་ཀྱིས་སངས་རྒྱས་བཅོམ་ལྡན་འདས་འཚོ་ཞིང་གཞེས་པ་རྣམས་ཀྱི་གདོན་མི་ཟ་བར་མཛད་པ་ནི་བཅུ་སྟེ། བཅུ་གང་ཞེ་ན། ཇི་སྲིད་སངས་རྒྱས་སུ་ལུང་བསྟན་པ་དང་། སེམས་ཅན་འགས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཕྱིར་མི་ལྡོག་པའི་སེམས་བསྐྱེད་པ་དང་། སངས་རྒྱས་ཀྱིས་གདུལ་བར་བྱ་བ་ཐམས་ཅད་བཏུལ་བ་དང་། ཉན་ཐོས་ཀྱི་མཆོག་ཟུང་གཅིག་ཏུ་བསྟན་པ་དང་། མཚམས་བཅད་པ་དང་། སྐུ་ཚེའི་ལྔ་ཆ་བཏང་བ་དང་། མཉན་ཡོད་དུ་ཆོ་འཕྲུལ་ཆེན་པོ་རྣམ་པར་བསྟན་པ་དང་། གྲོང་ཁྱེར་གསལ་བར་ལྷ་ལས་གཤེགས་པ་བསྟན་པ་དང་ཡབ་དང་ཡུམ་གཉིས་བདེན་པ་དག་ལ་བཀོད་པ་དང་། མཚོ་ཆེན་པོ་མ་དྲོས་པར་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་སྔོན་གྱི་ལས་ཀྱི་རྒྱུ་བ་བསྟན་པ་མ་མཛད་པ་དེ་སྲིད་དུ་སངས་རྒྱས་བཅོམ་ལྡན་འདས་རྣམས་ཡོངས་སུ་མྱ་ངན་ལས་མི་འདའོ། །</p>
<p>དོན་འདི་ལ་ནི་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་མཚོ་ཆེན་པོ་མ་དྲོས་པར་སྔོན་གྱི་ལས་ཀྱི་རྒྱུ་བ་ལུང་བསྟན་པར་བཞེད་ནས་དགེ་སློང་རྣམས་ལ་བཀའ་སྩལ་པ། དགེ་སློང་དག་མཚོ་ཆེན་པོ་མ་དྲོས་པ་གང་ན་བར་འདོང་། དེར་རང་རང་གི་སྔོན་གྱི་ལས་ཀྱི་རྒྱུ་བ་ལུང་བསྟན་པར་བྱའོ། །</p>
<p>བཙུན་པ་བཀའ་བཞིན་འཚལ་ཞེས་དགེ་སློང་རྣམས་ཀྱིས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>དེ་ནས་བཅོམ་ལྡན་འདས་དགྲ་བཅོམ་པ་ལྔ་བརྒྱར་གཅིག་གིས་མ་ཚང་བ་དང་ཐབས་ཅིག་ཏུ་མཉན་ཡོད་ནས་མི་སྣང་བར་གྱུར་ཏེ་མཚོ་ཆེན་པོ་མ་དྲོས་པར་གཤེགས་སོ། །</p>
<p>གནོད་སྦྱིན་གཏུམ་པོ་མི་བཟད་གནས་པ་ཡིད་འོང་ཞིང་། །</p>
<p>མེ་ཏོག་སྣ་ཚོགས་ཤིང་གིས་རྣམ་པར་མཛེས་བྱས་པ། །</p>
<p>དེ་ལས་རྒྱ་མཚོ་དུག་ཅན་དག་ཏུ་འགྲོ་བ་ཡི། །</p>
<p>ཆུ་བོ་ཆེན་པོ་བཞི་པོ་འདི་དག་ཕྱོགས་བཞིར་འབབ། །</p>
<p>གང་གཱ་སིན་དྷུ་དེ་བཞིན་པ་ཀྵུ་དང་། །</p>
<p>སི་ཏ་དེ་ལ་རྫུ་འཕྲུལ་སྟོབས་ཐོབ་པ། །</p>
<p>མ་གཏོགས་མི་རྣམས་ཀྱིས་ནི་མི་བགྲོད་པ། །</p>
<p>དེར་ནི་ཐུབ་པ་དགེ་འདུན་བཅས་པར་བཞུགས། །</p>
<p>དེ་ནས་བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་པ་མཛད་དེ། ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་འཇིག་རྟེན་པའི་ཐུགས་བསྐྱེད་པ་མཛད་པ་དེའི་ཚེ་སྲོག་ཆགས་གྲོག་སྦུར་ཡན་ཆད་ཀྱི་སེམས་ཀྱིས་བཅོམ་ལྡན་འདས་ཀྱི་དགོངས་པ་ཤེས་པར་འགྱུར་བས། དེ་ནས་ཀླུའི་རྒྱལ་པོ་དགའ་བོ་དང་ཉེ་དགའ་བོ་གཉིས་ཀྱིས་བསམས་པ། ཅིའི་ཕྱིར་བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་པ་མཛད་སྙམ་ན། མཚོ་ཆེན་པོ་མ་དྲོས་པར་ལས་ཀྱི་རྒྱུ་བ་ལུང་བསྟན་པར་བཞེད་པར་མཐོང་ངོ་། །</p>
<p>དེ་ནས་དེ་གཉིས་ཀྱིས་མཚོ་ཆེན་པོ་མ་དྲོས་པའི་ནང་དུ་པད་མ་འདབ་མ་སྟོང་དང་ལྡན་པ་ཤིང་རྟའི་འཕང་ལོ་ཙམ་བཟང་པོ་ཐམས་ཅད་གསེར་ལས་བྱས་པ། སྡོང་པོ་ནི་རིན་པོ་ཆེ། གེ་སར་ནི་རྡོ་རྗེ་ལས་བྱས་པ། པད་མ་སྟོང་ཕྲག་དུ་མས་ཡོངས་སུ་བསྐོར་བ་ཞིག་སྤྲུལ་པ་དང་། བཅོམ་ལྡན་འདས་དགེ་སློང་གི་དགེ་འདུན་གྱི་གུང་ལ་པད་མའི་སྙིང་པོ་དེ་ལ་བཞུགས་སོ། །</p>
<p>དགེ་སློང་གནས་བརྟན་གནས་བརྟན་རྣམས་ཀྱང་པད་མ་གཞན་རྣམས་ཀྱི་སྙིང་པོ་ལ་འཁོད་དོ། །</p>
<p>དེའི་ཚེ་ཚེ་དང་ལྡན་པ་ཤཱ་རིའི་བུ་བྱ་རྒོད་ཀྱི་ཕུང་པོའི་རི་ལ་སྣམ་སྦྱར་འདྲུབ་བོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། མཽད་གལ་གྱི་བུ་སོད་ལ་རབ་ཏུ་བྱུང་བའི་ཟླ་བོ་ཁྲིད་དེ་ཤོག་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་མཽད་གལ་གྱི་བུ་ཆེན་པོ་མཚོ་ཆེན་པོ་མ་དྲོས་པ་ནས་མི་སྣང་བར་གྱུར་ཅིང་བྱ་རྒོད་ཀྱི་ཕུང་པོའི་རི་ལ་ཚེ་དང་ལྡན་པ་ཤཱ་རིའི་བུའི་མདུན་དུ་འདུག་སྟེ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ཤཱ་རིའི་བུ་སྟོན་པ་དགྲ་བཅོམ་པ་ལྔ་བརྒྱར་གཅིག་གིས་མ་ཚང་བ་དང་ཐབས་ཅིག་ཏུ་མཚོ་ཆེན་པོ་མ་དྲོས་པ་ན་སྔོན་གྱི་ལས་ཀྱི་རྒྱུ་བ་ལུང་བསྟན་པར་བཞེད་ནས་ཁྱོད་ལ་གཞེས་ཀྱིས་ཚུར་ཤོག་འདོང་། དེས་སྨྲས་པ། ཚེ་དང་ལྡན་པ་མཽད་གལ་གྱི་བུ་ཆེན་པོ་རེ་ཞིག་སྣམ་སྦྱར་དྲུབས་ལ་དེ་ནས་ཕྱིས་འགྲོའོ། །</p>
<p>དེས་སྨྲས་པ། གྲོགས་བྱའོ། །</p>
<p>དེ་བཞིན་དུ་གྱིས་ཤིག །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་རྫུ་འཕྲུལ་གྱིས་སོར་མོ་ལྔ་ཆར་གྱིས་དྲུབ་པར་བརྩམས་པ་དང་། ཚེ་དང་ལྡན་པ་ཤཱ་རིའི་བུས་སྨྲས་པ། ཚེ་དང་ལྡན་པ་མཽད་གལ་གྱི་བུ་ཆེན་པོ་འོ་ན་ལྟ་དྲུབ་ཟིན་དུ་ཟད་མོད། དེས་སྨྲས་པ། ཚེ་དང་ལྡན་པ་ཤཱ་རིའི་བུ་གལ་ཏེ་ཁྱོད་མི་འགྲོ་ན་མཐུས་བཀུར་བར་བྱའོ། །</p>
<p>དེ་ནས་ཚེ་དང་ལྡན་པ་ཤཱ་རིའི་བུས་སྐེ་རགས་རྒྱ་ཅང་ཕྲོལ་ནས་སྨྲས་པ། ཚེ་དང་ལྡན་པ་མཽད་གལ་གྱི་བུ་ཆེན་པོ་ཁྱོད་བཅོམ་ལྡན་འདས་ཀྱིས་རྫུ་འཕྲུལ་གྱི་མཐུ་ཅན་རྣམས་ཀྱི་མཆོག་ཏུ་བསྟན་པ་ཡིན་ན། རེ་ཞིག་ཁྱོད་ཀྱིས་འདི་ཁྱེར་ལ་དེ་ནས་ཕྱིས་ཁོ་བོ་ཁྱེར་ཅིག །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་དེ་དྲངས་པ་དང་། ཚེ་དང་ལྡན་པ་ཤཱ་རིའི་བུས་བསམས་པ། འདི་ནི་མཐུ་ཆེ་ཞིང་རྫུ་འཕྲུལ་ཆེ་བ་ཡིན་པས་གལ་ཏེ་འདི་ཁྱེར་བར་འགྱུར་བའི་གནས་འདི་ཡོད་དོ་སྙམ་ནས་དེས་དེ་བྱ་རྒོད་ཀྱི་ཕུང་པོའི་རིའི་སྤྱིལ་བཏགས་སོ། །</p>
<p>ཚེ་དང་ལྡན་པ་མཽད་གལ་གྱི་བུ་ཆེན་པོས་དེ་དྲངས་པ་དང་། བྱ་རྒོད་ཀྱི་ཕུང་པོའི་རི་འགུལ་བར་གྱུར་ཏོ། །</p>
<p>ཚེ་དང་ལྡན་པ་ཤཱ་རིའི་བུས་བསམས་པ། འདིས་བྱ་རྒོད་ཀྱི་ཕུང་པོའི་རི་ཡང་ཁྱེར་བར་འགྱུར་གྱིས། མ་ལ་བདག་གིས་རིའི་རྒྱལ་པོ་རི་རབ་ལ་གདགས་སོ་སྙམ་ནས། དེས་དེ་རིའི་རྒྱལ་པོ་རི་རབ་ལ་བཏགས་པ་ལས། ཡང་ཚེ་དང་ལྡན་པ་མཽད་གལ་གྱི་བུ་ཆེན་པོས་དེ་དྲངས་པ་དང་། རིའི་རྒྱལ་པོ་རི་རབ་དང་། ཀླུའི་རྒྱལ་པོ་དགའ་བོ་དང་ཉེ་དགའ་བོ་དག་ཀྱང་གཡོས་པར་གྱུར། མ་དྲོས་པ་ཡང་ཀུན་ནས་འཁྲུགས་ཤིང་དགེ་སློང་གནས་བརྟན་གནས་བརྟན་རྣམས་ཀྱང་ལྡེག་པར་གྱུར་ནས་པད་མའི་སྙིང་པོ་ལ་འདུག་བཞིན་དུ་དེ་རྣམས་ཀྱིས་བཅོམ་ལྡན་འདས་ལ་ཞུས་པ། བཙུན་པ་ཅིའི་སླད་དུ་ཀླུའི་རྒྱལ་པོ་དགའ་བོ་དང་ཉེ་དགའ་བོ་གཉིས་གཡོས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དགའ་བོ་དང་ཉེ་དགའ་བོ་གཉིས་གཡོས་པ་མ་ཡིན་ཏེ། འོན་ཀྱང་ཉན་ཐོས་ཆེན་པོ་གཉིས་རྫུ་འཕྲུལ་གྱིས་རྣམ་པར་འཕྲུལ་པར་བྱེད་དོ། །</p>
<p>ཚེ་དང་ལྡན་པ་ཤཱ་རིའི་བུས་བསམས་པ། རིའི་རྒྱལ་པོ་རི་རབ་འདི་ཡང་ཁྱེར་བར་འགྱུར་གྱིས། མ་ལ་བདག་གིས་བཅོམ་ལྡན་འདས་ཀྱི་པད་མའི་སྡོང་པོ་ལ་གདགས་སོ་སྙམ་ནས། །</p>
<p>དེས་བཅོམ་ལྡན་འདས་ཀྱི་པད་མའི་སྡོང་པོ་ལ་བཏགས་པས་མ་འགུལ་བར་འདུག་གོ། །</p>
<p>གང་གི་ཚེ་དེའི་རྫུ་འཕྲུལ་ལ་རྫུ་འཕྲུལ་གྱིས་རྡུགས་པ་དེའི་ཚེ་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ཤཱ་རིའི་བུ་ཁྱོད་ཀྱིས་རྫུ་འཕྲུལ་གྱིས་རྣམ་པར་རྩེ་བ་བྱས་ཟིན་གྱིས་ཚུར་ཤོག་འདོང་། ཚེ་དང་ལྡན་པ་མཽད་གལ་གྱི་བུ་ཆེན་པོ་སོང་ཤིག་དང་ཁོ་བོ་འོང་ངོ་ཞེས་བྱས་ནས་ཇི་སྲིད་ཚེ་དང་ལྡན་པ་མཽད་གལ་གྱི་བུ་ཆེན་པོ་མ་ཕྱིན་པ་དེའི་བར་དུ་ཚེ་དང་ལྡན་པ་ཤཱ་རིའི་བུ་སྔར་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་པད་མའི་སྙིང་པོ་ལ་འདུག་པ་དང་། དེའི་འོག་ཏུ་ཚེ་དང་ལྡན་པ་མཽད་གལ་གྱི་བུ་ཆེན་པོ་ཕྱིན་པས་ཚེ་དང་ལྡན་པ་ཤཱ་རིའི་བུ་མཐོང་ནས་དེས་སྨྲས་པ། ཚེ་དང་ལྡན་པ་ཤཱ་རིའི་བུ་འོངས་སམ། ཚེ་དང་ལྡན་པ་ཁོ་བོ་འོངས་སོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ནི་རྫུ་འཕྲུལ་དང་ལྡན་པ་རྣམས་ཀྱི་མཆོག་ཏུ་བསྟན་པ་ལགས་ན། འོན་ཀྱང་ཚེ་དང་ལྡན་པ་ཤཱ་རིའི་བུའི་རྫུ་འཕྲུལ་གྱིས་ཕམ་པར་བགྱིས་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ད་ལྟ་འབའ་ཞིག་ཏུ་མ་ཟད་ཀྱི། ཇི་ལྟར་འདིས་འདས་པའི་དུས་ན་ཡང་བཟོས་ཕམ་པར་བྱས་པ་དེ་ཉོན་ཅིག །དགེ་སློང་དག་སྔོན་བྱུང་བ་ཡུལ་དབུས་སུ་རི་མོ་མཁན་གྱི་སློབ་དཔོན་ཞིག་བྱུང་ངོ་། །</p>
<p>དེ་དགོས་པ་འགའ་ཞིག་གི་ཕྱིར་ཡུལ་དབུས་ནས་ཡུལ་ནས་ཅན་ཞེས་བྱ་བར་སོང་ངོ་། །</p>
<p>དེ་དེ་ན་འཁྲུལ་འཁོར་གྱི་སྒྱུ་རྩལ་གྱི་སློབ་དཔོན་ཞིག་གི་ཁྱིམ་དུ་ཞུགས་པ་ལས། དེས་དེ་ངལ་བའི་རིམ་གྲོ་བར་འཁྲུལ་འཁོར་ལས་བུ་མོ་ཞིག་བྱས་ནས་བཏང་ངོ་། །</p>
<p>དེས་དེའི་རྐང་པ་གཉིས་བཀྲུས་ནས་འདུག་གོ། །</p>
<p>དེ་ནས་དེས་སོང་ཤིག་ཅེས་སྨྲས་ན། དེ་ཅང་མི་སྨྲ་བར་འདུག་གོ། །</p>
<p>དེས་བསམས་པ། གདོན་མ་ཟོས་པར་འདི་བདག་དང་དགའ་མགུར་སྤྱད་པའི་ཕྱིར་བཏང་ངོ་སྙམ་ནས། དེས་དེའི་ལག་པ་ནས་བཟུང་སྟེ་དྲངས་པ་ལས་ཇི་ཙམ་ན་ཞིག་ནས་ཤིང་བྲུལ་གྱི་ཕུང་པོར་གྱུར་ཏོ། །</p>
<p>དེ་སྐྱེངས་ནས་བསམས་པ། བདག་གཅིག་པུ་ཞིག་ཏུ་སྐྱེངས་པར་བྱས་ཀྱིས། མ་ལ་བདག་གིས་ནི་འདི་རྒྱལ་པོ་འཁོར་དང་བཅས་པའི་ནང་དུ་སྐྱེངས་པར་བྱའོ་སྙམ་ནས། དེས་སྒོའི་ངོས་ལོགས་ལ་རང་གི་གཟུགས་བརྙན་འགེགས་པ་ཞིག་བྲིས་ཏེ། སྒོ་ཕག་ཏུ་ཡིབ་ནས་འདུག་གོ། །</p>
<p>དེ་ལྡང་བའི་དུས་གང་ཡིན་པ་དེ་ལས་ཐལ་བ་དང་། དེ་ནས་འཁྲུལ་འཁོར་གྱི་སྒྱུ་རྩལ་གྱི་སློབ་དཔོན་གྱིས་བསམས་པ། རིང་ཞིག་ལོན་ན་ཅིའི་ཕྱིར་དེ་སྒོར་མ་བྱུང་སྙམ་དུ་བསམས་ནས་དེར་སོང་བ་ལས་ཇི་ཙམ་ན་འགེགས་ཏེ་ཤི་བ་མཐོང་ངོ་། །</p>
<p>དེས་བསམས་པ། ཅིའི་ཕྱིར་འདིས་བདག་ཉིད་སྲོག་དང་བྲལ་བར་བྱས་སྙམ་པ་ལས་དེས་འཁྲུལ་འཁོར་ཞིག་ནས་ཤིང་བྲུལ་གྱི་ཕུང་པོར་འདུག་པ་མཐོང་ནས་དེ་འདི་སྙམ་དུ་སེམས་ཏེ། བདག་ཉིད་སྐྱེངས་པས་འགེགས་སོ་སྙམ་མོ། །</p>
<p>ཡུལ་ནས་ཅན་གྱི་ཀུན་དུ་སྤྱོད་པ་ནི་གང་སུའི་ཁྱིམ་ཡང་རུང་དེར་མི་གློ་བུར་བ་ཤི་ན་ཇི་སྲིད་རྒྱལ་པོ་ལ་མི་མཐོལ་བ་དེ་སྲིད་དུ་དེས་དེ་ལ་རིམ་གྲོ་མི་བྱེད་དོ། །</p>
<p>དེ་ནས་དེ་རྒྱལ་པོའི་དྲུང་དུ་སོང་སྟེ་མཐོལ་བ། ལྷ་ཡུལ་དབུས་ནས་རི་མོ་མཁན་གྱི་སློབ་དཔོན་ཞིག་མཆིས་ཏེ། དེ་བདག་གི་སྡུམ་པར་གནས་པ་ལས། དེ་ལ་བཀུར་སྟི་བགྱི་བའི་སླད་དུ་བདག་གིས་འཁྲུལ་འཁོར་ལས་བུ་མོ་ཞིག་བགྱིས་ཏེ་བཏང་བ་དང་། དེས་དེ་ལག་པ་ནས་བཟུང་སྟེ་དྲངས་པས་ཤིང་གི་ཕུང་པོར་མཆིས་པ་དང་། དེ་སྐྱེངས་ནས་བདག་ཉིད་འགེགས་ལགས་ན། ལྷ་དེ་ལ་གཡར་སྔ་འབྲིམ་པ་ཞིག་གཏང་དུ་གསོལ། དེ་ནས་བདག་གིས་རིམ་གྲོ་བགྱི་ལགས་སོ། །</p>
<p>དེ་ནས་རྒྱལ་པོས་ཞོ་ཤས་འཚོ་བ་རྣམས་ལ་བསྒོ་བ། ཤེས་ལྡན་དག་དེང་ལ་གཡར་སྔ་རིམས་ཤིག །དེ་རྣམས་དོང་ནས་དེ་མཐོང་ངོ་། །</p>
<p>དེས་བསམས་པ། བདག་གིས་ཇི་ལྟར་ཟུང་ང་ལས་དབབ་པར་བྱ་སྙམ་མོ། །</p>
<p>གཞན་དག་གིས་སྨྲས་པ། འགེག་ཐག་ཆོད་སྟ་རེ་ཁྱེར་ཏེ་ཐག་པ་གཅོད་པར་བརྩམས་པ་ལས་ཇི་ཙམ་ན་རྩིག་པ་ཡིན་པར་མཐོང་ནས། དེ་ནས་འཁྲུལ་འཁོར་མཁན་གྱི་སློབ་དཔོན་དེ་སྐྱེངས་པར་གྱུར་ཏོ། །</p>
<p>དེ་དེ་ལྟར་སྐྱེངས་པར་གྱུར་པ་དང་། རི་མོ་མཁན་གྱི་སློབ་དཔོན་དེ་སྒོ་ལྐོག་ནས་ཕྱུང་སྟེ་སྨྲས་པ། ཀྱེ་ནང་རྗེ་ཁྱོད་ཀྱིས་ནི་ཁོ་བོ་གཅིག་པུ་ཞིག་ཏུ་སྐྱེངས་པར་བྱས་ཏེ། ཁྱོད་ནི་རྒྱལ་པོ་འཁོར་དང་བཅས་པའི་ནང་དུ་སྐྱེངས་པར་བྱས་སོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་རི་མོ་མཁན་གྱི་སློབ་དཔོན་གང་ཡིན་པ་དེ་ནི་དགེ་སློང་ཤཱ་རིའི་བུ་འདི་ཉིད་ཡིན་ཏེ། དེ་ན་ཡང་འདིས་འདི་བཟོས་ཕམ་པར་བྱས་སོ། །</p>
<p>ད་ལྟར་ཡང་འདིས་འདི་རྫུ་འཕྲུལ་གྱིས་ཕམ་པར་བྱས་སོ། །</p>
<p>གཞན་ཡང་ཇི་ལྟར་འདིས་འདི་བཟོས་ཕམ་པར་བྱས་པ་དེ་ཉོན་ཅིག །དགེ་སློང་དག་སྔོན་བྱུང་བ་རི་འོར་གཞན་ཞིག་ན་རི་མོ་མཁན་གྱི་སློབ་དཔོན་གཉིས་ཤིག་བྱུང་བ་ལས་རྩོད་པར་གྱུར་ཏེ། གཅིག་གིས་སྨྲས་པ། ང་ནི་བཟོ་ལེགས་པར་ཤེས་སོ། །</p>
<p>ཅིག་ཤོས་ཀྱིས་སྨྲས་པ། ང་ནི་དེ་བས་ཀྱང་ལྷག་པར་ལེགས་པར་ཤེས་སོ། །</p>
<p>དེ་གཉིས་ཕན་ཚུན་འགྲན་པར་གྱུར་ནས་རྒྱལ་པོའི་དྲུང་དུ་དོང་སྟེ་དེའི་རྐང་པ་གཉིས་ལ་གཏུགས་ཏེ་གཅིག་གིས་སྨྲས་པ། ལྷ་བདག་ནི་བཟོ་ལེགས་པར་འཚལ་ཏོ། །</p>
<p>ཅིག་ཤོས་ཀྱིས་ཀྱང་སྨྲས་པ། ལྷ་བདག་ནི་དེ་བས་ཀྱང་ལྷག་པར་ལེགས་པར་འཚལ་ཏོ། །</p>
<p>རྒྱལ་པོས་དེ་གཉིས་ལ་སྒོ་ཁང་བསྟན་ནས་ཁྱེད་གཉིས་གང་མཁས་ནི་ངས་མི་ཤེས་མོད་ཀྱི། འོན་ཀྱང་གཅིག་གིས་ནི་རྩིག་ངོས་གཅིག་ལ་བྲིས་ལ། ཅིག་ཤོས་ཀྱིས་ཀྱང་གཅིག་ལ་བྲིས་ཤིག་དང་། དེ་ལྟ་ན་ཁྱེད་ཅག་གཉིས་གང་བཟོ་ལེགས་པར་ཤེས་པ་ངས་ལེགས་པར་ཤེས་པར་འགྱུར་རོ། །</p>
<p>དེ་གཉིས་ཀྱི་བར་ཡོལ་བས་བཅད་ནས་རི་མོ་བྲི་བར་བརྩམས་ཏེ། དེ་ལ་གཅིག་གིས་ནི་ཟླ་བ་དྲུག་གིས་རི་མོའི་ལས་ཟིན་ཏོ། །</p>
<p>ཅིག་ཤོས་ཀྱིས་ནི་ཟླ་བ་དྲུག་ཏུ་རྩིག་ངོས་བསྟར་ཏོ། །</p>
<p>རི་མོའི་ལས་ཟིན་པ་གང་ཡིན་པ་དེ་རྒྱལ་པོའི་དྲུང་དུ་སོང་སྟེ་སོན་པ་དང་། སྨྲས་པ། ལྷ་བདག་གི་རི་མོའི་ལས་བགྱིས་ལགས་ན་སྤྱ་ང་བྲིམ་དུ་གསོལ། དེ་ནས་རྒྱལ་པོ་བློན་པོ་དང་ལྷན་ཅིག་སྒོར་བྱུང་ནས་མཐོང་བ་དང་། རི་མོའི་ལས་མཁས་སོ་ཞེས་ཤིན་ཏུ་མགུའོ། །</p>
<p>ཅིག་ཤོས་ཀྱིས་ཀྱང་རྐང་པ་གཉིས་ལ་གཏུགས་ཏེ་སྨྲས་པ། ད་བདག་གི་རི་མོའི་ལས་ལ་གཟིགས་སུ་གསོལ། དེས་བར་ཆད་ཀྱི་ཡོལ་བ་བཤུས་དང་། གཅིག་གི་གཟུགས་བརྙན་དེ་ལ་ཤར་བ་རྒྱལ་པོས་མཐོང་ནས་རི་མོའི་ལས་ལ་ལྷག་པར་འདི་མཁས་སོ་ཞེས་ཤིན་ཏུ་ཡ་མཚན་སྐྱེས་སོ། །</p>
<p>དེ་ནས་དེས་སླར་ཡོལ་བས་བར་བཅད་ནས་རྐང་པ་གཉིས་ལ་གཏུགས་ཏེ་སྨྲས་པ། ལྷ་འདི་ནི་རི་མོའི་ལས་མ་ལགས་ཏེ། འོན་ཀྱང་རྩིག་ངོས་བསྟར་བ་ལགས་སོ། །</p>
<p>དེ་ནས་རྒྱལ་པོ་ཇེ་ཡ་མཚན་སྐྱེས་ནས་སྨྲས་པ། འདི་ནི་བཟོ་ལ་ལྷག་པར་མཁས་པ་ཡིན་ནོ། །</p>
<p>དགེ་སློང་དག་ཇི་སྙམ་དུ་སེམས། གང་གིས་ཟླ་བ་དྲུག་ཏུ་རྩིག་ངོས་བསྟར་བ་དེ་ནི་དགེ་སློང་ཤཱ་རིའི་བུ་འདི་ཉིད་ཡིན་ནོ། །</p>
<p>གང་གིས་ཟླ་བ་དྲུག་ཏུ་རི་མོའི་ལས་བྱས་པ་དེ་ནི་དེའི་ཚེ་དེའི་དུས་ན་དགེ་སློང་མཽད་གལ་གྱི་བུ་འདི་ཉིད་དེ་ཡིན་ཏེ། དེ་ན་ཡང་འདིས་འདི་བཟོས་ཕམ་པར་བྱས་སོ། །</p>
<p>ད་ལྟར་ཡང་འདིས་འདི་རྫུ་འཕྲུལ་གྱིས་ཕམ་པར་བྱས་སོ། །</p>
<p>གཞན་ཡང་ཇི་ལྟར་འདིས་འདི་ཕམ་པར་བྱས་པ་དེ་ཉོན་ཅིག །དགེ་སློང་དག་སྔོན་བྱུང་བ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་དུང་དང་། བྲིས་པ་ཞེས་བྱ་བ་གཉིས་ཤིག་ཉེ་བར་རྟེན་ཅིང་གནས་སོ། །</p>
<p>ཇི་ཙམ་དུས་གཞན་ཞིག་ན་ལྷས་ཆར་ཕབ་པས་རྫབ་ཏུ་གྱུར་ཏེ། དུང་དྲེད་དེ་རྫབ་ཏུ་རྡེག་འཆོས་ནས་རིལ་བ་ཆག་པར་གྱུར་ཏོ། །</p>
<p>དེ་ནས་དེས་དམོད་པ་བོར་བ། རང་བཞིན་ངན་པ་ཁྱོད་ཀྱིས་ད་ཕན་ཆད་ལོ་བཅུ་གཉིས་སུ་ཆར་མི་འབེབས་པར་གྱུར་ཅིག་ཅེས་བྱས་སོ། །</p>
<p>རྒྱལ་པོ་ཚངས་སྦྱིན་དང་བཱ་རཱ་ཎ་སཱི་ན་གནས་པའི་སྐྱེ་བོའི་ཚོགས་ཀྱིས་ཐོས་ནས། དེ་ནས་དེ་རྣམས་དེའི་དྲུང་དུ་སོང་སྟེ་གསོལ་བ་བཏབ་པ། དྲང་སྲོང་ཆེན་པོ་དེ་ལྟར་མ་མཛད་ཅིག །དེས་སྨྲས་པ། བདག་གིས་རང་བཞིན་ངན་པ་བཟོད་པར་མི་ནུས་ཏེ། བདག་གི་དམོད་པས་བཅོམ་པ་དེས་ལོ་བཅུ་གཉིས་སུ་ཆར་མི་འབེབས་པར་འགྱུར་རོ། །</p>
<p>དེ་ནས་རྒྱལ་པོ་ཚངས་སྦྱིན་དང་། སྐྱེ་བོའི་ཚོགས་དེས་བྲིས་པ་ལ་གསོལ་བ་བཏབ་ནས་དེས་གསོལ་བ་བྱས་ཏེ་ལྷས་ཆར་ཕབ་བོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་དྲང་སྲོང་དུང་གང་ཡིན་པ་དེ་ནི་དགེ་སློང་མཽད་གལ་གྱི་བུ་འདི་ཉིད་ཡིན་ནོ། །</p>
<p>དེའི་ཚེ་དེའི་དུས་ཀྱི་བྲིས་པ་གང་ཡིན་པ་དེ་ནི་དགེ་སློང་ཤཱ་རིའི་བུ་ཡིན་ཏེ། དེ་ན་ཡང་འདིས་འདི་རྫུ་འཕྲུལ་གྱིས་ཕམ་པར་བྱས་སོ། །</p>
<p>གཞན་ཡང་ཇི་ལྟར་འདིས་འདི་རྫུ་འཕྲུལ་གྱིས་ཕམ་པར་བྱས་པ་དེ་ཉོན་ཅིག །བྲིས་པས་དགོས་པ་འགའ་ཞིག་གི་ཕྱིར་དུང་གི་རྐང་པ་གཉིས་ལ་གཏུགས་པ་ལས་དུང་གི་རྐང་པ་གཉིས་ཀྱིས་རལ་པ་མནན་པ་དང་བྲིས་པས་སྨྲས་པ། ཉི་མ་འཆར་ཀའི་དུས་ཀྱི་ཚེ་ཁྱོད་ཀྱི་སྤྱི་བོ་གས་པར་གྱུར་ཅིག །དུང་གིས་སྨྲས་པ། དེ་ལྟར་ན་ཉི་མ་འཆར་བར་མ་གྱུར་ཅིག་ཅེས་བྱས་པ་དང་། འཇིག་རྟེན་དུ་ནམ་སྲོས་པར་གྱུར་ཏོ། །</p>
<p>དེ་ནས་རྒྱལ་པོ་དང་། བྲམ་ཟེ་དང་། ཁྱིམ་བདག་གིས་དུང་ལ་གསོལ་བ་བཏབ་པ། དྲང་སྲོང་ཆེན་པོ་དེ་ལྟ་བུ་མ་མཛད་ཅིག །དེས་སྨྲས་པ། ཉི་མ་ཤར་བར་གྱུར་ན་གདོན་མི་ཟ་བར་བདག་གི་མགོ་འགས་པར་འགྱུར་རོ། །</p>
<p>བྲིས་པས་དེ་ལ་སྨྲས་པ། གལ་ཏེ་དེ་ལྟ་ན་འཇི་པ་ལས་བྱས་པའི་མགོ་ཞིག་བྱོས་ཤིག །ཇི་ཙམ་ན་འཇི་བ་ལས་དུང་གི་མགོ་ཞིག་བྱས་པ་ལས་ཉི་མ་ཤར་བ་དང་གས་པར་གྱུར་ཏོ། །</p>
<p>དགེ་སློང་དག་ཇི་སྙམ་དུ་སེམས། དུང་གང་ཡིན་པ་དེ་ནི་དགེ་སློང་མཽད་གལ་གྱི་བུ་འདི་ཉིད་དེ་ཡིན་ནོ། །</p>
<p>བྲིས་པ་གང་ཡིན་པ་དེ་ནི་དགེ་སློང་ཤཱ་རིའི་བུ་འདི་ཉིད་དེ་ཡིན་ཏེ། དེ་ན་ཡང་འདིས་ཕམ་པར་བྱས་སོ། །</p>
<p>གཞན་ཡང་ཇི་ལྟར་ཕམ་པར་བྱས་པ་དེ་ཉོན་ཅིག །ཡུལ་དབུས་སུ་བ་སོ་མཁན་གྱི་སློབ་དཔོན་ཞིག་བྱུང་ནས་བ་སོ་འབྲས་ཙམ་བྲེའུ་ཆུང་གང་ཁྱེར་ནས་ཡུལ་ནས་ཅན་དུ་སོང་སྟེ། དེ་རི་མོ་མཁན་གྱི་སློབ་དཔོན་ཞིག་གི་ཁྱིམ་དུ་ཞུགས་ན་དེ་ཡང་སྟོང་པར་འདུག་ནས་དེའི་ཆུང་མ་ལ་སྨྲས་པ། གྲོགས་པོའི་ཆུང་མ་འབྲས་བྲེའུ་ཆུང་གང་པོ་འདི་ཚོས་ལ་བྱིན་ཅིག་ཅེས་དེ་བཞག་སྟེ་སོང་ངོ་། །</p>
<p>དེས་བཙོ་བར་བརྩམས་པ་ལས་ཤིང་ཟད་པར་གྱུར་ཀྱང་མ་ཚོས་སོ། །</p>
<p>དེ་ནས་དེའི་ཁྱིམ་ཐབ་འོངས་ནས་སྨྲས་པ། བཟང་མོ་འདི་ཅི་ཞིག་ཡིན། དེས་རྒྱས་པར་སྨྲས་པ་དང་། དེས་དེ་བརྟགས་པ་ལས་བ་སོ་འབྲས་ཙམ་ཤེ་དག་ཏུ་མཐོང་ནས་དེས་དེ་ལ་ཅོ་དྲི་བར་སྨྲས་པ། བཟང་མོ་འདི་ཚྭ་ཆུ་ཡིན་གྱིས། ཆུ་བཟང་པོ་གཞན་ཞིག་ཁྱེར་ཏེ་འོངས་དང་། དེས་འབྲས་འདི་ཚོས་པར་འགྱུར་རོ། །</p>
<p>དེས་བ་སོ་མཁན་གྱི་སློབ་དཔོན་ལ་ཆུ་བཟང་པོ་ཞིག་ཁྱེར་ཏེ་ཤོག་ཤིག་ཅེས་སྨྲས་སོ། །</p>
<p>དེས་དེ་ལ་སྨྲས་ནས། དེས་ཕྱོགས་གཞན་ཞིག་ཏུ་རྫིང་བུ་ཞིག་བྲིས་ཏེ། དེར་ཁྱི་རོ་བམ་བ་ཞིག་ཀྱང་བྲིས་སོ། །</p>
<p>དེ་ནས་བ་སོ་མཁན་གྱི་སློབ་དཔོན་དེ་བུམ་པ་ཁྱེར་ནས་རྫིང་བུ་ཡིན་ནོ་སྙམ་ནས་ཕྱོགས་དེར་ཕྱིན་ཏེ། ཁྱི་རོ་བམ་པ་མཐོང་བ་དང་། དེས་སྣ་བཀབ་ནས་བརྟག་པར་བརྩམས་པ་ལས་ཇི་ཙམ་ན་དེའི་ཆུ་སྣོད་དེ་ཆག་ནས་བ་སོ་མཁན་གྱི་སློབ་དཔོན་དེ་སྐྱེངས་པར་གྱུར་ཏོ། །</p>
<p>དགེ་སློང་དག་ཇི་སྙམ་དུ་སེམས། བ་སོ་མཁན་གྱི་སློབ་དཔོན་གང་ཡིན་པ་དེ་ནི་དགེ་སློང་མཽད་གལ་གྱི་བུ་འདི་ཉིད་དེ་ཡིན་ནོ། །</p>
<p>རི་མོ་མཁན་གྱི་སློབ་དཔོན་གང་ཡིན་པ་དེ་ནི་དགེ་སློང་ཤཱ་རིའི་བུ་འདི་ཉིད་དེ་ཡིན་ནོ། །</p>
<p>འོན་ཀྱང་དེ་བཞིན་གཤེགས་པས་བརྙེས་པའི་བསམ་གཏན་དང་། ཏིང་ངེ་འཛིན་དང་སྙོམས་པར་འཇུག་པ་གང་དག་ཡིན་པ་དེ་དག་གི་མིང་ཡང་རང་སངས་རྒྱས་རྣམས་ཀྱིས་མི་ཤེས་སོ། །</p>
<p>རང་སངས་རྒྱས་རྣམས་ཀྱིས་ཐོབ་པ་གང་དག་ཡིན་པ་དེ་དག་གི་མིང་ཡང་དགེ་སློང་ཤཱ་རིའི་བུས་མི་ཤེས་སོ། །</p>
<p>དགེ་སློང་ཤཱ་རིའི་བུས་ཐོབ་པ་གང་དག་ཡིན་པ་དེ་དག་གི་མིང་ཡང་དགེ་སློང་མཽད་གལ་གྱི་བུས་མི་ཤེས་སོ། །</p>
<p>དགེ་སློང་མཽད་གལ་གྱི་བུས་ཐོབ་པ་གང་ཡིན་པ་དེ་དག་གི་མིང་ཡང་ཉན་ཐོས་གཞན་རྣམས་ཀྱིས་མི་ཤེས་ཏེ། །</p>
<p>དགེ་སློང་མཽད་གལ་གྱི་བུ་བས་དགེ་སློང་ཤཱ་རིའི་བུ་རྫུ་འཕྲུལ་ཆེ་ཞིང་མཐུ་ཆེ་མོད་ཀྱི། དེས་མང་དུ་གནས་པ་ལ་དགོངས་ནས་ངས་རྫུ་འཕྲུལ་ཅན་རྣམས་ཀྱི་མཆོག་ཏུ་བསྟན་ཏོ། །</p>
<p>ཤཱ་རིའི་བུ་དང་མཽད་གལ་གྱི་བུའི་ལེའུའོ།། །</p>
<p>།དེ་ནས་ཚེ་དང་ལྡན་པ་འོད་སྲུང་ཆེན་པོ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སྨྲས་པ། དེ་ནི་དེར་སོང་སྔོན་ནས་སྤྱད་པ་དང་། །</p>
<p>རྗེས་མཐུན་ཚིག་དག་ཤིན་ཏུ་སྒྲོགས་པ་ན། །</p>
<p>གང་ཞིག་བྱས་པས་འབྲས་བུ་ཆེ་མྱོང་བ། །</p>
<p>ཆུང་ངུ་གཅིག་པུ་དེ་ནི་མྱུར་དྲན་ནས། །</p>
<p>ཇི་ལྟར་སེང་གེ་རི་ཡི་ཕུག་གནས་པ། །</p>
<p>འཇིགས་པ་མེད་པར་སྤྱོད་ཡུལ་འགྲོ་བ་ལྟར། །</p>
<p>མཚུངས་པ་མེད་པའི་ཉན་ཐོས་འོད་སྲུང་དེ། །</p>
<p>སྔོན་གྱི་གནས་ནས་སྤྱད་པ་སྒྲོགས་བྱེད་པ། །</p>
<p>ཟག་མེད་ཐ་བ་མེད་པ་རྣམ་གྲོལ་སེམས། །</p>
<p>ཉོན་མོངས་མེད་པར་གནས་པ་སྐྱོན་མེད་ཡིད། །</p>
<p>དེ་ལ་ཆོས་མཆོག་ཡོད་པར་ཡིད་ཆེས་ནས། །</p>
<p>དེ་ཡི་ཆོས་ལ་ཡིད་ཀྱིས་སྨོན་བྱས་ཏེ། །</p>
<p>རང་སངས་རྒྱས་ལ་བདག་གིས་ཡོན་དུ་ནི། །</p>
<p>ཁྲེ་རྒོད་བྲེའུ་ཆུང་གང་ཞིག་རབ་ཕུལ་བས། །</p>
<p>དེ་འདྲ་བ་དང་ཀུན་དུ་ཕྲད་གྱུར་ཅེས། །</p>
<p>སྨོན་པས་སྒྲ་མི་སྙན་དུ་སྐྱེས་པ་ནི། །</p>
<p>ལས་དེ་གཅིག་པུ་ཉིད་ཀྱི་འབྲས་བུ་ཡིས། །</p>
<p>ལུས་ཅན་བདག་གིར་འཛིན་མེད་ཚེ་རིང་བ། །</p>
<p>ཁྱད་པར་འགྲོ་ཞིང་སྤྱོད་པ་མི་དམན་པ། །</p>
<p>སྒྲ་མི་སྙན་དུ་ལན་སྟོང་སྐྱེས་པར་གྱུར། །</p>
<p>ལས་དེ་གཅིག་པུ་ཉིད་ཀྱི་འབྲས་བུ་ཡིས། །</p>
<p>ལན་སྟོང་སུམ་བཅུ་རྩ་གསུམ་པར་སྐྱེས་ཏེ། །</p>
<p>མེ་ཏོག་ཕྲེང་རྒྱན་བྱུག་པ་སྣ་ཚོགས་དང་། །</p>
<p>མཐུ་ཆེན་ལུས་མཛེས་པ་དང་ལྡན་པར་གྱུར། །</p>
<p>དེ་ནས་འཕོས་བདག་སྒྲ་མི་སྙན་དུ་སྐྱེས། །</p>
<p>སླར་ཡང་ལྷ་དགེ་དགའ་བར་བྱེད་པ་དང་། །</p>
<p>སེམས་ཀྱི་སྨོན་ལམ་དབང་གིས་སླར་ཡང་བདག །མི་ནི་དགེ་བ་རྣམས་ཀྱི་ནང་དུ་སྐྱེས། །</p>
<p>ལས་དེ་གཅིག་པུ་ཉིད་ཀྱི་འབྲས་བུས་བདག །བྲམ་ཟེ་སཱ་ལ་ཆེན་པོའི་རིགས་སྐྱེས་ཏེ། །</p>
<p>ནོར་མང་སྐྱེས་པ་བུད་མེད་རྣམས་ཀྱིས་བཀུར། །</p>
<p>འདོད་པའི་ཡོན་ཏན་ལྔ་དོན་མི་གཉེར་ཡང་། །</p>
<p>བདག་གིས་སྟོན་པ་ལན་འགའང་མ་མཐོང་ཞིང་། །</p>
<p>མཚུངས་མེད་ཉན་ཐོས་བདག་གིས་མ་མཐོང་ནས། །</p>
<p>བདག་གི་སེང་རས་ཚེམ་གྱོན་འཇིག་རྟེན་ན། །</p>
<p>དགྲ་བཅོམ་རྣམས་ལ་ཕྱག་འཚལ་རབ་ཏུ་བྱུང་། །</p>
<p>བདག་ནི་དེ་ལྟར་རབ་ཏུ་བྱུང་བ་དང་། །</p>
<p>རྒྱལ་བ་བུ་མངས་མཆོད་རྟེན་ན་བཞུགས་མཐོང་། །</p>
<p>ཐུབ་ཞབས་ཕྱག་འཚལ་བཅོམ་ལྡན་བདག་གི་སྟོན། །</p>
<p>བདག་ནི་ཁྱོད་ཀྱི་ཉན་ཐོས་གྱུར་ཅེས་གསོལ། །</p>
<p>འོད་སྲུང་ཇི་སྐད་སྨྲས་བཞིན་བྱས་ཏེ་འདིར། །</p>
<p>ཁྱོད་སྟོན་ང་ཡིན་ང་ཡི་ཉན་ཐོས་ཁྱོད། །</p>
<p>གལ་ཏེ་སྡུག་བསྔལ་ཀུན་ལས་ཐར་འདོད་ན། །</p>
<p>ཁྱོད་ཀྱིས་སྙན་པར་བཤད་པའི་ཆོས་སྙན་ཉོན། །</p>
<p>གང་ཡང་བདག་ལ་སྐྱེས་མཆོག་སྐྱོབ་པ་ནི། །</p>
<p>ཐུགས་རྗེ་ཆེན་པོ་ཡིས་ནི་ཆོས་བཤད་པ། །</p>
<p>བསམ་གཏན་བཞི་སྟོབས་དབང་པོ་བྱང་ཆུབ་ཀྱི། །</p>
<p>ཡན་ལག་ལམ་གྱི་ཡན་ལག་རྣམ་པར་ཐར། །</p>
<p>དེ་དག་བསྒོམ་པ་བདག་གིས་དགའ་མགུར་ཐོབ། །</p>
<p>ཟག་པ་ཟད་ཅིང་ལུས་ཀྱི་ཐ་མ་བཟུང་། །</p>
<p>ལུས་ཀྱི་ཐ་མ་འཛིན་པ་རྡུལ་མེད་པ། །</p>
<p>དྲང་པོ་འདི་དག་དང་ནི་བདག་གིར་ཕྲད། །</p>
<p>དེ་བཞིན་གཤེགས་རྒྱལ་ཕུན་སུམ་ཚོགས་པ་གསུང་། །</p>
<p>ཚུལ་ཁྲིམས་ལྡན་པ་གང་འདོད་འགྲུབ་པར་འགྱུར། །</p>
<p>བདག་གི་ཡིད་ལ་ཅི་དང་ཅི་བསམས་པ། །</p>
<p>ཐམས་ཅད་གྲུབ་སྟེ་སྲིད་པའི་ཐ་མ་འདི། །</p>
<p>བདག་གི་སྐྱེ་བ་ཟད་ཅིང་འཆིང་བ་དང་། །</p>
<p>སྲིད་པ་ཀུན་ནས་ལངས་པ་ཉིད་བཅད་དེ། །</p>
<p>བདག་ནི་ཆོས་རྒྱལ་ཐུགས་ལས་སྐྱེས་པའི་སྲས། །</p>
<p>ཉོན་མོངས་ཚོགས་རྣམས་ཟད་པས་མྱ་ངན་འདའ། །</p>
<p>བདག་ནི་ཐམས་ཅད་གཟིགས་པ་ཡིས། །</p>
<p>སྦྱངས་ལ་གནས་པ་མཆོག་ཏུ་བསྟན། །</p>
<p>ཟག་པ་མེད་ཅིང་ཉེས་པ་བསལ། །</p>
<p>གོ་འཕང་མི་གཡོ་བདག་གིས་འཐོབ། །</p>
<p>གནས་བརྟན་འོད་སྲུང་དེ་ལྟ་བུར། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>རང་གི་ལས་ནི་ལུང་བསྟན་ཏོ། །</p>
<p>འོད་སྲུང་གི་ལེའུ་སྟེ་དང་པོའོ།། །</p>
<p>།འདུལ་བ་གཞི། བམ་པོ་ལྔ་བཅུ་རྩ་གཉིས་པ། དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ཤཱ་རིའི་བུས་ལས་ཅི་ཞིག་བྱས་ན་ལས་དེའི་རྣམ་པར་སྨིན་པས་ཤེས་རབ་ཆེན་པོ་དང་སྤོབས་པ་ཆེན་པོ་དང་ལྡན་པར་གྱུར་དེས་སྨྲས་པ། བདག་གིས་དགོན་པར་རང་སངས་རྒྱས། །</p>
<p>དྲང་སྲོང་དགེ་སྦྱོང་ཞིར་གྱུར་པ། །</p>
<p>སྐལ་དང་ལྡན་པ་ཆོས་གོས་ནི། །</p>
<p>དེ་ཚེ་རྙིང་པ་གྱོན་པ་མཐོང་། །</p>
<p>དེ་ལ་བདག་གིས་སེམས་དད་པས། །</p>
<p>བང་བརྒྱུགས་ནས་ཀྱང་ཆོས་གོས་ནི། །</p>
<p>དྲུབས་ཤིང་ཁ་བསྒྱུར་དེ་བཞིན་དུ། །</p>
<p>དེ་ལ་ཡང་དང་ཡང་དུ་གཏུགས། །</p>
<p>དེ་ནས་བདག་ལ་ཐུགས་བརྩེའི་ཕྱིར། །</p>
<p>དེ་ནི་བར་སྣང་ལ་འཕགས་ནས། །</p>
<p>རང་གི་གཟི་བརྗིད་ཀྱིས་འབར་ཞིང་། །</p>
<p>དེ་ནས་མཁའ་ལ་གཤེགས་པར་གྱུར། །</p>
<p>བདག་གིས་ཐལ་མོ་སྦྱར་བྱས་ནས། །</p>
<p>ཇི་ལྟར་བདག་ནི་འདི་འདྲ་བར། །</p>
<p>དབང་རྣོན་ཤེས་རབ་ཆེར་ཤོག་ཅེས། །</p>
<p>དེ་ལྟ་བུར་ནི་སྨོན་ལམ་བཏབ། །</p>
<p>བདག་ནི་ཕྱུག་པོའི་རིགས་སུའམ། །</p>
<p>མ་རབས་དག་ཏུ་མི་སྐྱེ་བར། །</p>
<p>བར་མའི་རིགས་སུ་སྐྱེ་འགྱུར་ཞིང་། །</p>
<p>རྟག་ཏུ་རབ་འབྱུང་མང་བར་ཤོག །དགེ་བའི་རྩ་བ་དེས་ན་བདག །བདག་ནི་ཚེ་རབས་ལྔ་བརྒྱར་ཡང་། །</p>
<p>མི་ཡི་རྙེད་པ་ཐོབ་ནས་ནི། །</p>
<p>ཁྱིམ་མེད་པར་ནི་རབ་ཏུ་བྱུང་། །</p>
<p>བདག་གི་སྐྱེ་བ་ཐ་མ་ནི། །</p>
<p>མི་ཡི་སྲིད་ཐོབ་འདི་ཡིན་ཏེ། །</p>
<p>རྫོགས་སངས་བླ་ན་མེད་པ་ཡི། །</p>
<p>དེད་དཔོན་འདི་ནི་མཉེས་པར་བྱས། །</p>
<p>ཤཱཀྱ་སེང་གེའི་བསྟན་པ་ལ། །</p>
<p>བདག་གིས་རབ་བྱུང་ཐོབ་ནས་ནི། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>བཙུན་པ་བདག་གིས་ཟླ་ཕྱེད་ཀྱིས། །</p>
<p>འགྲོ་བའི་ཕ་རོལ་ཕྱིན་པ་ཐོབ། །</p>
<p>དགེ་སློང་དགེ་འདུན་གུད་བཞུགས་ནས། །</p>
<p>སྟོན་པས་བདག་ནི་མངོན་སུམ་དུ། །</p>
<p>ཆོས་ཀྱི་འཁོར་ལོ་རྗེས་སྐོར་བ། །</p>
<p>ཤེས་རབ་ཅན་གྱི་གཙོ་བོར་བསྟན། །</p>
<p>ཤེས་རབ་ཆེན་པོ་ཤཱ་རིའི་བུ། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>ཤཱ་རིའི་བུའི་ལེའུ་སྟེ་གཉིས་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་མཽད་གལ་གྱི་བུ་ཆེན་པོ་ཚེ་དང་ལྡན་པ་ཤཱ་རིའི་བུས་ནི་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ད་ནི་ཁྱོད་ཀྱིས་ཀྱང་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་སྐད་ཅེས་སྨྲས་པ་དང་། ཚེ་དང་ལྡན་མཽད་གལ་གྱི་བུ་ཆེན་པོས་དགེ་སློང་གནས་བརྟན་གནས་བརྟན་རྣམས་ལ་འདི་སྐད་ཅེས་སྨྲས་སོ། །</p>
<p>བདག་སྔོན་དྲང་སྲོང་གྱུར་པའི་ཚེ། །</p>
<p>ནགས་མཐའི་དགོན་པར་གནས་པ་ན། །</p>
<p>དེར་ནི་སྐྱེས་པ་ཞིག་འོངས་ནས། །</p>
<p>བདག་ལ་རབ་བྱུང་གསོལ་བ་འདེབས། །</p>
<p>བདག་གིས་བརྒྱུགས་ནས་དེ་ཡི་སྐྲ། །</p>
<p>བྲེགས་ནས་ཀྱང་ནི་ཆོས་གོས་དག །ཁ་དོག་བསྒྱུར་ནས་དེ་ལ་བྱིན། །</p>
<p>དེ་ཡིད་དགའ་གྱུར་དེ་ཡི་ཚེ། །</p>
<p>ཕྱོགས་གཅིག་ཏུ་ནི་ཉེར་སོང་ནས། །</p>
<p>སྐྱིལ་མོ་ཀྲུང་བཅས་འདུག་ནས་དེས། །</p>
<p>རང་བྱང་ཆུབ་ནི་རེག་གྱུར་ཏེ། །</p>
<p>དེ་ནས་མཁའ་ལ་སོང་བར་གྱུར། །</p>
<p>བདག་གིས་དད་བསྐྱེད་ཉེར་སོང་ནས། །</p>
<p>དེ་ནས་ཐལ་མོ་ལེགས་སྦྱར་ཏེ། །</p>
<p>དེ་ན་རྫུ་འཕྲུལ་མཆོག་གསོལ་ཞིང་། །</p>
<p>སྨོན་ལམ་གདབ་པ་བྱས་པ་ནི། །</p>
<p>དྲང་སྲོང་ཆེ་འདི་ཅི་འདྲ་བའི། །</p>
<p>བདག་གི་རྫུ་འཕྲུལ་དེ་འདྲར་ཤོག །དགེ་བའི་རྩ་བ་དེ་ཡིས་ན། །</p>
<p>གང་དང་གང་དུ་སྐྱེས་པར་ནི། །</p>
<p>བསོད་ནམས་བྱས་པས་མཛེས་པ་ཡི། །</p>
<p>ལྷ་དང་མི་ནི་རྣམས་སུ་གྱུར། །</p>
<p>བདག་གི་སྲིད་པ་ཐ་མ་ནི། །</p>
<p>མི་ཡི་སྲིད་ཐོབ་འདི་ཡིན་ཏེ། །</p>
<p>རྫོགས་སངས་བླ་ན་མེད་པ་ཡི། །</p>
<p>དེད་དཔོན་འདི་ནི་མཉེས་པར་བྱས། །</p>
<p>ཤཱཀྱ་སེང་གེའི་བསྟན་པ་ལ། །</p>
<p>བདག་གིས་རབ་བྱུང་ཐོབ་ནས་ནི། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ནི་བདག་གིས་ཐོབ། །</p>
<p>ཐམས་ཅད་གཟིགས་པས་རྫུ་འཕྲུལ་ཅན། །</p>
<p>རྣམས་ཀྱི་མཆོག་ཏུ་བདག་བསྟན་ཏོ། །</p>
<p>དགེ་བ་ཆུང་ངུ་བྱས་པ་ནི། །</p>
<p>བདེ་བ་མང་པོ་ཉམས་སུ་མྱོང་། །</p>
<p>མི་དགེ་བ་ཡི་ལས་གང་ཡིན། །</p>
<p>བདག་གིས་ལུང་བསྟན་མཉན་པར་གྱིས། །</p>
<p>གྲོང་མཆོག་རྒྱལ་པོའི་ཁབ་ཏུ་ནི། །</p>
<p>བདག་ནི་ཚོང་དཔོན་ཁྱེའུ་གྱུར་ནས། །</p>
<p>ཁྱིམ་གྱི་ཕྱི་རོལ་རྩེ་རྩེ་ནས། །</p>
<p>ཟན་གྱི་ཕྱིར་ཡང་ཞུགས་པ་ལས། །</p>
<p>དེ་ན་ཕ་མ་གཉིས་ཀ་ནི། །</p>
<p>དབེན་པར་འདུག་པ་བདག་གིས་མཐོང་། །</p>
<p>དེ་གཉིས་མཐོང་བས་བདག་བརྡེགས་ཤིང་། །</p>
<p>སྐྱེངས་པས་ཀྱང་ནི་སྤྱོ་བ་བྱས། །</p>
<p>ཕ་དང་མ་ནི་གཉིས་ཀ་ལ། །</p>
<p>ཡིད་ཀྱིས་ཉེས་པ་བྱས་པ་ནི། །</p>
<p>གང་ཚེ་ཆེན་པོར་གྱུར་པ་ན། །</p>
<p>འདམ་བུ་བཅོམ་པ་བཞིན་བསད་སྙམ། །</p>
<p>བདག་གི་ཡིད་ཀྱིས་ཉེས་བྱས་ཀྱི། །</p>
<p>ལུས་ཀྱིས་བྱས་པ་མ་ཡིན་ནའང་། །</p>
<p>བདག་ནི་དམྱལ་བ་ཐིག་ནག་ཏུ། །</p>
<p>སྡུག་བསྔལ་མི་བཟད་ཉམས་སུ་མྱོང་། །</p>
<p>དེ་ཡི་ལས་ཀྱི་ལྷག་མ་ཡིས། །</p>
<p>བདག་གི་སྲིད་པ་ཐ་མ་འདིར། །</p>
<p>མུ་སྟེགས་གཞན་གྱི་དགེ་སྦྱོང་གིས། །</p>
<p>འདམ་བུ་བཅོམ་བཞིན་བདག་གཏོག་འགྱུར། །</p>
<p>བདག་ནི་སྡུག་བསྔལ་དེ་ཉིད་ཀྱིས། །</p>
<p>ཤི་བར་འགྱུར་ཏེ་དེ་ནས་ནི། །</p>
<p>ལས་རྣམས་ཀྱི་ནི་ལྷག་མ་ཡང་། །</p>
<p>ཐ་མ་ཟད་པར་འགྱུར་བ་ཡིན། །</p>
<p>དེ་བས་ཕ་དང་མ་དག་ལ། །</p>
<p>སེམས་ནི་རབ་ཏུ་དད་པར་བྱ། །</p>
<p>སེམས་དད་པ་ཡི་རྒྱུ་ཡིས་ནི། །</p>
<p>སེམས་ཅན་འགྲོ་བ་བཟང་པོར་འགྲོ། །</p>
<p>དེ་ལྟར་གནས་བརྟན་པང་ནས་སྐྱེས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>པང་ནས་སྐྱེས་ཀྱི་ལེའུ་སྟེ་གསུམ་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་མཛེས་ལྡན་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་མཛེས་ལྡན་ཚེ་དང་ལྡན་པ་པང་ནས་སྐྱེས་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ད་ནི་ཚེ་དང་ལྡན་པ་མཛེས་ལྡན་གྱིས་ཀྱང་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་མཛེས་ལྡན་གྱིས་དགེ་སློང་གི་དགེ་འདུན་གྱི་མདུན་དུ་རང་གི་ལས་ཀྱི་རྒྱུ་བ་ལུང་བསྟན་པ། དགེ་འདུན་ཀུན་དགར་བདག་སོན་ན། །</p>
<p>ཁྱམས་དེའི་ཕྱག་དར་མཐོང་ནས་ནི། །</p>
<p>བདག་གིས་ཕྱགས་མ་བླངས་ནས་སུ། །</p>
<p>དེ་ཚེ་དགའ་བས་ཕྱག་དར་བྱས། །</p>
<p>དེ་ནས་བདག་གིས་སེམས་དད་པས། །</p>
<p>ཁྱམས་དེ་གཙང་མར་མཐོང་ནས་ནི། །</p>
<p>ཇི་ལྟར་ཁྱམས་དེ་གཙང་བ་ལྟར། །</p>
<p>ཉོན་མོངས་མེད་པར་གྱུར་ཅིག་སྨྲས། །</p>
<p>དགེ་བའི་རྩ་བ་དེ་ཡིས་ནི། །</p>
<p>གང་དང་གང་དུ་སྐྱེས་པར་ཡང་། །</p>
<p>བདག་གི་གཟུགས་ནི་བཟང་བ་དང་། །</p>
<p>བལྟ་ན་སྡུག་ཅིང་མཛེས་པར་གྱུར། །</p>
<p>དེ་ཡི་ལས་ཀྱི་ལྷག་མས་ནི། །</p>
<p>བདག་གི་ལུས་ནི་ཐ་མ་ལ། །</p>
<p>བདག་གི་ཕ་དང་མ་གཉིས་ཀྱིས། །</p>
<p>བདག་མིང་མཛེས་ལྡན་ཁོ་ནར་བཏགས། །</p>
<p>མཛེས་ལྡན་བདག་ནི་བཙས་གྱུར་ཏེ། །</p>
<p>གང་ཚེ་གཉེན་ཚོགས་མདུན་ཕྱིན་པ། །</p>
<p>དེ་ཚེ་གཉེན་ནི་ཐམས་ཅད་ཀྱིས། །</p>
<p>མགུ་ཞིང་ཡིད་དགའ་བཀུར་སྟི་བྱས། །</p>
<p>རྫོགས་སངས་བླ་ན་མེད་པ་ཡི། །</p>
<p>དེད་དཔོན་འདི་ནི་མཉེས་པར་བྱས། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>བདག་གི་ཉོན་མོངས་མེད་གྱུར་ཅེས། །</p>
<p>སྨོན་ལམ་བཏབ་པ་གང་ཡིན་པ། །</p>
<p>བྱ་བ་བྱས་ཏེ་ཉོན་མོངས་མེད། །</p>
<p>དགྲ་བཅོམ་ཟག་པ་མེད་པ་ཡིན། །</p>
<p>འཛམ་བུའི་གླིང་ནི་ཐམས་ཅད་ཀྱང་། །</p>
<p>ཀ་ཤིའི་གོས་ཀྱིས་ཕྱགས་པ་བས། །</p>
<p>གང་གིས་འདོད་ཆགས་བྲལ་བ་ཡི། །</p>
<p>དྲང་སྲོང་འཆག་ས་གཅིག་ཕྱགས་པའོ། །</p>
<p>འཛམ་བུའི་གླིང་ན་དྲང་སྲོང་གི། །</p>
<p>འཆག་ས་ཐམས་ཅད་ཕྱགས་པ་བས། །</p>
<p>གང་གིས་ཕྱོགས་བཞིའི་དགེ་འདུན་གྱི། །</p>
<p>རེ་ལྡེ་ཙམ་དག་ཕྱགས་པའོ། །</p>
<p>འཛམ་བུའི་གླིང་ན་དགེ་འདུན་གྱི། །</p>
<p>ཀུན་དགའ་ར་བ་ཀུན་ཕྱགས་པས། །</p>
<p>གང་གིས་རྒྱལ་བའི་མཆོད་རྟེན་ནི། །</p>
<p>ཁྲུ་གང་ཙམ་ཞིག་ཕྱགས་པའོ། །</p>
<p>བདག་ཉིད་ཀྱིས་ནི་གང་རྟོགས་པའི། །</p>
<p>ཁྱད་པར་དེ་དག་ཤེས་བྱས་ནས། །</p>
<p>བདེར་གཤེགས་མཆོད་རྟེན་ཕྱགས་ནས་ནི། །</p>
<p>སེམས་ཀྱང་རབ་ཏུ་དང་བར་གྱིས། །</p>
<p>དེ་ལྟས་རྫོགས་པའི་སངས་རྒྱས་ཀྱི། །</p>
<p>ཡོན་ཏན་མང་པོ་ཤེས་པ་ཡིས། །</p>
<p>མཆོད་རྟེན་རྣམས་ལ་བཀུར་སྟི་བྱོས། །</p>
<p>འབྲས་བུ་ཆེན་པོ་དག་ཏུ་འགྱུར། །</p>
<p>བཙུན་པ་བདག་གིས་དགེ་བ་ནི། །</p>
<p>གང་བྱས་དྲན་པ་འདི་ལགས་ཏེ། །</p>
<p>དེ་ཡི་འབྲས་བུ་སྡུག་པ་དང་། །</p>
<p>འདོད་པ་ཡིད་འོང་ཉམས་སུ་མྱོང་། །</p>
<p>དེ་བས་རྒྱལ་བའི་མཆོད་རྟེན་ལ། །</p>
<p>མཆོད་པ་དག་ནི་བཟང་པོ་གྱིས། །</p>
<p>བཙུན་པ་འདི་ནི་བསོད་ནམས་ཞིང་། །</p>
<p>དམ་པ་བླ་ན་མེད་པ་ཡིན། །</p>
<p>རྫོགས་སངས་དེ་བཞིན་གཤེགས་པའམ། །</p>
<p>སངས་རྒྱས་རྣམས་ཀྱི་ཉན་ཐོས་ལ། །</p>
<p>སེམས་ནི་རབ་ཏུ་དང་བྱས་པའི། །</p>
<p>ཡོན་ནི་ཆུང་ངུར་འགྱུར་མ་ཡིན། །</p>
<p>དེ་ལྟར་གནས་བརྟན་མཛེས་ལྡན་གྱིས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>མཛེས་ལྡན་གྱི་ལེའུ་སྟེ་བཞི་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་སྣ་མའི་མེ་ཏོག་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་སྣ་མའི་མེ་ཏོག་ཚེ་དང་ལྡན་པ་མཛེས་ལྡན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ད་ནི་ཚེ་དང་ལྡན་པས་ཀྱང་རང་གི་ལས་ཀྱི་རྒྱུ་བ་ལུང་སྟོན་ཅིག །སྣ་མའི་མེ་ཏོག་རྣ་རྒྱན་བྱས། །</p>
<p>མགོ་ལ་མེ་ཏོག་ཕྲེང་བཅིངས་ནས། །</p>
<p>ནེའུ་ཟླ་རྣམས་ཀྱིས་ཡོངས་བསྐོར་ཏེ། །</p>
<p>སྐྱེད་མོས་ཚལ་གྱི་གནས་སུ་བྱུང་། །</p>
<p>དེ་ན་ཐུབ་པ་ཆེན་པོ་པ། །</p>
<p>རྣམ་པར་གཟིགས་ཀྱི་མཆོད་རྟེན་ལ། །</p>
<p>སྐྱེ་བོའི་ཚོགས་ཆེན་ཐམས་ཅད་ནས། །</p>
<p>ལེགས་པར་མཆོད་པ་བདག་གིས་མཐོང་། །</p>
<p>དེ་ནས་ནེའུ་ཟླ་རྣམས་ཁྲིད་ནས། །</p>
<p>རང་རང་གི་ནི་ཕྲེང་བ་ཀུན། །</p>
<p>སེམས་ནི་དད་པར་བྱས་ནས་སུ། །</p>
<p>མཆོད་རྟེན་དེ་ལ་གདགས་པ་བྱས། །</p>
<p>དེ་ན་བདག་གིས་དེ་དག་དང་། །</p>
<p>སྐྱེ་བོ་མང་པོ་གཞན་མཐོང་ནས། །</p>
<p>སྣ་མ་རྣ་བ་ལས་བཀྲོལ་ཏེ། །</p>
<p>དེ་ཚེ་མཆོད་རྟེན་གདགས་པ་བྱས། །</p>
<p>དགེ་བའི་རྩ་བ་དེས་ན་བདག །གང་དང་གང་དུ་སྐྱེས་པར་ཡང་། །</p>
<p>བསོད་ནམས་བྱས་པ་མཛེས་པ་ཡི། །</p>
<p>ལྷ་དང་མི་ནི་རྣམས་སུ་གྱུར། །</p>
<p>རྫོགས་སངས་བླ་ན་མེད་པ་ཡི། །</p>
<p>དེད་དཔོན་འདི་ནི་མཉེས་པར་བྱས། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>མེ་ཏོག་གཅིག་ནི་བཏང་བས་ན། །</p>
<p>ལོ་ནི་བྱེ་བ་བརྒྱ་ཕྲག་ཏུ། །</p>
<p>བདག་གིས་ལྷ་ཡི་ཡོངས་སྤྱད་ནས། །</p>
<p>དེ་ཡི་ལྷག་མས་མྱ་ངན་འདས། །</p>
<p>བཙུན་པ་གལ་ཏེ་སངས་རྒྱས་ཀྱི། །</p>
<p>ཡོན་ཏན་ཕལ་ཆེར་འཚལ་གྱུར་ན། །</p>
<p>སེམས་ནི་ཤིན་ཏུ་དད་པ་ཡིས། །</p>
<p>ཕྱིར་ཞིང་བསྙེན་བཀུར་བགྱིས་པ་ཞིག །དེ་ལྟས་རྫོགས་པའི་སངས་རྒྱས་ཀྱི། །</p>
<p>ཡོན་ཏན་མང་པོ་ཤེས་པ་ཡིས། །</p>
<p>མཆོད་རྟེན་རྣམས་ལ་བཀུར་སྟི་བྱོས། །</p>
<p>འབྲས་བུ་ཆེན་པོ་དག་ཏུ་འགྱུར། །</p>
<p>རྫོགས་སངས་དེ་བཞིན་གཤེགས་པའམ། །</p>
<p>སངས་རྒྱས་རྣམས་ཀྱི་ཉན་ཐོས་ལ། །</p>
<p>སེམས་ནི་རབ་ཏུ་དང་བྱས་པའི། །</p>
<p>ཡོན་ནི་ཆུང་བར་འགྱུར་མ་ཡིན། །</p>
<p>བཙུན་པ་བདག་གིས་དགེ་བ་ནི། །</p>
<p>གང་བྱས་དྲན་པ་འདི་ལགས་ཏེ། །</p>
<p>དེ་ཡི་འབྲས་བུ་སྡུག་པ་དང་། །</p>
<p>འདོད་པ་ཡིད་འོང་ཉམས་སུ་མྱོང་། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>ཡང་སྲིད་སྐྱེ་བ་ཟད་པ་དང་། །</p>
<p>ཉོན་མོངས་བཅོམ་ནས་བསིལ་གྱུར་པའི། །</p>
<p>བདག་ནི་དགྲ་བཅོམ་མྱ་ངན་འདས། །</p>
<p>བདག་ནི་ཡང་སྲིད་ཉལ་བ་དང་། །</p>
<p>འཁོར་བ་གང་དུའང་ཉལ་མ་ཡིན། །</p>
<p>བདག་གི་སྐྱེ་བ་ཐ་མ་ནི། །</p>
<p>འདི་ཡིན་ལེན་པ་མེད་པར་འགྱུར། །</p>
<p>དེ་ཉིད་ཀྱི་ནི་རྒྱུ་ཡིས་བདག །སྣ་མའི་མེ་ཏོག་མིང་འདི་བཏགས། །</p>
<p>སྡུག་བསྔལ་ཀུན་ལས་བདག་གྲོལ་ཞིང་། །</p>
<p>སྲིད་པའི་མཚོ་ལས་རྒལ་བར་གྱུར། །</p>
<p>དེ་ལྟར་གནས་བརྟན་སྣ་མ་ནི། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>སྣ་མའི་མེ་ཏོག་གི་ལེའུ་སྟེ་ལྔ་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་བྱེ་བ་ཉི་ཤུ་པ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་བྱེ་བ་ཉི་ཤུ་པ་ཚེ་དང་ལྡན་པ་སྣ་མའི་མེ་ཏོག་གིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །</p>
<p>ཚེ་དང་ལྡན་པས་ཀྱང་ད་ནི་རང་གི་ལས་ཀྱི་རྒྱུ་བ་ལུང་སྟོན་ཅིག །ཚེ་དང་ལྡན་པ་བྱེ་བ་ཉི་ཤུ་པས་ཅི་ཞིག་བྱས་ན་ལས་དེས་བཅོམ་ལྡན་འདས་ཀྱིས་བརྩོན་འགྲུས་རྩོམ་པ་རྣམས་ཀྱི་མཆོག་ཏུ་བསྟན། དེས་སྨྲས་པ། རྣམ་པར་གཟིགས་ཀྱི་གསུང་རབ་ལ། །</p>
<p>རྒྱལ་པོའི་ཕོ་བྲང་བཤེས་ལྡན་དུ། །</p>
<p>བདག་གིས་ཕྱོགས་བཞིའི་དགེ་འདུན་གྱི། །</p>
<p>གནས་ཁང་གཅིག་ཅིག་བརྩིགས་ནས་ནི། །</p>
<p>བདག་གིས་གནས་ཁང་དེ་ཡི་གཞིར། །</p>
<p>རས་ཕྲན་རྣམས་ཀྱིས་ས་གཞི་གཡོགས། །</p>
<p>སེམས་དགའ་བ་དང་ཡིད་བདེ་བས། །</p>
<p>དེ་ཚེ་སྨོན་ལམ་བཏབ་པ་ནི། །</p>
<p>རྫོགས་སངས་རྒྱས་ནི་མཉེས་བྱས་ཏེ། །</p>
<p>བསྙེན་པར་རྫོགས་པ་ཐོབ་ནས་ནི། །</p>
<p>མྱ་ངན་འདས་པ་མཆོག་ཞི་བ། །</p>
<p>རྒ་མེད་གོ་འཕང་རེག་པར་ཤོག །བདག་གི་བསོད་ནམས་དེས་ནི་བདག །བསོད་ནམས་བྱས་པས་མཛེས་པ་ཡི། །</p>
<p>བསྐལ་པ་དགུ་བཅུར་ལྷ་དང་ནི། །</p>
<p>མི་རྣམས་སུ་ནི་འཁོར་བར་གྱུར། །</p>
<p>དེ་ནས་ལས་ཀྱི་ལྷག་མས་ནི། །</p>
<p>བདག་གི་ལུས་ནི་ཐ་མ་ལ། །</p>
<p>ཙམ་པར་ཚོང་དཔོན་མཆོག་གི་ཡང་། །</p>
<p>བུ་གཅིག་པར་ནི་བདག་སྐྱེས་སོ། །</p>
<p>བདག་ནི་བཙས་མ་ཐག་ཏུ་ཡང་། །</p>
<p>ཕ་ཡིས་ཐོས་ནས་འདུན་གྱུར་པ། །</p>
<p>གཞོན་ནུ་ལ་ནི་བདག་གིས་ནོར། །</p>
<p>བྱེ་བ་ཉི་ཤུ་སྦྱིན་པར་བྱ། །</p>
<p>བདག་གི་རྐང་མཐིལ་གཉི་གའི་སྤུ། །</p>
<p>ཤིན་ཏུ་ཕྲ་ཞིང་མཉེན་པ་དང་། །</p>
<p>རེག་ན་བདེ་ཞིང་འཇམ་པ་ཡི། །</p>
<p>ཤིང་བལ་འདབ་ལྟའི་སོར་བཞི་སྐྱེས། །</p>
<p>འདས་པའི་བསྐལ་པ་དགུ་བཅུ་དང་། །</p>
<p>བསྐལ་པ་གཅིག་འདི་ལྷག་པར་ནི། །</p>
<p>ས་གཞི་གདིང་བས་མ་གཡོགས་པར། །</p>
<p>རྐང་པ་འཇོག་ནི་མ་མྱོང་ངོ་། །</p>
<p>རྫོགས་སངས་བླ་ན་མེད་པ་ཡི། །</p>
<p>དེད་དཔོན་འདི་ནི་མཉེས་པར་བྱས། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>ཐམས་ཅད་གཟིགས་པས་བརྩོན་འགྲུས་ཅན། །</p>
<p>རྣམས་ཀྱི་མཆོག་ཏུ་བདག་བསྟན་ཏོ། །</p>
<p>ཟག་མེད་ཉེས་པ་སྤངས་པ་ཡི། །</p>
<p>གོ་འཕང་མི་གཡོ་བདག་གིས་ཐོབ། །</p>
<p>གནས་བརྟན་བྱེ་བ་ཉི་ཤུ་པ། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>དེ་ལྟར་མ་དྲོས་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>བྱེ་བ་ཉི་ཤུ་པའི་ལེའུ་སྟེ་དྲུག་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ངག་དབང་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ངག་དབང་ཚེ་དང་ལྡན་པ་བྱེ་བ་ཉི་ཤུ་པས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེས་སྨྲས་པ། འདས་པའི་བསྐལ་པ་དགུ་བཅུར་ནི། །</p>
<p>བསོད་ནམས་བྱས་པས་མཛེས་པ་ཡི། །</p>
<p>ལྷ་རྣམས་དང་ནི་མིར་སྐྱེས་ཏེ། །</p>
<p>བདག་གིས་ངན་འགྲོ་མི་ཤེས་སོ། །</p>
<p>བདག་གིས་དགེ་བ་མི་ཤེས་ཏེ། །</p>
<p>ཕན་ཚུན་ཟླ་བ་ལྟས་འབའ་ཞིག་གིས། །</p>
<p>རྣམ་པར་གཟིགས་ཀྱི་མཆོད་རྟེན་ནི། །</p>
<p>མཐོང་ནས་དེ་ཚེ་བསྙེན་བཀུར་བྱས། །</p>
<p>འགྲོན་བུ་དྲུག་བཅུ་རྣམས་ཀྱིས་ནི། །</p>
<p>དྲི་དང་ཕྲེང་བ་བྱུག་ཉོས་ཏེ། །</p>
<p>མཆོད་རྟེན་ལ་ནི་གདགས་བྱས་པས། །</p>
<p>བདག་ནི་ལོག་པར་ལྟུང་མ་གྱུར། །</p>
<p>དགེ་བ་ཆུང་ངུ་བྱས་པ་ནི། །</p>
<p>བདེ་བ་མང་པོ་ཉམས་སུ་མྱོང་། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>གལ་ཏེ་རྫོགས་སངས་ཤེས་གྱུར་ལ། །</p>
<p>མཆོད་རྟེན་དེ་ལ་བདག་གིས་སུ། །</p>
<p>བཀུར་སྟི་བྱས་པར་གྱུར་ན་ནི། །</p>
<p>ལེགས་པ་མང་བྱེད་འགྱུར་བ་ཞིག །དེ་ལྟས་རྫོགས་པའི་སངས་རྒྱས་ཀྱི། །</p>
<p>ཡོན་ཏན་མང་པོ་ཤེས་པ་ཡིས། །</p>
<p>མཆོད་རྟེན་བཀུར་སྟི་བྱོས་ཤིག་དང་། །</p>
<p>འབྲས་བུ་ཆེན་པོ་དག་ཏུ་འགྱུར། །</p>
<p>ཐམས་ཅད་གཟིགས་པས་མང་ཐོས་དང་། །</p>
<p>སྣ་ཚོགས་གཏམ་དང་དགེ་བ་ཡི། །</p>
<p>སྤོབས་ལྡན་ཚིགས་བཅད་བྱེད་པ་ནི། །</p>
<p>རྣམས་ཀྱི་མཆོག་ཏུ་བདག་བསྟན་ཏོ། །</p>
<p>དེ་ལྟར་གནས་བརྟན་ངག་དབང་ནི། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>ངག་དབང་གི་ལེའུ་སྟེ་བདུན་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་བྷ་ར་དྭ་ཛ་བསོད་སྙོམས་ལེན་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་བྷ་ར་དྭ་ཛ་བསོད་སྙོམས་ལེན་ཚེ་དང་ལྡན་པ་ངག་དབང་གིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་བྷ་ར་དྭ་ཛ་བསོད་སྙོམས་ལེན་གྱིས་སྨྲས་པ། བདག་ནི་ཚོང་དཔོན་བུར་གྱུར་ནས། །</p>
<p>ཕ་ཡི་ཁྱིམ་ན་དབང་བྱེད་ཚེ། །</p>
<p>བདག་གིས་ཕ་ནི་ཡིད་བསྲུངས་ཤིང་། །</p>
<p>མ་ལ་ལོག་པ་མི་མཐུན་བྱས། །</p>
<p>ཕ་དང་སྲིང་མོ་སྤུན་དང་ནི། །</p>
<p>བྲན་དང་ལས་བྱེད་རྣམས་ལ་ཡང་། །</p>
<p>ཟས་དང་སྐོམ་གྱིས་ཚིམ་བྱས་ཀྱང་། །</p>
<p>མ་ལ་སྤྱོ་བ་བྱས་ནས་སུ། །</p>
<p>བདག་ནི་སེར་སྣས་ཟིལ་ནོན་པས། །</p>
<p>མ་ལ་ཟས་ནི་མ་བྱིན་པར། །</p>
<p>ཁྲོས་པས་ཚིག་ཏུ་སྨྲས་པ་ནི། །</p>
<p>ཟས་སུ་རྡོ་བ་ཟོ་ཤིག་བྱས། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>རབ་ཏུ་ཚ་དང་ཐིག་ནག་གི། །</p>
<p>དམྱལ་བར་ལན་མང་ལྷུང་ནས་ནི། །</p>
<p>སྡུག་བསྔལ་མི་ཉུང་ཐོབ་པར་གྱུར། །</p>
<p>དམྱལ་བ་དེ་ནས་ཤི་འཕོས་ནས། །</p>
<p>མི་ཡི་སྲིད་པ་ཐོབ་པ་ན། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>བདག་ནི་རྡོ་བ་ཟ་བར་གྱུར། །</p>
<p>སྐྱེ་བ་དེ་དང་དེ་དག་ཏུ། །</p>
<p>བདག་གིས་རྡོ་བ་མང་ཟོས་ཤིང་། །</p>
<p>དེ་བཞིན་བཀྲེས་སྐོམ་སྡུག་བསྔལ་གྱིས། །</p>
<p>བདག་ནི་འཆི་བའི་དུས་བྱས་སོ། །</p>
<p>བདག་གི་སྐྱེ་བ་ཐ་མ་ནི། །</p>
<p>མི་སྲིད་ཐོབ་པ་འདི་ཡིན་ཏེ། །</p>
<p>རྫོགས་སངས་བླ་ན་མེད་པ་ཡི། །</p>
<p>དེད་དཔོན་འདི་ནི་མཉེས་པར་བྱས། །</p>
<p>ཤཱཀྱ་སེང་གེའི་བསྟན་པ་ལ། །</p>
<p>བདག་གིས་རབ་བྱུང་ཐོབ་ནས་ནི། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>ཐམས་ཅད་གཟིགས་པས་སེང་གེ་ཡི། །</p>
<p>སྒྲ་སྒྲོགས་པ་ཡི་མཆོག་ཏུ་བསྟན། །</p>
<p>བདག་གིས་ཉོན་མོངས་ཐམས་ཅད་སྤངས། །</p>
<p>ཉོན་མོངས་བྲལ་བས་ཟག་པ་མེད། །</p>
<p>ད་དུང་དུ་ཡང་བཙུན་པ་དག །དེ་ལྟར་རྫུ་འཕྲུལ་ཐོབ་གྱུར་ཀྱང་། །</p>
<p>ཕུག་ན་བདག་གི་ཟས་མཆིས་པ། །</p>
<p>རྡོ་བ་ཉིད་དུ་གྱུར་ལགས་སོ། །</p>
<p>བཙུན་པ་བདག་གིས་སྡིག་པ་ནི། །</p>
<p>གང་བགྱིས་དྲན་པ་འདི་ལགས་ཏེ། །</p>
<p>ལས་རྣམས་ཆུད་མི་ཟ་བས་ན། །</p>
<p>དེ་ཡི་འབྲས་བུ་ཉམས་སུ་མྱོང་། །</p>
<p>བྷ་ར་དྭ་ཛ་བསོད་སྙོམས་ལེན། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>དེ་ལྟར་མ་དྲོས་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>བྷ་ར་དྭ་ཛ་བསོད་སྙོམས་ལེན་གྱི་ལེའུ་སྟེ་བརྒྱད་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ལེགས་འོངས་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ལེགས་འོངས་ཚེ་དང་ལྡན་པ་བྷ་ར་དྭ་ཛ་བསོད་སྙོམས་ལེན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་ལེགས་འོངས་ཀྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ལེགས་འོངས་ཀྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། རྒྱལ་པོའི་ཕོ་བྲང་བཤེས་ལྡན་དུ། །</p>
<p>ཚོང་དཔོན་བུ་ཕོར་གྱུར་ནས་ནི། །</p>
<p>བདག་ནི་ནོར་དང་འབྲུ་མང་ཞིང་། །</p>
<p>སྐྱེ་བོའི་ཚོགས་ཀྱིས་བཀུར་བ་དང་། །</p>
<p>རྒྱལ་པོ་དང་ནི་གྲོང་མི་དང་། །</p>
<p>གསང་ཚིག་བརྗོད་པ་རྣམས་ཀྱིས་བཀུར། །</p>
<p>བལྟ་ན་སྡུག་ཅིང་མཛེས་པ་དང་། །</p>
<p>དར་ལ་བབ་པ་གཟུགས་ཀྱིས་རྒྱགས། །</p>
<p>དེ་ནས་བདག་ནི་ཤིང་རྟར་ཞུགས། །</p>
<p>སྐྱེ་བོའི་ཚོགས་ཀྱིས་མདུན་བྱས་ནས། །</p>
<p>འདོད་པ་ཀུན་དང་ལྡན་གྱུར་ཅིང་། །</p>
<p>སྐྱེད་མོས་ཚལ་གྱི་གནས་སུ་བྱུང་། །</p>
<p>སྐྱེད་མོས་ཚལ་དེར་དགེ་སྦྱོང་ནི། །</p>
<p>དབང་པོ་ལེགས་པར་བསྡམས་པ་དང་། །</p>
<p>དབང་པོ་ཞི་བས་རྒྱུ་བྱེད་པ། །</p>
<p>ཆོས་གོས་རྙིང་པ་ཅན་ཞིག་མཐོང་། །</p>
<p>དགེ་སྦྱོང་དེ་མཐོང་བདག་གིས་ནི། །</p>
<p>ཡིད་མི་བདེ་བ་སྐྱེས་གྱུར་ཏེ། །</p>
<p>དེ་སྐྱོན་མེད་ཀྱང་མི་སྡུག་ནས། །</p>
<p>སྨད་ཅིང་སྤྱོ་བ་བྱས་པ་ནི། །</p>
<p>ཁ་དོག་ངན་ཅིང་འཇིགས་པར་སྣང་། །</p>
<p>མཛེ་ཅན་ལུས་ནི་ལུས་རྨ་ཅན། །</p>
<p>ཤ་བྲི་ངན་ཅིང་རྩ་འཐོན་པ། །</p>
<p>རབ་ཏུ་བྱུང་འདི་སུ་ཡི་ཡིན། །</p>
<p>ངག་གི་ཉེས་པ་སྤྱད་པ་དང་། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>དེ་ནས་འཆི་འཕོའི་དུས་བྱས་ནས། །</p>
<p>དམྱལ་བ་རྣམས་སུ་སྐྱེས་པར་གྱུར། །</p>
<p>དམྱལ་བ་ནས་ནི་ཤི་འཕོས་བདག །ཁ་དོག་ངན་ཅིང་སྡུག་བསྔལ་ལྡན། །</p>
<p>མཛེ་ཅན་ལུས་ནི་ལུས་རྨ་ཅན། །</p>
<p>ཤ་བྲི་ངན་ཅིང་རྩ་འཐོན་གྱུར། །</p>
<p>ལག་ན་གྱོ་མོ་ཐོགས་ཤིང་རྒྱུ། །</p>
<p>ཤ་ནའི་རས་ཀྱི་སྨད་གཡོགས་གྱོན། །</p>
<p>ཕྱག་དར་ཕུང་པོའི་སྟེང་ན་ཉལ། །</p>
<p>གནས་མེད་མགོན་མེད་སྐྱོབ་པ་མེད། །</p>
<p>ཟས་ཀྱི་ཆེད་དུ་སྤྲང་བ་དང་། །</p>
<p>གང་དང་གང་དུ་སོང་ན་ཡང་། །</p>
<p>དབྱུག་པ་ཅན་གྱིས་ཕྱིར་བཟློག་ཅིང་། །</p>
<p>དེ་དག་བདག་ལ་སྨོད་པར་བྱེད། །</p>
<p>དེ་ལྟར་ཚེ་རབས་ལྔ་བརྒྱར་ནི། །</p>
<p>གང་དང་གང་དུ་སྐྱེས་པ་དེར། །</p>
<p>བཀྲེས་དང་སྐོམ་པའི་སྡུག་བསྔལ་གྱིས། །</p>
<p>བདག་ནི་འཆི་བའི་དུས་བྱས་སོ། །</p>
<p>སེམས་ཅན་ཀུན་གྱིས་བདག་གི་མིང་། །</p>
<p>ཉེས་འོངས་པ་ཞེས་སྨད་པ་བྱས། །</p>
<p>ཀུན་གྱི་ཡིད་དུ་མི་འོང་བས། །</p>
<p>དེ་ཚེ་སྨད་པ་བྱེད་པར་འགྱུར། །</p>
<p>བདག་གིས་རྫོགས་པའི་སངས་རྒྱས་ནི། །</p>
<p>དགེ་སློང་དགེ་འདུན་མདུན་གྱིས་བྱས། །</p>
<p>སྐྱེ་བོའི་ཚོགས་ནི་ཆེན་པོ་ལ། །</p>
<p>དམ་པའི་གནས་ནི་སྟོན་པ་མཐོང་། །</p>
<p>སྐྱེ་བོའི་ཚོགས་དེ་མཐོང་ནས་ནི། །</p>
<p>ཇི་ཙམ་འདོད་པའི་ཟས་དང་སྐོམ། །</p>
<p>རྙེད་པར་གྱུར་ན་སྟེས་སྙམ་ནས། །</p>
<p>མྱུར་དུ་བརྒྱུགས་ཏེ་ཕྱིན་པ་དང་། །</p>
<p>སྐྱེ་བོའི་ཚོགས་ནི་ཆོས་ཀྱི་ཕྱིར། །</p>
<p>འདུག་པ་དེ་ནི་མཐོང་ནས་ཀྱང་། །</p>
<p>ཟས་སྦྱིན་པ་ནི་མེད་དོ་ཞེས། །</p>
<p>བདག་ནི་རེ་ཆད་སླར་ལོག་གོ། །</p>
<p>དེ་ནས་ཐུབ་པ་ཐུགས་རྗེ་ཅན། །</p>
<p>མགོན་པོས་བདག་ལ་བཀའ་སྩལ་པ། །</p>
<p>འོངས་པ་ལེགས་ཚུར་ཁྱོད་བདེ་འམ། །</p>
<p>སྟན་འདི་ལ་ནི་ཁྱོད་འདུག་ཤིག །བདག་ནི་དགའ་བ་ཐོབ་གྱུར་ནས། །</p>
<p>ཐལ་མོ་ལེགས་སྦྱར་དེའི་འོག་ཏུ། །</p>
<p>སྟོན་པའི་ཞབས་ལ་ཕྱག་བྱས་ནས། །</p>
<p>ཕྱོགས་གཅིག་ཏུ་ནི་བདག་འདུག་གོ། །</p>
<p>དེ་ནས་སྟོན་པ་ཐུགས་རྗེ་ཅན། །</p>
<p>གཽ་ཏམ་རྗེས་སུ་ཐུགས་བརྩེ་བས། །</p>
<p>རིམ་པ་བཞིན་གྱི་གཏམ་གསུངས་པས། །</p>
<p>བདག་ནི་བདེན་པ་མཐོང་བར་བགྱིས། །</p>
<p>བདེན་པ་མཐོང་ནས་ཐུབ་ཆེན་ལ། །</p>
<p>དེ་ནས་བདག་གིས་རབ་འབྱུང་གསོལ། །</p>
<p>གཽ་ཏམ་ཐུགས་རྗེ་ཆེན་པོས་བདག །རྗེས་སུ་བརྩེ་བས་རབ་ཏུ་ཕྱུང་། །</p>
<p>འཇིག་རྟེན་གྱི་ནི་འདྲེན་པ་ཡིས། །</p>
<p>བདག་མིང་ལེགས་འོངས་ཞེས་བཏགས་ཤིང་། །</p>
<p>མེ་ཡི་ཁམས་ལ་སྙོམས་འཇུག་པ། །</p>
<p>རྣམས་ཀྱི་མཆོག་ཏུ་བདག་བསྟན་ཏོ། །</p>
<p>དེ་ལྟར་གནས་བརྟན་ལེགས་འོངས་ཀྱིས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>ལེགས་འོངས་ཀྱི་ལེའུ་སྟེ་དགུ་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་དགའ་ཡོད་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་དགའ་ཡོད་ཚེ་དང་ལྡན་པ་ལེགས་འོངས་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་དགའ་ཡོད་ཀྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་དགའ་ཡོད་ཀྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། གྲོང་མཆོག་རྒྱལ་པོའི་ཁབ་ཏུ་ནི། །</p>
<p>ཚོང་དཔོན་ཕྱུག་པོར་གྱུར་པ་ན། །</p>
<p>དེ་ནི་མུ་གེ་བྱུང་གྱུར་ནས། །</p>
<p>དྲང་སྲོང་རྣམས་ནི་གསོ་སྐལ་དགོས། །</p>
<p>དེ་ན་བདག་གི་གསོ་སྐལ་དུ། །</p>
<p>སྐལ་དང་ལྡན་པའི་རང་སངས་རྒྱས། །</p>
<p>ཟག་པ་མེད་པའི་བསིལ་གྱུར་པའི། །</p>
<p>དྲང་སྲོང་མཛེས་པ་གཅིག་ཅིག་བྱོན། །</p>
<p>སེམས་ནི་སེར་སྣའི་སྐྱོན་ཅན་གྱིས། །</p>
<p>བདག་གིས་སྡིག་པ་བསམས་པ་ནི། །</p>
<p>ད་ལྟའི་དུས་སུ་དགེ་སྦྱོང་འདི། །</p>
<p>ལོ་བདུན་དུ་ནི་སུ་ཞིག་གསོ། །</p>
<p>ཁྱི་ཡི་གཅིན་ནི་བསྐོལ་བ་ཡིས། །</p>
<p>དེ་ནས་འབྲས་ཀྱི་ཆན་བཙོས་ཏེ། །</p>
<p>དེ་ན་དྲང་སྲོང་ཟ་རུ་བཅུག །དེ་ཚེ་དེ་ནི་འཆི་དུས་བྱས། །</p>
<p>སྡིག་པའི་ལས་ནི་དེ་བྱས་པས། །</p>
<p>བསྡུས་གཞོམ་དང་ནི་ངུ་འབོད་དང་། །</p>
<p>དེ་བཞིན་ཚ་བ་རབ་ཚ་བའི། །</p>
<p>དམྱལ་བ་རྣམས་སུ་ཡུན་རིང་བཙོས། །</p>
<p>དམྱལ་བ་ནས་ནི་ཤི་འཕོས་བདག །མི་ཡི་སྲིད་པ་ཐོབ་ན་ཡང་། །</p>
<p>ནད་བུ་ཅན་ལ་གཞན་དབང་དང་། །</p>
<p>སྡུག་བསྔལ་གྱིས་ནི་བདག་དུས་བྱས། །</p>
<p>དེ་ལྟར་ཚེ་རབས་ལྔ་བརྒྱར་ནི། །</p>
<p>གང་དང་གང་དུ་སྐྱེས་པ་ན། །</p>
<p>མི་སྡུག་ནད་དང་མི་བཟང་པས། །</p>
<p>རྟག་ཏུ་བདག་ནི་དུས་བྱས་སོ། །</p>
<p>བདག་གི་སྐྱེ་བའི་ཐ་མ་ནི། །</p>
<p>མི་ཡི་སྲིད་ཐོབ་འདི་ཡིན་ཏེ། །</p>
<p>རྫོགས་སངས་བླ་ན་མེད་པ་ཡི། །</p>
<p>དེད་དཔོན་འདི་ནི་མཉེས་པར་བྱས། །</p>
<p>ཤཱཀྱ་སེང་གེའི་བསྟན་པ་ལ། །</p>
<p>བདག་གིས་རབ་བྱུང་ཐོབ་ནས་ནི། །</p>
<p>མྱ་ངན་འདས་པ་བསིལ་གྱུར་པ། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>བཙུན་པ་ད་ལྟར་ན་ཡང་བདག །རྫུ་འཕྲུལ་ལྡན་ཞིང་ཟག་མེད་ཀྱང་། །</p>
<p>ནད་བུ་ཅན་ལ་འགྲེ་ལྡོག་པ། །</p>
<p>དེ་ལྟ་བུས་ནི་བདག་འཚོའོ། །</p>
<p>དེ་ལྟར་གནས་བརྟན་དགའ་ཡོད་ཀྱིས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>མ་འགགས་པའི་གྲོགས་པོ་དགའ་ཡོད་ཀྱི་ལེའུ་སྟེ་བཅུ་པའོ།། །</p>
<p>།སྡོམ་ནི། །</p>
<p>འོད་སྲུང་ཤཱ་རིའི་བུ་དང་ནི། །</p>
<p>མཽད་གལ་བུ་དང་མཛེས་ལྡན་དང་། །</p>
<p>སྣ་མ་གྲོ་བཞིན་ངག་དབང་དང་། །</p>
<p>བསོད་སྙོམས་ལེགས་འོངས་དགའ་ཡོད་དོ། །</p>
<p>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་གྲགས་པ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་གྲགས་པ་ཚེ་དང་ལྡན་པ་དགའ་ཡོད་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །</p>
<p>ཚེ་དང་ལྡན་པ་གྲགས་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་གྲགས་པས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བདག་སྔོན་དགོན་པའི་དྲང་སྲོང་གྱུར། །</p>
<p>གྲོང་དུ་བསོད་སྙོམས་ཕྱིར་སོང་ན། །</p>
<p>རྣམ་པར་སྔོས་ཤིང་བམ་པ་ཡིས། །</p>
<p>བུད་མེད་ཀྱི་ནི་རོ་ཞིག་མཐོང་། །</p>
<p>བདག་གིས་ཚུལ་བཞིན་བརྟག་བྱས་ཏེ། །</p>
<p>སྐྱིལ་མོ་ཀྲུང་བཅས་འདུག་ནས་ནི། །</p>
<p>རྩེ་གཅིག་ཤིན་ཏུ་མཉམ་བཞག་པས། །</p>
<p>དེར་ནི་མི་སྡུག་བསྒོམ་པ་བྱས། །</p>
<p>བདག་འདུག་པ་ལས་དེ་ཡི་ལྟོ། །</p>
<p>རྡོལ་ནས་འཇིགས་པའི་སྒྲ་བྱུང་བ། །</p>
<p>ཐོས་པར་གྱུར་ནས་བདག་ཀྱང་ནི། །</p>
<p>ཏིང་ངེ་འཛིན་ལས་ལངས་པར་གྱུར། །</p>
<p>དེ་ཡི་ལྟོ་ན་ཡོད་པ་ཡི། །</p>
<p>ངན་སྐྱུགས་དང་ནི་ཁྲག་དང་ནི། །</p>
<p>རུལ་པའི་དྲི་དང་མི་གཙང་བ། །</p>
<p>ཀུན་ནས་རབ་ཏུ་འཛག་པ་མཐོང་། །</p>
<p>རྒྱུ་མ་གཉེ་མ་མཁལ་མ་དང་། །</p>
<p>སྙིང་དང་དེ་བཞིན་གློ་བ་ལ། །</p>
<p>སྲིན་བུ་བརྒྱ་ཕྲག་ཟ་བྱེད་ནས། །</p>
<p>སླར་ཡང་སེམས་ནི་མཉམ་པར་བཞག །དེ་ཅི་འདྲ་བར་འདི་དེ་འདྲ། །</p>
<p>འདི་ཅི་འདྲ་བར་དེ་དེ་འདྲར། །</p>
<p>ཕྱི་ཡི་རོ་ནི་མཐོང་གྱུར་ནས། །</p>
<p>རང་གི་ལུས་ལ་གཏོད་པར་བྱེད། །</p>
<p>དེ་ནས་ཏིང་འཛིན་ལས་ལངས་ནས། །</p>
<p>བསྟི་གནས་སུ་ནི་སླར་ལོག་སྟེ། །</p>
<p>དེ་ཚེ་བསོད་སྙོམས་མ་སྤྱད་དེ། །</p>
<p>ཟས་ཀྱང་བཟའ་བ་མ་བྱས་སོ། །</p>
<p>གང་ཚེ་བདག་ཀྱང་གྲོང་ཁྱེར་དུ། །</p>
<p>ཟས་ཀྱི་ཆེད་དུ་ཞུགས་པ་ན། །</p>
<p>ཡིད་འཕྲོག་པ་ཡི་གཟུགས་མཐོང་ནས། །</p>
<p>དེ་ལ་མི་གཙང་བསྒོམ་བྱས་པ། །</p>
<p>དེ་ཡི་རོ་ནི་ཅི་འདྲ་བར། །</p>
<p>གཟུགས་གཏོགས་དེ་ཀུན་དེ་འདྲ་སྟེ། །</p>
<p>ཁོང་པ་མི་གཙང་བས་གང་བ། །</p>
<p>ཐམས་ཅད་སྨད་པ་ཡིན་ནོ་ཞེས། །</p>
<p>དེ་ལྟར་ཡང་དང་ཡང་བསྒོམས་པས། །</p>
<p>བདག་གིས་འདོད་ཆགས་བྲལ་བ་ཐོབ། །</p>
<p>ཚངས་པའི་གནས་པ་ཚད་མེད་པ། །</p>
<p>བཞི་པོ་ལེགས་པར་བསྒོམས་བྱས་པས། །</p>
<p>དེ་ནས་འཆི་བའི་དུས་བྱས་ཏེ། །</p>
<p>ཚངས་པ་ཡི་ནི་འཇིག་རྟེན་སྐྱེས། །</p>
<p>ཚངས་པའི་འཇིག་རྟེན་ཤི་འཕོས་བདག །བཱ་རཱ་ཎ་སཱིའི་གྲོང་དུ་སྐྱེས། །</p>
<p>ཚོང་དཔོན་མཆོག་གི་བུ་གཅིག་པར། །</p>
<p>དཔལ་ལྡན་བདག་ཉིད་དེར་སྐྱེས་ཏེ། །</p>
<p>ཀུན་ལ་སྡུག་ཅིང་ཡིད་འོང་བ། །</p>
<p>མཐར་ཕྱིན་གནས་ནི་ཐོབ་པར་གྱུར། །</p>
<p>བདག་ནི་ཉིན་མོ་ཡོངས་རྒྱུ་ཞིང་། །</p>
<p>མཚན་མོ་དག་ནི་ཉལ་བར་བྱེད། །</p>
<p>མྱུར་བར་དེ་ནས་ལངས་པ་ན། །</p>
<p>དེ་ན་བུད་མེད་མང་པོ་དག །རྫ་རྔ་དང་ནི་རྔ་ཆེན་དང་། །</p>
<p>ཁར་རྔ་པི་བང་སྔས་བཅུག་ནས། །</p>
<p>སྒྲེན་མོར་བླ་རྡོལ་བྱེད་པ་དང་། །</p>
<p>ལག་བརྐྱང་ནས་ནི་གཉིད་ལོག་མཐོང་། །</p>
<p>དེ་ནས་བདག་གི་སྔོན་གྱི་རྒྱུ། །</p>
<p>མཐུ་ཆེན་པོ་ནི་སྐྱེས་པར་གྱུར། །</p>
<p>བདག་ལ་དེ་ནས་བུད་མེད་ལ། །</p>
<p>དུར་ཁྲོད་མི་གཙང་འདུ་ཤེས་བྱུང་། །</p>
<p>དེ་ནས་སྐྱོ་བར་གྱུར་ནས་ནི། །</p>
<p>བདག་གིས་སྔངས་པའི་ཚིག་སྨྲས་པ། །</p>
<p>གྲོགས་པོ་བདག་ནི་གཙེས་གྱུར་ཏེ། །</p>
<p>ཀུན་ནས་འཚེ་བས་རེག་པར་གྱུར། །</p>
<p>དེ་ནས་མལ་ནས་ལངས་ནས་ནི། །</p>
<p>ཁང་བཟངས་ནས་ནི་ཤོད་དུ་བབས། །</p>
<p>ལྷས་ནི་རྗེས་སུ་སྙིང་བརྩེ་བས། །</p>
<p>བདག་གི་སྒོ་ནི་རྣམ་པར་ཕྱེ། །</p>
<p>གྲོང་ཁྱེར་ནས་ནི་མངོན་བྱུང་ནས། །</p>
<p>འབབ་ཆུའི་ངོགས་སུ་ཉེ་བར་སོང་། །</p>
<p>བདག་གིས་ཕ་རོལ་འགྲམ་ན་ནི། །</p>
<p>དགེ་སྦྱོང་དབང་པོ་བསྡམས་པ་མཐོང་། །</p>
<p>བདག་གིས་དགེ་སྦྱོང་དེ་མཐོང་ནས། །</p>
<p>སྒྲ་གསང་སྟོད་དེ་སྨྲས་པ་ནི། །</p>
<p>དགེ་སྦྱོང་བདག་ནི་གཙེས་གྱུར་ཏེ། །</p>
<p>གྲོགས་པོ་བདག་ལ་འཚེ་བས་རེག །དེ་ནས་སྟོན་པས་བདག་ལ་ཡང་། །</p>
<p>དེ་ཚེ་བདུད་རྩིའི་ཚིག་གསུངས་པ། །</p>
<p>གཞོན་ནུ་མ་འཇིགས་ཁྱོད་ཚུར་ཤོག །འདིར་ནི་ཁྱོད་ལ་འཚེ་བ་མེད། །</p>
<p>བདག་གིས་ནོར་བུའི་ལྷམ་ཕུད་དེ། །</p>
<p>འབབ་ཆུ་ཡི་ནི་ངོགས་རྒལ་ནས། །</p>
<p>སངས་རྒྱས་གང་ཟག་ཟླ་མེད་པ། །</p>
<p>ཐུགས་རྗེ་ཅན་གྱི་སྤྱན་སྔར་སོང་། །</p>
<p>དེ་ནས་བདག་སྐོམ་ཐུགས་ཆུད་ནས། །</p>
<p>གང་ཟག་ཟླ་མེད་སྟོན་པ་དེས། །</p>
<p>སྙན་པའི་ཆོས་ནི་བཀའ་སྩལ་པ། །</p>
<p>དེ་ནི་སོ་སོར་བདག་གིས་རྟོགས། །</p>
<p>དེ་ནས་བདག་གིས་བདེན་མཐོང་ནས། །</p>
<p>ཐུབ་ཆེན་རབ་འབྱུང་གསོལ་བ་བཏབ། །</p>
<p>གཽ་ཏམ་ཐུགས་རྗེ་ཆེན་པོ་ཡིས། །</p>
<p>ཐུགས་བརྩེ་བ་ཡིས་རབ་ཏུ་ཕྱུང་། །</p>
<p>མཚན་གཅིག་ལོན་ནས་དེ་ནས་ནི། །</p>
<p>ཉི་མ་འཆར་ཀ་ཙམ་ན་ནི། །</p>
<p>བདག་གི་ཟག་པ་ཀུན་ཟད་ཅིང་། །</p>
<p>བདག་ནི་བསིལ་གྱུར་མྱ་ངན་འདས། །</p>
<p>དེ་ལྟར་གནས་བརྟན་གྲགས་པ་ནི། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>གནས་བརྟན་གྲགས་པའི་ལེའུ་སྟེ་བཅུ་གཅིག་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་དཔལ་སྐྱེད་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་དཔལ་སྐྱེད་ཚེ་དང་ལྡན་པ་གྲགས་པས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་དཔལ་སྐྱེད་ཀྱིས་ཀྱང་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་དཔལ་སྐྱེད་ཀྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བཱ་རཱ་ཎ་སཱིའི་གྲོང་ཁྱེར་དུ། །</p>
<p>སྟོན་པ་འོད་སྲུང་མྱ་ངན་འདས། །</p>
<p>རྒྱལ་པོ་ཀྲྀ་ཀཱིས་རིན་ཆེན་ལས། །</p>
<p>བྱས་པའི་མཆོད་རྟེན་ཆེན་པོ་བརྩིགས། །</p>
<p>རྒྱལ་པོ་ཀྲྀ་ཀཱི་གྲགས་ལྡན་བུ། །</p>
<p>བདག་ནི་ཐུ་བོར་གྱུར་པ་ན། །</p>
<p>བདག་གིས་ཐོག་མར་གདུགས་ཀྱིས་ནི། །</p>
<p>རྒྱལ་བའི་མཆོད་རྟེན་ལ་གདགས་བྱས། །</p>
<p>དགེ་བའི་ལས་ནི་དེ་བྱས་པས། །</p>
<p>གང་དང་གང་དུ་སྐྱེས་པ་ན། །</p>
<p>བསོད་ནམས་བྱས་པས་མཛེས་པ་ཡི། །</p>
<p>ལྷ་དང་མི་ནི་རྣམས་སུ་གྱུར། །</p>
<p>སྐྱེ་བ་དེ་དང་དེ་དག་ཏུ། །</p>
<p>ཕྱུག་ཅིང་ལོངས་སྤྱོད་ཆེ་བ་དང་། །</p>
<p>ནོར་དང་འབྲུར་ནི་ལྡན་པ་ཡི། །</p>
<p>བདག་ནི་ཡོན་བདག་ཆེན་པོར་གྱུར། །</p>
<p>བདག་གིས་ཚེ་རབས་ལྔ་བརྒྱར་ནི། །</p>
<p>སྦྱིན་པ་མི་ཉུང་བཏང་བྱས་ཏེ། །</p>
<p>སློང་བ་པ་དང་དགེ་སྦྱོང་དང་། །</p>
<p>བྲམ་ཟེ་སོ་སོར་ཚིམ་པར་བྱས། །</p>
<p>ཤིན་ཏུ་དང་བའི་སེམས་ཀྱིས་ནི། །</p>
<p>འདོད་ཆགས་བྲལ་ཞིང་ཟག་མེད་པ། །</p>
<p>ཐ་བ་མེད་པའི་རང་སངས་རྒྱས། །</p>
<p>ལྔ་བརྒྱ་པོ་དག་ཚིམ་པར་བྱས། །</p>
<p>དགེ་བའི་ལས་ནི་དེ་བྱས་པས། །</p>
<p>སྲིད་པ་ཐ་མ་འདི་ལ་ནི། །</p>
<p>ཤཱཀྱ་ཕྱུག་པོའི་རིགས་སུ་སྐྱེས། །</p>
<p>བཙས་མ་ཐག་ཏུ་ཚིག་སྨྲས་པ། །</p>
<p>ཁྱིམ་འདི་ན་ནི་ནོར་འབྲུ་དག །ཇི་ག་ཅུང་ཟད་ཅིག་ཡོད་དམ། །</p>
<p>འདི་ལྟར་སྦྱིན་པ་ངས་བཏང་སྟེ། །</p>
<p>དབུལ་པོ་རྣམས་ནི་ཚིམ་པར་བྱ། །</p>
<p>དབུལ་པོ་རྣམས་ལ་ཟས་བྱིན་དང་། །</p>
<p>གཏོང་བས་ངོམས་པར་འགྱུར་བ་མེད། །</p>
<p>ཇི་ག་ནོར་ལྟ་ཡོད་དམ་ཁྱེད། །</p>
<p>བདག་ལ་མྱུར་དུ་ལེགས་པར་སྨྲོས། །</p>
<p>དེ་དག་བདག་གི་ཚིག་ཐོས་ནས། །</p>
<p>ཡིད་སྐྱོ་བར་ནི་གྱུར་ནས་སུ། །</p>
<p>མ་མ་གཏོགས་པར་ཕྱོགས་དང་ནི། །</p>
<p>ཕྱོགས་སུ་རྣམ་པར་རྒྱུག་པར་བྱེད། །</p>
<p>མ་ནི་བུ་ལ་བྱམས་པ་ཡིས། །</p>
<p>དེ་ཚེ་བདག་ལ་འདི་སྐད་སྨྲས། །</p>
<p>ལྷ་འམ་མི་འམ་གནོད་སྦྱིན་ནམ། །</p>
<p>ཁྱོད་སུ་བདག་ལ་མྱུར་དུ་སྨྲོས། །</p>
<p>མ་གཅིག་ཁྱོད་ཀྱི་བུ་བདག་ནི། །</p>
<p>མི་ལགས་སྲིན་པོ་མ་ལགས་ཏེ། །</p>
<p>སྦྱིན་བདག་ཚེ་རབས་དྲན་པས་ན། །</p>
<p>རྟག་ཏུ་སྦྱིན་པ་གཏོང་བ་སྤྲོ། །</p>
<p>བདག་གི་ཚིག་དེ་མས་ཐོས་ནས། །</p>
<p>ཡིད་ནི་དགའ་བར་གྱུར་ནས་ཀྱང་། །</p>
<p>དབུགས་འབྱིན་བྱེད་ཅིང་སྨྲས་པ་ནི། །</p>
<p>བུ་གཅིག་ཅི་དགའ་སྦྱིན་པ་ཐོང་། །</p>
<p>ཡོ་བྱད་མང་པོ་རྣམས་ཀྱིས་ཀྱང་། །</p>
<p>བདག་ལ་མས་ནི་གསོ་བ་བྱས། །</p>
<p>ཀུན་ལ་སྡུག་ཅིང་ཡིད་འོང་བ། །</p>
<p>བདག་ནི་བལྟ་བས་ངོམས་མི་མྱོང་། །</p>
<p>བདག་ནི་བཙས་མ་ཐག་ཏུ་ཡང་། །</p>
<p>ཁྱིམ་དེ་ནོར་དང་འབྲུ་རྣམས་དང་། །</p>
<p>གསེར་དང་བྲན་དང་ལས་བྱེད་པ། །</p>
<p>རྣམས་ཀྱང་རྟག་ཏུ་འཕེལ་བར་གྱུར། །</p>
<p>དཔལ་སྐྱེད་ཁྱེའུ་ཞིག་བཙས་གྱུར་ལ། །</p>
<p>བཙས་མ་ཐག་ཏུ་སྨྲས་པས་ན། །</p>
<p>བདག་གི་མིང་ནི་གཉེན་རྣམས་ཀྱིས། །</p>
<p>དཔལ་སྐྱེད་ཅེས་ནི་བྱ་བར་བཏགས། །</p>
<p>དེ་ནས་བདག་གིས་སྦྱིན་བཏང་ཞིང་། །</p>
<p>དབུལ་པོ་རྣམས་ནི་ཚིམ་བྱས་ཏེ། །</p>
<p>རྫོགས་པའི་སངས་རྒྱས་མཉེས་བྱས་ནས། །</p>
<p>ཁྱིམ་མེད་པར་ནི་རབ་ཏུ་བྱུང་། །</p>
<p>བདག་ནི་རྙེད་མེད་འཇིགས་པའམ། །</p>
<p>བུ་ལོན་ཉེན་པས་རབ་བྱུང་མིན། །</p>
<p>དེ་ཚེ་དད་པས་རབ་བྱུང་ནས། །</p>
<p>མངོན་ཤེས་དྲུག་པོ་བདག་གིས་ཐོབ། །</p>
<p>བདག་ནི་རྒྱལ་པོ་བློན་པོ་དང་། །</p>
<p>དེ་བཞིན་གྲོང་མི་རྣམས་ཀྱིས་མཆོད། །</p>
<p>ཟས་དང་བཏུང་བ་གོས་དང་ནི། །</p>
<p>གནས་མལ་ཡང་ནི་རྙེད་པར་གྱུར། །</p>
<p>དེ་ལྟར་གནས་བརྟན་དཔལ་སྐྱེད་ཀྱིས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>དཔལ་སྐྱེད་ཀྱི་ལེའུ་སྟེ་བཅུ་གཉིས་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རབ་ཏུ་མང་པོ་རྣམས་ཀྱིས། ཚེ་དང་ལྡན་པ་བཀྐུ་ལ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་བཀྐུ་ལ་ཚེ་དང་ལྡན་པ་དཔལ་སྐྱེད་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་བཀྐུ་ལས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་བཀྐུ་ལས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། རྒྱལ་པོའི་ཕོ་བྲང་བཤེས་ལྡན་དུ། །</p>
<p>བདག་སྔོན་སྤོས་འཚོང་གྱུར་པ་ལས། །</p>
<p>རྣམ་པར་གཟིགས་ཀྱི་གསུང་རབ་ཀྱི། །</p>
<p>དགེ་སློང་དགེ་འདུན་སྤྱན་དྲངས་ནས། །</p>
<p>ཁྱེད་ཅག་ཇི་སྙེད་བཞེད་པ་ཡི། །</p>
<p>སྙུན་སྨན་བདག་གིས་དབུལ་བགྱིས་ཏེ། །</p>
<p>ཤུན་པ་རྩ་བ་འབྲས་བུའི་སྨན། །</p>
<p>དགེ་འདུན་བདག་གིས་ཚིམ་པར་བགྱིས། །</p>
<p>དགེ་འདུན་དབྱར་ནི་སྤྱན་དྲངས་ནས། །</p>
<p>བདག་ལ་དགེ་སློང་གཅིག་ཅིག་གིས། །</p>
<p>ཨ་རུ་ར་གཅིག་མ་གཏོགས་པར། །</p>
<p>དེ་ན་འགའ་ཡང་སློང་བ་མེད། །</p>
<p>བསྐལ་པ་དགུ་བཅུ་རྩ་གཅིག་ཏུ། །</p>
<p>བདག་ནི་ལོག་པར་ལྷུང་མ་གྱུར། །</p>
<p>སྨན་སྦྱིན་པ་ཡི་རྣམ་སྨིན་ནི། །</p>
<p>མཐུ་ཆེན་འདི་ནི་བལྟ་བར་གྱིས། །</p>
<p>དགེ་བ་ཆུང་ངུ་བྱས་པས་ནི། །</p>
<p>བདེ་བ་མང་པོ་ཉམས་སུ་མྱོང་། །</p>
<p>ཨ་རུ་ར་ནི་གཅིག་བྱིན་པས། །</p>
<p>ཡུན་རིང་མཐོ་རིས་རྣམས་སུ་དགའ། །</p>
<p>དེ་ནས་ལས་ཀྱི་ལྷག་མས་ནི། །</p>
<p>བདག་གིས་མི་ཡི་སྲིད་ཐོབ་ནས། །</p>
<p>ཡུལ་འཁོར་བསོད་སྙོམས་ལེན་པ་དག །སློབ་པ་ན་ཡང་མ་མྱོང་ངོ་། །</p>
<p>ནུབ་གསུམ་ཁོ་ན་རིག་པ་ནི། །</p>
<p>གསུམ་པོ་བདག་གིས་མངོན་སུམ་བྱས། །</p>
<p>ངན་ངོན་གྱིས་ནི་འཚོ་བྱས་ཤིང་། །</p>
<p>ཕྱག་དར་ཁྲོད་ཀྱི་ཆོས་གོས་འཆང་། །</p>
<p>ཁྱིམ་པའམ་རབ་ཏུ་བྱུང་བ་དང་། །</p>
<p>བདག་ནི་འདྲེས་པར་མི་གནས་ཏེ། །</p>
<p>བདག་གི་ཚེ་ནི་ལོ་བརྒྱ་དང་། །</p>
<p>དྲུག་བཅུ་ལྷག་ཅིག་ལོན་ན་ཡང་། །</p>
<p>ད་ཙམ་བར་དུའང་བདག་གིས་ནི། །</p>
<p>ན་བ་མངོན་པར་མི་དྲན་ཏེ། །</p>
<p>བཙུན་པ་བདག་གིས་དགེ་བ་ནི། །</p>
<p>ཆུང་ངུ་བགྱིས་པ་འདི་དྲན་ཏེ། །</p>
<p>དེ་ཡི་འབྲས་བུ་ཡིད་འོང་འདོད། །</p>
<p>བདེ་བ་འབྱུང་བ་ཉམས་སུ་མྱོང་། །</p>
<p>དེ་ལྟར་གནས་བརྟན་བཀྐུ་ལས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>བཀྐུ་ལའི་ལེའུ་སྟེ་བཅུ་གསུམ་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས། ཚེ་དང་ལྡན་པ་གནས་བརྟན་གནས་བརྟན་ཞེས་བྱ་བ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་གནས་བརྟན་གནས་བརྟན་ཚེ་དང་ལྡན་པ་བཀྐུ་ལས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་གནས་བརྟན་གནས་བརྟན་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག ། དེ་ནས་ཚེ་དང་ལྡན་པ་གནས་བརྟན་གནས་བརྟན་ཞེས་བྱ་བས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སྔོན་གྱི་ཚེ་རབས་གཞན་རྣམས་སུ། །</p>
<p>བདག་ནི་ལྷམ་མཁན་གྱུར་པ་ན། །</p>
<p>མུ་གེ་བྱུང་ནས་དེ་ནས་བདག །ཀོ་བའི་རས་མ་རྣམས་འཚེད་དོ། །</p>
<p>བཟའ་བར་བྱ་བ་ཁོ་ནའི་ཕྱིར། །</p>
<p>ཀོ་བའི་རས་མ་འཚེད་པ་ལས། །</p>
<p>དགེ་སྦྱོང་གཞན་ཞིག་ཟས་ཀྱི་ཕྱིར། །</p>
<p>བསོད་སྙོམས་ལ་ནི་བྱོན་པ་དང་། །</p>
<p>དེ་ལ་བདག་གིས་སེམས་དད་པས། །</p>
<p>ཀོ་རས་ཀྱི་ནི་ཐུག་པ་བྱིན། །</p>
<p>དགེ་སྦྱོང་དེས་ནི་ལོངས་སྤྱད་ནས། །</p>
<p>དེ་ནས་ནམ་མཁར་འཕགས་པར་གྱུར། །</p>
<p>བདག་ནི་རབ་ཏུ་དགའ་གྱུར་ནས། །</p>
<p>ཐལ་མོ་ལེགས་པར་སྦྱར་བྱས་ཏེ། །</p>
<p>དེ་ནས་གང་དང་གང་དུ་ནི། །</p>
<p>སོང་བ་ཀུན་དུ་འབྲེང་བྱས་སོ། །</p>
<p>དགའ་བ་རྒྱ་ཆེན་ཐོབ་ནས་ཀྱང་། །</p>
<p>དེ་ཚེ་སྨོན་ལམ་བཏབ་པ་ནི། །</p>
<p>གནས་བརྟན་འདི་ལྟ་བུ་དང་བདག །ལྷན་ཅིག་འདུག་པར་གྱུར་པར་ཤོག །དགེ་སློང་འདི་ཡི་ལས་ཀྱིས་ནི། །</p>
<p>དྲི་མེད་ཆོས་ནི་གང་རེག་པ། །</p>
<p>བདག་གིས་ཆོས་དེ་རིག་གྱུར་ཅེས། །</p>
<p>དེ་ཚེ་སྨོན་ལམ་བཏབ་པར་གྱུར། །</p>
<p>ཁ་དོག་ལྡན་པ་མ་ཡིན་ཞིང་། །</p>
<p>དྲི་ནི་སྨད་པར་གྱུར་པ་དང་། །</p>
<p>རོ་དང་ལྡན་པ་མ་ཡིན་པའི། །</p>
<p>སྦྱིན་པ་བདག་གིས་དེ་ཚེ་བཏང་། །</p>
<p>དགེ་བ་ཆུང་ངུ་བྱས་པས་ཀྱང་། །</p>
<p>བདེ་བ་མང་པོ་མྱོང་བར་གྱུར། །</p>
<p>བསོད་ནམས་བྱས་པས་མཛེས་པ་ཡི། །</p>
<p>ལྷ་དང་མི་ནི་རྣམས་སུ་གྱུར། །</p>
<p>བདག་ནི་སྐྱེ་བ་ཐ་མ་ནི། །</p>
<p>མིའི་སྲིད་ཐོབ་པ་འདི་ཡིན་ཏེ། །</p>
<p>རྫོགས་སངས་བླ་ན་མེད་པ་ཡི། །</p>
<p>དེད་དཔོན་འདི་ནི་མཉེས་པར་བྱས། །</p>
<p>བདག་གིས་སྨོན་ལམ་གང་བཏབ་པའི། །</p>
<p>བྱང་ཆུབ་དམ་པ་འདི་རེག་སྟེ། །</p>
<p>བདག་གིས་ད་ལྟར་བསིལ་གྱུར་པའི། །</p>
<p>མྱ་ངན་འདས་པ་ལེགས་པར་ཐོབ། །</p>
<p>དེ་ནས་གནས་བརྟན་ཆེན་པོ་ནི། །</p>
<p>གནས་བརྟན་ཞེས་བྱ་མཐུ་ཆེན་གྱིས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>གནས་བརྟན་གནས་བརྟན་ཞེས་བྱ་བའི་ལེའུ་སྟེ་བཅུ་བཞི་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ལྟེང་རྒྱས་འོད་སྲུང་ལ་སོགས་པ་གནས་བརྟན་གསུམ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་དག་གནས་བརྟན་གནས་བརྟན་ཞེས་བྱ་བས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་དག་གིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་དེ་རྣམས་ཀྱིས་ཀྱང་ལུང་བསྟན་པར་བརྩམས་པ། བདག་ཅག་གསུམ་ནི་སྤུན་གྱུར་ནས། །</p>
<p>ལྷན་ཅིག་ཚོང་དཔོན་གྱུར་པ་ན། །</p>
<p>འོད་སྲུང་མཆོད་རྟེན་རལ་པ་དང་། །</p>
<p>ཤག་ཤིག་འདུག་པ་མཐོང་གྱུར་ནས། །</p>
<p>ཚོང་པ་ཐམས་ཅད་བསྡུས་ནས་ནི། །</p>
<p>དེས་ནི་སླར་ཡང་སར་པ་བརྩིགས། །</p>
<p>སྤུན་རྣམས་དག་ནི་ལྷན་ཅིག་ཏུ། །</p>
<p>གདུགས་གསུམ་ཞིག་ནི་གདགས་པ་བྱས། །</p>
<p>དགེ་བའི་ལས་ནི་དེ་བྱས་པས། །</p>
<p>མཐོ་རིས་གནས་སུ་ཡུན་རིང་དགའ། །</p>
<p>མི་རྣམས་སུ་ནི་སླར་འོངས་ནས། །</p>
<p>ཕྱུག་པོའི་རིགས་ཆེན་དག་ཏུ་སྐྱེས། །</p>
<p>རྫོགས་པའི་སངས་རྒྱས་མ་མཐོང་ནས། །</p>
<p>མུ་སྟེགས་གཞན་ལས་རབ་ཏུ་བྱུང་། །</p>
<p>ནཻ་རཉྫ་ནའི་ཆུ་ངོགས་སུ། །</p>
<p>ཆོ་འཕྲུལ་མཛད་པ་མཐོང་ནས་ནི། །</p>
<p>དེ་ནས་དེ་ལ་རབ་འབྱུང་ཕྱིར། །</p>
<p>བདག་ཅག་གིས་ཀྱང་གསོལ་བ་བཏབ། །</p>
<p>དེ་ནས་ཐུགས་རྗེ་ཅན་གྱི་ནི། །</p>
<p>ཐུགས་བརྩེས་བདག་ཅག་རབ་ཏུ་ཕྱུང་། །</p>
<p>བདག་ཅག་ག་ཡཱ་མགོར་སོན་ནས། །</p>
<p>གཽ་ཏ་མའི་བསྟན་པ་ཐོས། །</p>
<p>དེ་ནས་བརྩོན་འགྲུས་བརྩམས་པས་ནི། །</p>
<p>མྱ་ངན་འདས་པ་དམ་པ་ཐོབ། །</p>
<p>ད་ལྟར་སྟོན་པ་བཀུར་བྱས་ཤིང་། །</p>
<p>དེ་ཚེ་མཆོད་རྟེན་མངོན་བཏུད་པས། །</p>
<p>བདག་ཅག་ཀུན་ནི་རབ་བྱུང་ནས། །</p>
<p>བསིལ་བར་གྱུར་ཏེ་མྱ་ངན་འདས། །</p>
<p>ལྟེང་རྒྱས་དང་ནི་ཆུ་ཀླུང་དང་། །</p>
<p>ག་ཡཱ་འོད་སྲུང་གནས་བརྟན་གསུམ། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>ལྟེང་རྒྱས་དང་། ཆུ་ཀླུང་དང་། ག་ཡཱ་འོད་སྲུང་རྣམས་ཀྱི་ལེའུ་སྟེ་བཅོ་ལྔ་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་གྲགས་པ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་གྲགས་པ་ཚེ་དང་ལྡན་པ་ལྟེང་རྒྱས་དང་། ཆུ་ཀླུང་དང་། །</p>
<p>ག་ཡཱ་འོད་སྲུང་རྣམས་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་གྲགས་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་གྲགས་པས་ཀྱང་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བདག་སྔོན་དྲི་འཚོང་གྱུར་པ་ན། །</p>
<p>དྲི་རྣམས་འཚོང་ལ་མཁས་གྱུར་པས། །</p>
<p>དེར་ནི་དེ་ཚེ་ཉོ་བའི་ཕྱིར། །</p>
<p>བུད་མེད་གཞོན་ནུ་མ་དག་འོངས། །</p>
<p>དེར་ནི་བདག་གིས་གཟུགས་ལྡན་མའི། །</p>
<p>བུད་མེད་འོངས་པ་མཐོང་ནས་ནི། །</p>
<p>འདྲེན་བརྐྱང་གིས་ནི་ཚིག་སྨྲས་ཤིང་། །</p>
<p>ཆགས་པའི་སེམས་ཀྱིས་རེག་པར་བྱས། །</p>
<p>འདུ་ཞིང་ལྷན་ཅིག་འཁོད་པའམ། །</p>
<p>མི་ཚངས་སྤྱོད་པ་སྤྲོ་མེད་ཀྱང་། །</p>
<p>མ་བརྟགས་གཞན་གྱི་བུད་མེད་ལ། །</p>
<p>ལག་པས་རེག་པར་བྱས་པས་ན། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>སེམས་ཅན་དམྱལ་བ་རྣམས་སུ་སྐྱེས། །</p>
<p>སླར་ཡང་མིར་ནི་འོངས་པ་ན། །</p>
<p>ལག་པ་གཡས་པ་བསྐམས་པར་གྱུར། །</p>
<p>དེ་ལྟར་ཚེ་རབས་ལྔ་བརྒྱར་ནི། །</p>
<p>གང་དང་གང་དུ་སྐྱེས་པ་ན། །</p>
<p>རྟག་ཏུ་བདག་གི་ལག་པ་ནི། །</p>
<p>གཡས་པ་ཞ་ཞིང་རྣམ་པར་བསྐམས། །</p>
<p>བདག་གིས་སངས་རྒྱས་མཉེས་བྱས་ནས། །</p>
<p>ཁྱིམ་མེད་པར་ནི་རབ་ཏུ་བྱུང་། །</p>
<p>མྱ་ངན་འདས་པའི་བདེར་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>བཙུན་པ་བདག་གིས་མི་དགེ་བ། །</p>
<p>གང་བགྱིས་དྲན་པ་འདི་ལགས་ཏེ། །</p>
<p>ལས་རྣམས་ཆུད་མི་ཟ་བས་ན། །</p>
<p>དེ་ཡི་འབྲས་བུ་ཉམས་སུ་མྱོང་། །</p>
<p>ད་དུང་དུ་ཡང་བཙུན་པ་དག །བདག་ནི་རྫུ་འཕྲུལ་ལྡན་གྱུར་ནའང་། །</p>
<p>ལག་པ་གཡས་འདི་ཇི་ལྟ་བར། །</p>
<p>གཡོན་པ་དེ་ལྟ་མ་ལགས་སོ། །</p>
<p>སྐྱེས་པའམ་བུད་མེད་གང་ཡང་རུང་། །</p>
<p>བྱི་བོ་བྱེད་པ་གང་ཡིན་པ། །</p>
<p>སེམས་ཅན་དམྱལ་བར་སྐྱེས་ནས་ནི། །</p>
<p>དེ་ནི་སྡུག་བསྔལ་ཚོར་བ་མྱོང་། །</p>
<p>མཁས་པ་བློ་དང་ལྡན་པའི་མིས། །</p>
<p>རབ་འབར་མེ་ནི་ཇི་ལྟ་བར། །</p>
<p>གཞན་གྱི་བུད་མེད་རྣམ་སྤང་ཞིང་། །</p>
<p>རང་གི་ཆུང་མས་ཆོག་པར་གྱིས། །</p>
<p>གཞན་གྱི་བུད་མེད་མཐོང་ནས་ནི། །</p>
<p>སྐྱེས་པ་གང་ཞིག་དེ་ལ་ཆགས། །</p>
<p>དམྱལ་བའི་ཚོར་བས་ཉེན་པ་ཡི། །</p>
<p>སྡུག་བསྔལ་མང་པོ་མྱོང་བར་འགྱུར། །</p>
<p>དེ་དག་གིས་དེ་ལྟར་སྡིག་བྱས་པས། །</p>
<p>སྔོན་གྱི་ཚེ་རབས་གཞན་དུ་ན། །</p>
<p>ཡུན་རིང་དམྱལ་བར་དེ་ཡི་ནི། །</p>
<p>འབྲས་བུ་མི་ཉུང་ཉམས་སུ་མྱོང་། །</p>
<p>བདག་གི་སྐྱེ་བ་ཐ་མ་འདིར། །</p>
<p>བླ་ན་མེད་པའི་གནས་ཐོབ་ནས། །</p>
<p>སྡུག་བསྔལ་ཀུན་ལས་བདག་གྲོལ་ཞིང་། །</p>
<p>བསིལ་བར་གྱུར་ཅིང་མྱ་ངན་འདས། །</p>
<p>དེ་ལྟ་བས་ན་བདེ་འདོད་ཅིང་། །</p>
<p>སྡུག་བསྔལ་ཉིད་ནི་མི་འདོད་པས། །</p>
<p>གཞན་གྱི་བུད་མེད་འགྲོ་མི་བྱ། །</p>
<p>དེ་ལྟར་སྡུག་བསྔལ་མི་འགྱུར་རོ། །</p>
<p>དེ་ནས་གནས་བརྟན་གྲགས་པས་ནི། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ནོ། །</p>
<p>གནས་བརྟན་གྲགས་པའི་ལེའུ་སྟེ་བཅུ་དྲུག་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་མེ་སྐྱེས་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་མེ་སྐྱེས་ཚེ་དང་ལྡན་པ་གྲགས་པས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་མེ་སྐྱེས་ཀྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་མེ་སྐྱེས་ཀྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། རྒྱལ་པོའི་ཕོ་བྲང་བཤེས་ལྡན་དུ། །</p>
<p>རྣམ་པར་གཟིགས་ཀྱི་ཚངས་སྤྱོད་ཚེ། །</p>
<p>ཉོན་མོངས་མེད་ཅེས་བྱ་བ་ཡི། །</p>
<p>ཚོང་དཔོན་ནོར་མང་ཞིག་ཏུ་གྱུར། །</p>
<p>ཐུབ་ཆེན་རྣམ་པར་གཟིགས་པ་ཡི། །</p>
<p>འཁོར་ནི་སྟོང་ཕྲག་བརྒྱ་དག་དང་། །</p>
<p>དྲུག་བཅུ་རྩ་གཉིས་ཡོད་པར་གྱུར། །</p>
<p>དེ་ཚེ་རྒྱལ་པོ་བཤེས་ལྡན་དང་། །</p>
<p>བདག་གིས་མི་ཡི་ཁྱུ་མཆོག་ནི། །</p>
<p>ཟླ་བ་གསུམ་དུ་སྤྱན་དྲངས་ནས། །</p>
<p>ཕྱིར་ཞིང་བཤོས་ཐང་བསྐྱེད་པ་ཡིས། །</p>
<p>ཚོགས་དང་བཅས་ཏེ་ཚིམ་པར་བྱས། །</p>
<p>བདག་གིས་སངས་རྒྱས་ཟླ་གསུམ་དུ། །</p>
<p>བཤོས་གསོལ་དེ་ནས་བཤེས་ལྡན་གྱིས། །</p>
<p>དེ་ཚེ་རྗེས་གཅོད་སྟོན་མོ་ནི། །</p>
<p>བཟའ་བཅའ་དང་ནི་ན་བཟའ་དང་། །</p>
<p>གནས་མལ་དག་དང་ལྡན་པ་གསོལ། །</p>
<p>དེ་ནས་སྐྱེད་མོས་ཚལ་བསྟར་པ། །</p>
<p>རྒྱལ་པོ་དེས་ནི་ཕུལ་བར་གྱུར། །</p>
<p>དེ་བཞིན་དགེ་སློང་རེ་རེ་ལ། །</p>
<p>གོས་ཀྱིས་ཀུན་ནས་གཡོགས་པའི་སྟན། །</p>
<p>བརྒྱ་སྟོང་དག་དང་དེ་ཡི་ཚེ། །</p>
<p>གསེར་གྱི་དྲ་བས་གཡོགས་པ་ཡི། །</p>
<p>གླང་པོ་ཤིན་ཏུ་ལེགས་བརྒྱན་པ། །</p>
<p>མི་ཉུང་བ་དག་སྦྱིན་པར་བཏང་། །</p>
<p>དགེ་སློང་རེ་རེའི་སྤྱི་བོར་ནི། །</p>
<p>དེ་ཚེ་གདུགས་ཀྱང་འཛིན་པར་བྱེད། །</p>
<p>དེ་ནས་བུད་མེད་ལེགས་བརྒྱན་ལུས། །</p>
<p>ཙན་དན་ཨ་ག་རུས་བསྐུས་པ། །</p>
<p>དེ་དག་དགེ་སློང་རེ་རེ་ལའང་། །</p>
<p>བསྙེན་བཀུར་དག་ནི་བྱེད་དུ་བཅུག །རྒྱལ་པོ་དེས་ནི་དེ་ལྟ་བུའི། །</p>
<p>རྗེས་གཅོད་པ་ལ་བཀུར་སྟི་བྱས། །</p>
<p>དྲང་སྲོང་གཙོ་བོ་རྣམ་པར་འདྲེན། །</p>
<p>རྒྱལ་པོས་ཚིམ་པར་བྱས་པ་དང་། །</p>
<p>སྟན་དེ་ཕུན་སུམ་ཚོགས་མཐོང་ནས། །</p>
<p>དེ་ནས་བདག་གིས་བསམས་པ་ནི། །</p>
<p>བདག་ལ་བཟའ་དང་བཅའ་ཡོད་ཀྱང་། །</p>
<p>འདི་འདྲ་བ་ཡི་སྟན་མེད་དེ། །</p>
<p>ཕུན་སུམ་ཚོགས་པ་དེ་འདྲ་དང་། །</p>
<p>གླང་པོ་བདག་ལ་ག་ལ་བདོག །ལྷ་ཡི་དབང་པོ་དབང་སྒྱུར་བ། །</p>
<p>བརྒྱ་བྱིན་བདག་གི་དྲུང་དུ་འོངས། །</p>
<p>དེ་ནས་བརྒྱ་བྱིན་བདག་ལ་སྨྲས། །</p>
<p>ཁྱོད་ཀྱི་གྲོགས་པོ་ངས་བྱ་ཞེས། །</p>
<p>དེས་ནི་ལྷ་ཡི་སྐྱེད་མོས་ཚལ། །</p>
<p>མཛེས་ཤིང་ཡིད་དུ་འོང་བ་སྤྲུལ། །</p>
<p>ལྷ་ཡི་གདན་ནི་བཤམས་ནས་ནི། །</p>
<p>ལྷ་ཡི་གཡོགས་པ་རྣམས་ཀྱིས་གཡོགས། །</p>
<p>དེ་ནས་བདག་གིས་བཅོམ་ལྡན་འདས། །</p>
<p>རྣམ་གཟིགས་འཇིག་རྟེན་གྱིས་བཀུར་བ། །</p>
<p>མི་མཆོག་དེ་ནི་ཉན་ཐོས་བཅས། །</p>
<p>གདུགས་ཚོད་ལ་ནི་སྤྱན་དྲངས་ནས། །</p>
<p>ས་སྲུང་ལ་སོགས་གླང་པོ་རྣམས། །</p>
<p>ལྷ་ཡི་རྒྱན་གྱིས་ལེགས་བརྒྱན་པ། །</p>
<p>དགེ་སློང་རེ་རེའི་སྤྱི་བོར་ནི། །</p>
<p>དེ་ཚེ་གདུགས་དག་འཛིན་པར་བྱེད། །</p>
<p>དེ་ནས་རྣམ་པར་འདྲེན་པ་ནི། །</p>
<p>ལྷ་ཡི་ཞལ་ཟས་རྣམས་ཀྱིས་བསྟབས། །</p>
<p>ཐུབ་པ་ཉན་ཐོས་ཐབས་ཅིག་ལ། །</p>
<p>བདག་གིས་ལྷ་ཡི་གོས་ཀྱིས་གཡོགས། །</p>
<p>དགེ་བའི་ལས་ནི་དེ་བྱས་པས། །</p>
<p>བདེ་བ་མང་པོ་ཉམས་སུ་མྱོང་། །</p>
<p>བསོད་ནམས་བྱས་པས་ལྷ་དང་ནི། །</p>
<p>མི་ཡི་ནང་དུ་མཛེས་གྱུར་པས། །</p>
<p>བསྐལ་པ་དགུ་བཅུ་རྩ་གཅིག་ཏུ། །</p>
<p>ངན་འགྲོ་བདག་གིས་མི་ཤེས་སོ། །</p>
<p>རྣམ་པར་གཟིགས་པ་དཔལ་ལྡན་པོ། །</p>
<p>དྲང་སྲོང་ཆེན་པོས་བསྙེན་བཀུར་བས། །</p>
<p>བདག་གི་སྐྱེ་བ་ཐ་མ་འདི། །</p>
<p>རྒྱལ་པོའི་ཁབ་ཏུ་བདག་སྐྱེས་སོ། །</p>
<p>གཟུགས་ཅན་སྙིང་པོའི་གྲོང་ཁྱེར་དུ། །</p>
<p>ནོར་ཆེན་ཕྱུག་པོའི་ཁྱིམ་དུ་ནི། །</p>
<p>རྒྱལ་པོ་གཟུགས་ཅན་སྙིང་པོས་ནི། །</p>
<p>དེ་ཚེ་བདག་རྗེད་བཀུར་སྟི་བྱས། །</p>
<p>བློན་པོ་རྣམས་དང་གྲོང་མི་ལ། །</p>
<p>ཀུན་ནས་སྡུག་ཅིང་ཡིད་དུ་འོང་། །</p>
<p>ལྷ་ཡི་འདོད་པས་རྟག་ཏུ་ནི། །</p>
<p>སྲིད་པ་འདིར་ནི་བདག་ཚིམ་བྱས། །</p>
<p>མིར་གྱུར་ན་ཡང་ལྷ་རྣམས་ཀྱི། །</p>
<p>འདོད་པ་ཡིད་འོང་ཉམས་སུ་མྱོང་། །</p>
<p>དེ་ནས་དེད་དཔོན་བླ་ན་མེད། །</p>
<p>སངས་རྒྱས་རྣམ་པར་འདྲེན་པ་པོ། །</p>
<p>ཐུབ་པ་ཆེན་པོ་ཐུགས་བརྩེ་བས། །</p>
<p>རྒྱལ་པོའི་ཁབ་ཏུ་གཤེགས་པར་གྱུར། །</p>
<p>སངས་རྒྱས་ཤེས་རབ་ཆེན་པོ་ནི། །</p>
<p>རྒྱལ་པོའི་ཁབ་བྱོན་བདག་གིས་ཐོས། །</p>
<p>བཅོམ་ལྡན་ཐུབ་དེ་གང་ན་བར། །</p>
<p>དགའ་བའི་ཡིད་ཀྱིས་སོང་བ་དང་། །</p>
<p>འཇིག་རྟེན་གསལ་བ་འོད་མཛད་པ། །</p>
<p>སྒྲོན་མ་འཛིན་པ་མཐོང་ནས་ནི། །</p>
<p>དེ་ཚེ་བབས་ཏེ་རྐང་པས་ནི། །</p>
<p>ཐུབ་པའི་སྤྱན་སྔར་སོང་ནས་ཀྱང་། །</p>
<p>ཐུབ་པ་ཆེ་ལ་བདག་མགུ་བས། །</p>
<p>ཞབས་གཉིས་ལ་ནི་མགོས་ཕྱག་བྱས། །</p>
<p>སྐྱེས་མཆོག་ལ་ནི་ཕྱག་བྱས་ནས། །</p>
<p>ཕྱོགས་གཅིག་ཏུ་ནི་འདུག་ནས་སུ། །</p>
<p>འགྲོ་བས་བསྙེན་བཀུར་བྱས་པ་ཡི། །</p>
<p>དཔའ་ཆེན་བདུད་ཀྱི་འཆིང་བ་བཅད། །</p>
<p>དེད་དཔོན་མི་ཡི་ཉི་མ་ནི། །</p>
<p>རིང་པོ་མ་ཐོགས་མཉེས་པར་བྱས། །</p>
<p>འཇིག་རྟེན་སྟོན་པ་བླ་མེད་པ། །</p>
<p>དེས་ནི་བདག་ལ་ཐུགས་བརྩེ་བས། །</p>
<p>འཕགས་པའི་བདེན་པ་རྣམས་བཤད་དེ། །</p>
<p>དེ་ཚེ་བདག་གིས་སོ་སོར་རྟོགས། །</p>
<p>དེ་ནས་བདག་གིས་ཐུགས་རྗེ་ཅན། །</p>
<p>རྫོགས་སངས་རྒྱས་ལ་འདི་སྐད་གསོལ། །</p>
<p>དཔའ་བོ་བདག་ནི་རབ་འབྱུང་ཞིང་། །</p>
<p>བསྙེན་པར་རྫོགས་པར་ཐོབ་པར་འཚལ། །</p>
<p>དེ་ནས་ཤེས་རབ་དམ་པ་ཅན། །</p>
<p>སངས་རྒྱས་གང་ཟག་ཟླ་མེད་པས། །</p>
<p>དགེ་སློང་ཚུར་ཤོག་ཅེས་གསུངས་པས། །</p>
<p>བདག་ནི་བསྙེན་པར་རྫོགས་པར་གྱུར། །</p>
<p>དེས་ན་བདག་ནི་བག་ཡོད་ཅིང་། །</p>
<p>བརྩོན་འགྲུས་བསམ་གཏན་བརྟན་པོ་ཡིས། །</p>
<p>བདུད་རྩི་མྱ་ངན་འདས་ཞི་བའི། །</p>
<p>གནས་ཀྱི་དམ་པ་རེག་པར་གྱུར། །</p>
<p>རྫོགས་སངས་བླ་ན་མེད་པ་ཡི། །</p>
<p>དེད་དཔོན་འདི་ནི་མཉེས་པར་བྱས། །</p>
<p>མྱ་ངན་འདས་པ་བསིལ་གྱུར་པ། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>སྲིད་པར་འཁོར་བར་སྐྱེ་བ་དང་། །</p>
<p>འཆི་བ་རྣམས་ལས་བདག་གྲོལ་ཅིང་། །</p>
<p>མྱ་ངན་སྨྲེ་སྔགས་འདོན་པ་ལས། །</p>
<p>ཐམས་ཅད་དུ་ནི་བདག་གྲོལ་ཏོ། །</p>
<p>དེ་ལྟར་གནས་བརྟན་མེ་སྐྱེས་ཀྱིས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>མེ་སྐྱེས་ཀྱི་ལེའུ་སྟེ་བཅུ་བདུན་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ཡུལ་འཁོར་སྐྱོང་ཚེ་དང་ལྡན་པ་མེ་སྐྱེས་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་ཡུལ་འཁོར་སྐྱོང་གིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ཡུལ་འཁོར་སྐྱོང་གིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། ཀ་ཤིའི་ཡུལ་འཁོར་དར་བྱེད་པ། །</p>
<p>རྒྱལ་པོ་ཀྲྀ་ཀཱི་ཞེས་བྱ་བྱུང་། །</p>
<p>རྒྱལ་པོ་ཀྲྀ་ཀཱིའི་བུ་ཐ་ཆུངས། །</p>
<p>དེ་ཡི་ཚེ་ན་བདག་གྱུར་ཏོ། །</p>
<p>འོད་སྲུང་དཔལ་དང་ལྡན་པ་ཡི། །</p>
<p>མཆོད་རྟེན་ཆེན་པོ་བརྩིགས་པ་དང་། །</p>
<p>ཕ་ཡི་ཡིད་ནི་བསྲུང་བའི་ཕྱིར། །</p>
<p>དེ་ལ་གདུགས་བུ་ཆུང་ཞིག་ཕུལ། །</p>
<p>དགའ་བའི་ཡིད་ཀྱིས་མཆོད་རྟེན་ལ། །</p>
<p>གདུགས་ནི་གདགས་པ་བྱས་པ་དེས། །</p>
<p>རབ་བྱུང་རྫོགས་པའི་སངས་རྒྱས་དང་། །</p>
<p>ལྷན་ཅིག་འགྲོགས་གྱུར་སྨོན་ལམ་བཏབ། །</p>
<p>དགེ་བའི་ལས་ནི་དེ་བྱས་པས། །</p>
<p>གང་དང་གང་དུ་སྐྱེས་པར་ནི། །</p>
<p>བསོད་ནམས་བྱས་པས་མཛེས་པ་ཡི། །</p>
<p>ལྷ་དང་མི་ནི་རྣམས་སུ་གྱུར། །</p>
<p>བདག་གི་སྐྱེ་བ་ཐ་མ་འདི། །</p>
<p>བང་མཛོད་སྟུག་པོར་བདག་སྐྱེས་ཏེ། །</p>
<p>དེར་ཡང་ཚོང་དཔོན་ཁྱིམ་དུ་སྐྱེས། །</p>
<p>རིགས་ཀྱི་བུ་གཅིག་པར་གྱུར་ཏེ། །</p>
<p>མི་དབང་ཀཽ་རབ་བྱ་དང་ནི། །</p>
<p>དེ་བཞིན་ཀུན་སྡུག་ཡིད་དུ་འོང་། །</p>
<p>དེ་བཞིན་ཡུལ་མི་རྣམས་དང་ནི། །</p>
<p>བདག་ནི་གཉེན་ཚོགས་ཡིད་དུ་འོང་། །</p>
<p>མཛེས་ཤིང་བལྟ་ན་སྡུག་པ་དང་། །</p>
<p>གཟུགས་བཟང་ཤིན་ཏུ་དབྱིབས་ལེགས་ཤིང་། །</p>
<p>མི་ཡི་འབྱོར་པ་རྣམས་ཀྱིས་ནི། །</p>
<p>འདོད་པ་ཐམས་ཅད་ཕུན་སུམ་ཚོགས། །</p>
<p>སྟོན་པ་དགའ་ཞིང་ཡིད་འོང་བ། །</p>
<p>བང་མཛོད་སྟུག་པོར་གཤེགས་པ་ནི། །</p>
<p>བདག་གིས་མཐོང་ནས་སེམས་དད་པས། །</p>
<p>རབ་ཏུ་འབྱུང་བར་གསོལ་བ་བཏབ། །</p>
<p>སྟོན་པ་གང་ཟག་ཟླ་མེད་དེ། །</p>
<p>བསམ་པ་ཀུན་ལ་མཁས་གྱུར་པས། །</p>
<p>བདག་གི་བསམ་པ་དེས་མཁྱེན་ནས། །</p>
<p>རབ་ཏུ་བྱུང་བ་ལས་བཟློག་པ། །</p>
<p>ཕ་མ་དག་གིས་མ་གནང་བའི། །</p>
<p>གང་ཟག་དགེ་ཡང་སངས་རྒྱས་རྣམས། །</p>
<p>རབ་ཏུ་འབྱིན་པར་མི་མཛད་ཀྱིས། །</p>
<p>སོང་ལ་བདག་ཉིད་ཐར་བར་གྱིས། །</p>
<p>དེ་ནས་ཁྱིམ་དུ་བདག་སོང་ནས། །</p>
<p>ཕ་མ་གཉིས་ལ་སྨྲས་པ་ནི། །</p>
<p>ཡབ་གཅིག་གནང་བར་མཛོད་ཅིག་བདག །ཁྱིམ་མ་མཆིས་པར་རབ་འབྱུང་ངོ་། །</p>
<p>ཕ་མས་བདག་ལས་ཐོས་ནས་ནི། །</p>
<p>དེ་ཚེ་ཡིད་མི་བདེར་གྱུར་ནས། །</p>
<p>བུ་གཅིག་ཁྱོད་ནི་བདག་ཅག་གཉིས། །</p>
<p>ཤི་བར་གྱུར་ནའང་མི་གནང་ངོ་། །</p>
<p>དེ་ཐོས་ནས་ནི་བདག་གིས་སུ། །</p>
<p>གལ་ཏེ་མི་གནང་འདི་ཉིད་དུ། །</p>
<p>ཟས་མི་འཚལ་བར་བདག་འགུམ་ཞེས། །</p>
<p>ས་ལ་ཡང་ནི་ཉལ་བ་བྱས། །</p>
<p>དེ་ཚེ་དཀར་པོའི་ཆོས་དག་གིས། །</p>
<p>བསྐུལ་ནས་རབ་འབྱུང་དོན་གཉེར་ཞིང་། །</p>
<p>ཐར་པར་འདོད་པས་ཞག་དྲུག་ཏུ། །</p>
<p>ཟན་མ་ཟོས་པར་འདུག་པ་དང་། །</p>
<p>དེ་ནས་བདག་དང་མཛའ་བ་ཡི། །</p>
<p>ནེའུ་ཟླས་ཕ་མ་ལ་སྨྲས་པ། །</p>
<p>འདི་ནི་གནང་བར་གྱུར་ན་ལེགས། །</p>
<p>ཁྱེད་ལ་ཤི་བས་ཅི་ཞིག་བྱ། །</p>
<p>གལ་ཏེ་འདི་ནི་རབ་འབྱུང་བར། །</p>
<p>དགའ་ན་ཕྱིས་ཀྱང་ཁྱེད་ཅག་གིས། །</p>
<p>གསོན་པོ་ཉིད་དུ་བལྟས་སོ་ཅོག །ཤི་བར་གྱུར་ན་ཅི་ཞིག་རུང་། །</p>
<p>གལ་ཏེ་རབ་ཏུ་བྱུང་བ་ལ། །</p>
<p>འདི་ནི་དགའ་བར་མ་གྱུར་ན། །</p>
<p>ཁྱེད་ཀྱིར་ཟད་མོད་ཕ་མ་ལས། །</p>
<p>གཞན་ན་བུ་གནས་ག་ལ་ཡོད། །</p>
<p>བདག་གི་སྙན་སྨྲ་ནེའུ་ཟླ་ལ། །</p>
<p>ཕ་མ་གཉིས་ཀྱིས་སྨྲས་པ་ནི། །</p>
<p>གལ་ཏེ་རབ་འབྱུང་ལྟ་བྱེད་ན། །</p>
<p>དེ་ལྟ་ན་བཏང་གཞན་དུ་མིན། །</p>
<p>དེ་ནས་ནེའུ་ཟླ་བདག་གི་དྲུང་། །</p>
<p>ཉེ་བར་འོངས་ནས་སྨྲས་པ་ནི། །</p>
<p>མཁས་པ་ཁྱོད་ནི་ཕ་མ་ཡིས། །</p>
<p>རབ་ཏུ་འབྱུང་བར་གནང་བ་ནི། །</p>
<p>ཁྱོད་ལ་ཕ་མ་གཉིས་ན་རེ། །</p>
<p>གལ་ཏེ་རབ་ཏུ་བྱུང་ནས་ཁྱོད། །</p>
<p>ཕྱིས་ཀྱང་ལྟ་བར་བྱེད་ན་ནི། །</p>
<p>བུ་གཅིག་སོང་ལ་རབ་ཏུ་བྱུང་། །</p>
<p>ལེགས་ཞེས་བདག་གིས་མཉན་བྱས་ཏེ། །</p>
<p>དེ་ནས་ཉམ་ནི་བརྟས་བྱས་ནས། །</p>
<p>སྟོན་པའི་སྤྱན་སྔར་སོང་ནས་ནི། །</p>
<p>འདི་སྐད་ཅེས་ནི་ཚིག་གསོལ་ཏོ། །</p>
<p>བཙུན་པ་བདག་ནི་གནང་ལགས་ན། །</p>
<p>ཐུབ་ཆེན་ཁྱོད་ཀྱི་བསྟན་པ་ལ། །</p>
<p>བདེ་གཤེགས་རབ་འབྱུང་གསོལ་འདེབས་ན། །</p>
<p>རྒྱལ་བ་བདག་ནི་རབ་ཏུ་ཕྱུང་། །</p>
<p>དེ་ནས་བདག་ནི་རབ་བྱུང་ནས། །</p>
<p>སྟོན་པའི་བསྟན་ལ་འདི་ལྟར་གནས། །</p>
<p>བདག་གི་ཀུན་སྦྱོར་ཐམས་ཅད་ཟད། །</p>
<p>ཟག་པ་རྣམས་ནི་བཅོམ་པར་གྱུར། །</p>
<p>བདག་གིས་གདུགས་གཅིག་བཏང་བས་ནི། །</p>
<p>བདེ་བ་མང་པོ་མྱོང་བར་གྱུར། །</p>
<p>བསོད་ནམས་བྱས་པས་མཛེས་པ་ཡི། །</p>
<p>ལྷ་དང་མི་ཡི་རྣམས་སུ་གྱུར། །</p>
<p>ཐམས་ཅད་གཟིགས་པས་དགོན་པ་པ། །</p>
<p>རྣམས་ཀྱི་མཆོག་ཏུ་བདག་བསྟན་ཏོ། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>དེ་ལྟར་ཐུགས་རྗེ་ཆེ་རྒྱལ་ལ། །</p>
<p>ཡིད་ནི་རབ་ཏུ་དད་བྱས་ཏེ། །</p>
<p>མཆོད་རྟེན་ལ་ནི་བཀུར་སྟི་བྱས། །</p>
<p>འཇིགས་པ་ཆེ་ལས་རྣམ་ཐར་གྱིས། །</p>
<p>གནས་བརྟན་ཕྱག་དར་ཁྲོད་པ་ནི། །</p>
<p>ཡུལ་འཁོར་སྐྱོང་ཞེས་གྲགས་པ་ཡིས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>ཡུལ་འཁོར་སྐྱོང་གི་ལེའུ་སྟེ་བཅྭ་བརྒྱད་པའོ།། །</p>
<p>།འདུལ་བ་གཞི། བམ་པོ་ལྔ་བཅུ་རྩ་གསུམ་པ། དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ས་ག་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ས་ག་ཚེ་དང་ལྡན་པ་ཡུལ་འཁོར་སྐྱོང་གིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་ས་གས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག ། དེ་ནས་ཚེ་དང་ལྡན་པ་ས་གས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། རྒྱལ་པོའི་ཁབ་ཀྱི་ཚོང་དཔོན་གྱི། །</p>
<p>གཙོ་བོ་ནོར་ཆེན་བདག་གྱུར་ཏོ། །</p>
<p>དབྱར་གྱི་དུས་སུ་དྲང་སྲོང་ནི། །</p>
<p>ལྔ་བརྒྱ་དག་ནི་ཉེ་བར་བྱོན། །</p>
<p>དེར་ནི་ཚོང་དཔོན་ལྔ་བརྒྱ་ཡང་། །</p>
<p>ཐམས་ཅད་འདུས་པར་གྱུར་ནས་ནི། །</p>
<p>ཀུན་གྱིས་དྲང་སྲོང་རེ་རེ་ཞིག །ཁྱིམ་ཁྱིམ་དུ་ནི་བགོ་བར་བྱ། །</p>
<p>རང་གི་དོན་དུ་ཁ་ཟས་ནི། །</p>
<p>ཇི་ལྟ་བུ་དག་གཡོ་བྱེད་པ། །</p>
<p>དཀའ་ཐུབ་ཅན་དེ་རེ་རེ་ལའང་། །</p>
<p>རྟག་ཏུ་དེ་འདྲ་ཁོ་ན་སྦྱིན། །</p>
<p>དེའི་ནང་དྲང་སྲོང་རྒན་པོ་གང་། །</p>
<p>དེ་ནི་བདག་གི་སྐལ་བར་འོངས། །</p>
<p>ཚོང་དཔོན་མཆོག་ལ་དེ་བཞིན་དུ། །</p>
<p>ཐུབ་པ་མཆོག་སྟེ་འཚམ་པར་གྱུར། །</p>
<p>བདག་ལ་ལྔ་བརྒྱ་པ་ཡི་ཟས། །</p>
<p>སྣོད་གང་ནས་ནི་འདྲེན་བྱེད་པ། །</p>
<p>དེ་འདྲ་བ་ཡི་ཁ་ཟས་ཉིད། །</p>
<p>བདག་གིས་དགེ་སློང་དེ་ལ་བྱིན། །</p>
<p>དེ་ནས་དེ་ལ་བདག་ལ་ནི། །</p>
<p>སེར་སྣ་ཤིན་ཏུ་མི་བཟད་སྐྱེས། །</p>
<p>འདི་ལྟ་བུ་ཡི་ཁ་ཟས་ནི། །</p>
<p>བདག་གིས་ཆུང་མ་བྱིན་མ་མྱོང་། །</p>
<p>སྲིང་མོ་མ་ཡིན་དེ་བཞིན་དུ། །</p>
<p>བུ་དང་བུ་མོ་དག་དང་ནི། །</p>
<p>ཕུ་ནུ་ལ་ཡང་མ་བྱིན་ན། །</p>
<p>དགེ་སློང་འདི་ལ་ཟླ་གསུམ་དུ། །</p>
<p>སྦྱིན་པ་ལྟ་ཞིག་སྨོས་ཅི་དགོས། །</p>
<p>བདག་ནི་ལྔ་བརྒྱ་པོ་དག་གིས། །</p>
<p>གོང་ཚོགས་ཆེན་པོར་འདིར་གྱུར་གྱིས། །</p>
<p>མ་ལ་བདག་གིས་དགེ་སྦྱོང་འདི། །</p>
<p>གསད་པ་ལ་ནི་བརྩོན་བྱས་ཏེ། །</p>
<p>འདི་ནི་ཤི་བའི་དུས་བྱས་ན། །</p>
<p>བདག་ལ་འགོད་པ་མི་འབྱུང་ཞེས། །</p>
<p>དེ་ནས་བདག་གི་སྡིག་སེམས་ཀྱིས། །</p>
<p>རྟ་ཡི་གཅིན་ནི་བསྐོལ་བྱས་ནས། །</p>
<p>ཉེས་མེད་པ་ནི་གསད་བྱ་བར། །</p>
<p>ཁ་ཟས་རྣམས་དང་ལྷན་ཅིག་བྱིན། །</p>
<p>དེར་ནི་ཟོས་མ་ཐག་ཏུ་ཡང་། །</p>
<p>མི་བཟད་པ་ཡི་ནད་ལངས་ཏེ། །</p>
<p>རྒྱུ་མ་གཉེ་མ་མཁལ་མ་དག །རོ་སྨད་ནས་ནི་ཟགས་པར་གྱུར། །</p>
<p>ཐུབ་པ་ཆོས་ཀྱི་ཡོན་ཏན་དགའ། །</p>
<p>ཤེས་བཞིན་དེ་ནས་དུས་ལས་འདས། །</p>
<p>ལྷ་དང་གནོད་སྦྱིན་གཅིག་ལ་གཅིག །སྒྲ་ནི་ཤིན་ཏུ་སྒྲོགས་བྱེད་པ། །</p>
<p>ཀྱེ་མ་འོ་ཚོང་དཔོན་འདི་རེ་སྡིག །འདི་ཡིས་ཐུབ་པ་རང་སངས་རྒྱས། །</p>
<p>བསིལ་བར་གྱུར་ཅིང་ཟག་མེད་པ། །</p>
<p>དབང་ལྡན་འདི་ནི་བཀྲོངས་པར་གྱུར། །</p>
<p>ཉེ་དུ་ཀུན་ཀྱང་འཁྲུགས་ནས་ནི། །</p>
<p>དེ་ནས་བདག་ལ་སྨོད་བྱེད་པ། །</p>
<p>གང་ཕྱིར་ཐུབ་པ་འདི་བསད་པས། །</p>
<p>ཁྱོད་ཀྱིས་བསོད་ནམས་མིན་མང་བསྐྱེད། །</p>
<p>ཉེ་དུ་རྣམས་ཀྱི་ཚིག་ཐོས་ནས། །</p>
<p>བདག་ཀྱང་ཡིད་མི་བདེ་བར་གྱུར། །</p>
<p>དྲང་སྲོང་དེ་དག་བསགས་ནས་ནི། །</p>
<p>དེ་ནས་བདག་གིས་ཉེས་པ་བཤགས། །</p>
<p>བཟོད་པ་གསོལ་ནས་དེ་ནས་ཡང་། །</p>
<p>ཉེས་པ་ཐམས་ཅད་སོ་སོར་བཤགས། །</p>
<p>ལྔ་བརྒྱ་ལ་ནི་ཞལ་ཟས་ཀྱིས། །</p>
<p>གུས་དང་བཅས་པས་ཚིམ་པར་བྱས། །</p>
<p>བདག་གིས་སྡིག་པ་དེ་བཤགས་ནས། །</p>
<p>བཟོད་གསོལ་དྲང་སྲོང་དེ་དག་ནི། །</p>
<p>ཟས་དང་བཏུང་བས་ཚིམ་བྱས་ནས། །</p>
<p>དེ་ཚེ་སྨོན་ལམ་བཏབ་པ་ནི། །</p>
<p>གནས་བརྟན་འདི་འདྲ་དག་དང་ནི། །</p>
<p>བདག་ནི་ལྷན་ཅིག་འགྲོགས་པར་ཤོག །ཇི་ལྟར་འདི་ཀུན་གྲོལ་གྱུར་པ། །</p>
<p>དེ་བཞིན་འཆིང་ལས་གྲོལ་བར་ཤོག །བཀྲེན་པ་རྣམས་ཀྱི་ཁྱིམ་དུ་བདག །ལན་འགའང་སྐྱེ་བར་མ་གྱུར་ཅིག །བདག་གི་སེམས་ནི་ལན་འགའ་ཡང་། །</p>
<p>སེར་སྣ་སྐྱེ་བར་མ་གྱུར་ཅིག །བདག་གིས་རང་སངས་རྒྱས་བསད་པའི། །</p>
<p>ཤིན་ཏུ་མི་བཟད་ལས་བྱས་པས། །</p>
<p>དེ་ནས་འཆི་འཕོ་དུས་བྱས་ནས། །</p>
<p>དམྱལ་བ་རྣམས་སུ་སྐྱེས་ནས་ནི། །</p>
<p>ཡུན་རིང་ལོ་ནི་སྟོང་དག་ཏུ། །</p>
<p>སྡུག་བསྔལ་ཚོར་བ་ཉམས་སུ་མྱོང་། །</p>
<p>སླར་ཡང་མིར་ནི་འོངས་པ་ན། །</p>
<p>ཕྱུག་ཅིང་ནོར་ཆེན་གྱུར་པ་དང་། །</p>
<p>འཇིག་རྟེན་རྣམས་ཀྱིས་མཆོད་བཀུར་ནའང་། །</p>
<p>བདག་ནི་མྱུར་དུ་འཆི་འགྱུར་ཞིང་། །</p>
<p>རྟག་ཏུ་བདག་ནི་ནང་གྲོལ་དག །འཛག་པས་འཆི་བའི་དུས་བྱས་སོ། །</p>
<p>ཁྱིམ་པའི་རྟགས་རྣམས་སྤངས་ནས་ནི། །</p>
<p>ཁྱིམ་མེད་པར་ནི་རབ་ཏུ་བྱུང་། །</p>
<p>བསྟན་ལ་བརྩོན་འགྲུས་བྱས་པས་ན། །</p>
<p>འདོད་ཆགས་ཐམས་ཅད་ཡང་དག་བཏོན། །</p>
<p>གང་ཚེ་ལེན་པ་མེད་པ་ཡི། །</p>
<p>མྱ་ངན་འདས་པར་བདག་གྱུར་ནའང་། །</p>
<p>རྒྱུ་མ་གཉེ་མ་མཁལ་མ་ནང་། །</p>
<p>དེ་དག་ཀྱང་ནི་འཛག་པར་གྱུར། །</p>
<p>བདག་གིས་སྡིག་ལས་བྱས་པ་དང་། །</p>
<p>དགེ་བའི་ལས་བྱས་གང་ཡིན་པ། །</p>
<p>དགེ་དང་སྡིག་པ་དེ་དག་གི། །</p>
<p>འབྲས་བུ་དེ་དག་ཉམས་སུ་མྱོང་། །</p>
<p>མཉན་ཡོད་དབུས་ན་སྐྱེས་པ་ཡི། །</p>
<p>དགེ་སློང་མཐུ་ཆེན་ས་གས་ནི། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>ས་གའི་ལེའུ་སྟེ་བཅུ་དགུ་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་འོད་སྲུང་བྱིན་པ་ཅན་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་འོད་སྲུང་བྱིན་པ་ཅན་དགེ་སློང་ས་གས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ད་ཚེ་དང་ལྡན་པ་འོད་སྲུང་བྱིན་པ་ཅན་གྱིས་ཀྱང་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་འོད་སྲུང་བྱིན་པ་ཅན་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། མུ་གེ་དག་ནི་བྱུང་བ་ན། །</p>
<p>གྲོང་ཁྱེར་པ་ནི་མཐའ་དག་གིས། །</p>
<p>ལོ་བདུན་ཚང་བར་དགེ་སློང་གི། །</p>
<p>དགེ་འདུན་དག་ནི་སྤྱན་དྲངས་སོ། །</p>
<p>དེ་ན་བདག་གི་སྐལ་བར་ནི། །</p>
<p>རང་སངས་རྒྱས་ནི་སྐལ་ལྡན་པ། །</p>
<p>བསིལ་བར་གྱུར་ཅིང་ཟག་མེད་པའི། །</p>
<p>ཐུབ་པ་མཛེས་པ་གཅིག་ཅིག་འོངས། །</p>
<p>བདག་གིས་དམ་བཅས་བྱས་པ་ནི། །</p>
<p>ལས་མི་བྱེད་ན་བུ་དང་ནི། །</p>
<p>ནང་མི་ཡང་རུང་སུ་ལ་ཡང་། །</p>
<p>བདག་གིས་ཟས་ནི་མི་སྦྱིན་ནོ། །</p>
<p>དེ་ལྟར་རྣམ་པར་བསམས་ནས་ནི། །</p>
<p>བདག་གིས་སྡིག་པའི་བློ་བསམས་པ། །</p>
<p>དགེ་སློང་ལས་མི་བྱེད་པ་འདི། །</p>
<p>བདག་གིས་ཅི་སྟེ་ཟས་སྦྱིན་ཞེས། །</p>
<p>དེ་ནས་དྲང་སྲོང་བདག་འགྲོགས་ནས། །</p>
<p>ཞིང་ལས་མཐའ་རྣམས་བལྟ་བའི་ཕྱིར། །</p>
<p>མཐའ་དག་ཏུ་ནི་བསྐོར་ནས་སུ། །</p>
<p>དེ་ཡི་འོག་ཏུ་ཟས་ཟར་བཅུག །ལས་ཀྱི་རྣམ་པར་སྨིན་པ་དེས། །</p>
<p>བསྡུས་གཞོམ་དང་ནི་ཚ་བ་ཡི། །</p>
<p>དམྱལ་བ་རྣམས་སུ་སྐྱེས་ནས་ནི། །</p>
<p>སྡུག་བསྔལ་ཁོ་ནའི་ཚོར་བ་ཐོབ། །</p>
<p>དམྱལ་བ་རྣམས་ནས་ཤི་འཕོས་བདག །གང་དང་གང་དུ་སྐྱེས་པར་ནི། །</p>
<p>དེ་ཚེ་བརྩོན་པ་མང་བྱས་ནའང་། །</p>
<p>སྡུག་བསྔལ་ཁོ་ནས་ཟས་རྙེད་དོ། །</p>
<p>བདག་གི་སྐྱེ་བ་ཐ་མ་ནི། །</p>
<p>མིའི་སྲིད་ཐོབ་པ་འདི་ཡིན་ཏེ། །</p>
<p>རྫོགས་སངས་བླ་ན་མེད་པ་ཡི། །</p>
<p>དེད་དཔོན་འདི་ནི་མཉེས་པར་བྱས། །</p>
<p>ཡང་དག་དད་པས་རབ་བྱུང་ནས། །</p>
<p>བདག་གིས་ཟག་པ་རྣམས་བཅོམ་སྟེ། །</p>
<p>བདག་གིས་མངོན་ཤེས་དྲུག་རེག་ནས། །</p>
<p>དགྲ་བཅོམ་ཉིད་ཀྱང་ཐོབ་པར་གྱུར། །</p>
<p>ད་དུང་དུ་ཡང་བཙུན་པ་བདག །འདི་ལྟར་རྫུ་འཕྲུལ་ལྡན་ལགས་ནའང་། །</p>
<p>ད་ལྟ་ལན་མང་སོང་ནས་ནི། །</p>
<p>སྡུག་བསྔལ་གྱིས་ནི་ཟས་སྒྲུབ་བོ། །</p>
<p>ལམ་ནི་རིང་པོར་སོང་ནས་ཀྱང་། །</p>
<p>བདག་ནི་ཟས་དག་བསྒྲུབ་པ་ན། །</p>
<p>གང་ཚེ་བདག་ནི་དུབ་གྱུར་ནས། །</p>
<p>དེ་ཡི་འོག་ཏུ་ཟས་འགྲུབ་བོ། །</p>
<p>རུས་ནི་འོད་སྲུང་ལས་ཀྱི་མིང་། །</p>
<p>བྱིན་པ་ཅན་ནི་མཐུ་ཆེན་པོས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>འོད་སྲུང་བྱིན་པ་ཅན་གྱི་ལེའུ་སྟེ་ཉི་ཤུ་པའོ།། །</p>
<p>།སྡོམ་ནི། གྲགས་ལྡན་དང་ནི་དཔལ་སྐྱེད་དང་། །</p>
<p>བཀྐུ་ལ་གསུམ་གྲགས་པ་དང་། །</p>
<p>མེ་སྐྱེས་དང་ནི་ཡུལ་འཁོར་སྐྱོང་། །</p>
<p>ས་ག་འོད་སྲུང་བྱིན་པ་ཅན། །</p>
<p>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ལམ་ཕྲན་བསྟན་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ལམ་ཕྲན་བསྟན་ཚེ་དང་ལྡན་པ་འོད་སྲུང་བྱིན་པ་ཅན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ལམ་ཕྲན་བསྟན་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སྔོན་གྱི་ཚེ་རབས་གཞན་རྣམས་སུ། །</p>
<p>བདག་ནི་ཕག་རྫིར་གྱུར་པ་ན། །</p>
<p>ཕག་རྣམས་ཁ་ནི་བཅིངས་ནས་སུ། །</p>
<p>འབབ་ཆུ་ལས་ནི་སྒྲོལ་བར་བྱེད། །</p>
<p>འབབ་ཆུ་ལས་ནི་བསྒྲལ་བའི་ཕྱིར། །</p>
<p>བདག་གིས་ཆུ་དབུས་ཕྱིན་པ་དང་། །</p>
<p>བསྐྱོད་པར་གྱུར་པས་དབུགས་སུབས་ནས། །</p>
<p>ཕག་རྣམས་ཐམས་ཅད་ཤི་བར་གྱུར། །</p>
<p>སྐྱོབ་པ་མེད་ཅིང་མགོན་མེད་པས། །</p>
<p>བདག་ཀྱང་འབབ་ཆུས་ཁྱེར་བ་ལས། །</p>
<p>དྲང་སྲོང་རྗེས་སུ་བརྩེ་བ་དག །འོངས་ནས་བདག་ནི་ཕྱུང་བར་གྱུར། །</p>
<p>དེ་དག་གིས་བདག་དེ་ལས་བསྒྲལ། །</p>
<p>དེ་ནས་བདག་གིས་རབ་ཏུ་བྱུང་། །</p>
<p>བདག་གིས་གདམས་ངག་མེད་པར་ནི། །</p>
<p>འདུ་ཤེས་མེད་ལ་སྙོམས་པར་ཞུགས། །</p>
<p>དེ་ནས་འཆི་བའི་དུས་བྱས་ནས། །</p>
<p>ལྷ་རྣམས་སུ་ནི་བདག་སྐྱེས་སོ། །</p>
<p>ལྷ་ཡི་འཇིག་རྟེན་ཤི་འཕོས་ནས། །</p>
<p>བདག་གིས་མི་ཡི་སྲིད་པ་ཐོབ། །</p>
<p>རྫོགས་པའི་སངས་རྒྱས་མཉེས་བྱས་ནས། །</p>
<p>ཁྱིམ་མེད་པར་ནི་རབ་ཏུ་བྱུང་། །</p>
<p>རྨོངས་ཤིང་གཡེར་པོ་མ་ཡིན་པས། །</p>
<p>བཤད་པ་བདག་གིས་མ་རྟོགས་སོ། །</p>
<p>བཙུན་པ་བདག་གིས་ཟླ་གསུམ་དུ། །</p>
<p>ཚིགས་བཅད་གཅིག་ལ་ཞུགས་ནས་ནི། །</p>
<p>ཚིག་བཞི་པ་ཡི་རྐང་པ་གཅིག །རྟོགས་པས་འདོད་ཆགས་ཀུན་བཏོན་ཏོ། །</p>
<p>བཙུན་པ་ད་ལྟར་བདག་གིས་ནི། །</p>
<p>ལས་གང་བགྱིས་པ་དྲན་ལགས་ཏེ། །</p>
<p>བསྐལ་པ་མི་ཉུང་ཡུན་རིང་དུ། །</p>
<p>འཁོར་བ་འདིར་ནི་བདག་གིས་བརྒྱུགས། །</p>
<p>འཇིག་རྟེན་མགོན་གྱི་སྤྱན་སྔར་ནི། །</p>
<p>ལམ་ཕྲན་བསྟན་གྱིས་དཀར་གནག་ལས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>ལུང་ནི་བསྟན་པ་བྱས་པ་ཡིན། །</p>
<p>ལམ་ཕྲན་བསྟན་གྱི་ལེའུ་སྟེ་ཉི་ཤུ་རྩ་གཅིག་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་སྤྲུལ་ཁོལ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་སྤྲུལ་ཁོལ་ཚེ་དང་ལྡན་པ་ལམ་ཕྲན་བསྟན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །</p>
<p>ཚེ་དང་ལྡན་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་སྤྲུལ་ཁོལ་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སངས་རྒྱས་འོད་སྲུང་མྱ་ངན་འདས། །</p>
<p>ཐ་མར་བྱུང་བའི་དགེ་སློང་ནི། །</p>
<p>སྡེ་སྣོད་གསུམ་ལྡན་མང་དུ་ཐོས། །</p>
<p>ཆོས་ཀྱི་སེར་སྣ་ཅན་དུ་གྱུར། །</p>
<p>དགེ་སློང་གཞན་དག་ཤེས་གྱུར་ན། །</p>
<p>བདག་དང་མཚུངས་པར་འགྱུར་འོང་ཞེས། །</p>
<p>བདག་གིས་དགེ་སློང་རྣམས་ལ་ཆོས། །</p>
<p>མ་སྟོན་ཅིང་ནི་མ་བཤད་དོ། །</p>
<p>བདག་གི་དྲུང་དུ་དགེ་སློང་གང་། །</p>
<p>ཉེ་བར་འོངས་ནས་འདྲི་བྱེད་ནའང་། །</p>
<p>ཐམས་ཅད་གདམས་ངག་མ་བྱིན་པར། །</p>
<p>ཐམས་ཅད་དུ་ནི་སྤྱོས་ཤིང་བགྱི། །</p>
<p>དགེ་སློང་རྣམས་ནི་ཉེར་འོངས་ནས། །</p>
<p>དེ་ཚེ་བདག་ལ་བཀུར་སྟི་བྱེད། །</p>
<p>ཆོས་ནི་རབ་ཏུ་མི་སྟོན་པ། །</p>
<p>ཁྱོད་ཀྱི་དེ་ནི་བཟང་མིན་ཟེར། །</p>
<p>དེ་ནས་འཆི་བའི་དུས་བབ་ཚེ། །</p>
<p>བདག་གིས་ཆོས་ནི་གཞན་དག་ལ། །</p>
<p>མ་བསྟན་དེ་ནི་ལེགས་མིན་ཞེས། །</p>
<p>བདག་ནི་ཡིད་ལ་འགྱོད་པར་གྱུར། །</p>
<p>ཚེ་ཡི་ལྷག་མ་ཉུང་ངུ་ཞིག །ཞག་བདུན་ལུས་ནས་བདག་གིས་ནི། །</p>
<p>རབ་ཏུ་བྱུང་བ་རྣམས་བསོགས་ཏེ། །</p>
<p>དེ་ནས་ཉེས་པ་བཤགས་པ་བྱས། །</p>
<p>བདག་གིས་ཉེས་པ་བཤགས་བྱས་ཤིང་། །</p>
<p>སེར་སྣ་དེ་ནི་རྣམ་བསལ་ནས། །</p>
<p>དེ་ཚེ་བདག་གིས་ནུབ་བདུན་དུ། །</p>
<p>དོན་བཟང་བ་ཡི་ཆོས་བཤད་དོ། །</p>
<p>བདག་གིས་བློ་ལ་ཅི་ལྕོགས་པས། །</p>
<p>ལེགས་པར་བཤད་པའི་ཆོས་ཐོས་ནས། །</p>
<p>ཕན་ཚུན་འདོམས་ཤིང་གཅིག་ལ་གཅིག །སྨྲ་བར་ཡང་ནི་བྱེད་དུ་བཅུག ། དེ་ཚེ་བདག་གིས་ནུབ་བདུན་དུ། །</p>
<p>ཆོས་ནི་ཅུང་ཟད་གཅིག་བཤད་པས། །</p>
<p>འདོད་པ་ཐམས་ཅད་འབྱོར་པ་ཡི། །</p>
<p>ལྷ་ཡི་འཇིག་རྟེན་དག་ཏུ་དགའ། །</p>
<p>ལྷ་ཡི་འཇིག་རྟེན་ཤི་འཕོས་ཏེ། །</p>
<p>བདག་གིས་མི་ཡི་སྲིད་ཐོབ་ནས། །</p>
<p>གྲོང་ཁྱེར་སེར་སྐྱའི་གཞི་དག་ཏུ། །</p>
<p>ཤཱཀྱའི་རྒྱལ་པོའི་རིགས་སུ་སྐྱེས། །</p>
<p>ནོར་ཆེན་ལོངས་སྤྱོད་ཆེན་པོ་དང་། །</p>
<p>གཟུགས་བཟང་བལྟ་ན་སྡུག་པ་དང་། །</p>
<p>ཐམས་ཅད་ལ་སྡུག་ཡིད་འོང་ཞིང་། །</p>
<p>ཕུན་སུམ་ཚོགས་པའི་མཐར་ཕྱིན་ཏོ། །</p>
<p>ཁྱིམ་རེ་ནས་ནི་སྐྱེས་པ་རེ། །</p>
<p>ཁྱིམ་མེད་པར་ནི་རབ་འབྱུང་ལས། །</p>
<p>འདོད་པའི་ལོངས་སྤྱོད་འབྱོར་པས་ན། །</p>
<p>བདག་ནི་རབ་བྱུང་མ་བཏུབ་བོ། །</p>
<p>རྫོགས་སངས་གང་ཟག་ཟླ་མེད་པ། །</p>
<p>བདག་ཉིད་ལ་ནི་ཐུགས་བརྩེའི་ཕྱིར། །</p>
<p>ཡང་དང་ཡང་དུ་རབ་འབྱུང་བ། །</p>
<p>ཡང་དག་ལེན་པ་སྐུལ་མ་མཛད། །</p>
<p>དེ་ནས་དེད་དཔོན་ཟླ་མེད་པ། །</p>
<p>སངས་རྒྱས་ལ་ནི་བདག་གིས་གསོལ། །</p>
<p>རེ་ཞིག་བདག་གིས་ལོ་བདུན་དུ། །</p>
<p>སྦྱིན་པ་མི་ཉུང་གཏང་བར་བགྱི། །</p>
<p>བདག་གིས་སྦྱིན་པ་དག་བཏང་ནས། །</p>
<p>ལོ་བདུན་ལོན་པར་གྱུར་པ་དང་། །</p>
<p>ཤེས་རབ་མཆོག་ཅན་ཁྱོད་ལས་ནི། །</p>
<p>དེ་ནས་བདག་ནི་རབ་ཏུ་འབྱུང་། །</p>
<p>ལོ་བདུན་དག་ནི་ཐོགས་ཆེས་ལ། །</p>
<p>ཚེ་ནི་ཅུང་ཟད་ཙམ་ཡིན་པས། །</p>
<p>སང་ཉིད་འཆི་ཡང་སུ་ཤེས་ཀྱིས། །</p>
<p>དེ་རིང་ཉིད་དུ་བརྟུལ་ཏེ་གྱིས། །</p>
<p>བདག་གིས་གུས་པས་སངས་རྒྱས་ཀྱི། །</p>
<p>གསུང་ནི་སླར་བཟློག་མ་བྱས་པར། །</p>
<p>བཙུན་པ་བདག་ནི་དགུང་བདུན་ན། །</p>
<p>ཐུགས་བརྩེས་རབ་ཏུ་དབྱུང་བར་མཛོད། །</p>
<p>བདག་གིས་ཞག་བདུན་སྦྱིན་བཏང་སྟེ། །</p>
<p>ཕོངས་པ་རྣམས་ནི་ཚིམ་བྱས་ནས། །</p>
<p>བདག་གི་ཕྱིར་ནི་ཉེ་དུ་དག །གྲོང་ཁྱེར་དུ་ནི་མེལ་ཚེ་བཙུགས། །</p>
<p>སྣང་བ་ཆེན་པོ་རྣམས་ཀྱིས་ནི། །</p>
<p>གྲོང་ཁྱེར་མཆོག་ནི་གསལ་བར་བྱས། །</p>
<p>སྐྱེ་བོ་དག་གིས་མ་ཚོར་བར། །</p>
<p>རབ་འབྱུང་ཕྱིར་ནི་མངོན་དུ་བྱུང་། །</p>
<p>བདག་ནི་དད་པས་རབ་བྱུང་ནས། །</p>
<p>རྒྱལ་བའི་བསྟན་ལ་བརྩོན་བྱས་ཏེ། །</p>
<p>ལོ་ནི་ཉི་ཤུ་ལྔ་ལོན་ཡང་། །</p>
<p>སེམས་མཉམ་པ་ཡང་མ་ཐོབ་བོ། །</p>
<p>དེ་ནས་བདག་གི་སྡིག་པའི་སེམས། །</p>
<p>འདོད་ལ་ཞེན་པ་སྐྱེས་པ་ནི། །</p>
<p>བདུད་རྩི་རྟོགས་པར་མ་གྱུར་གྱིས། །</p>
<p>དམན་པར་སླར་ནི་བདག་ལྡོག་སྙམ། །</p>
<p>དེ་ནས་ངོ་ཚ་ཁྲེལ་ཡོད་པ། །</p>
<p>དོན་ཆེན་དག་ནི་སྐྱེས་གྱུར་པ། །</p>
<p>བདག་ལ་ཉེ་དུའི་ཚོགས་སྨོད་ཅིང་། །</p>
<p>སྐྱོན་དུ་ཡང་ནི་འགྲང་འགྱུར་བ། །</p>
<p>དེ་ནི་བདག་དང་འཚམ་མིན་ཞིང་། །</p>
<p>དེ་ནི་བཟང་པོ་མ་ཡིན་གྱིས། །</p>
<p>བདག་ལྟ་གསོན་ནའང་ཅི་རུ་རུང་། །</p>
<p>མཚོན་གྱིས་གདབ་པར་བྱའོ་སྙམ། །</p>
<p>མཚོན་རྣོན་བདག་གིས་བླངས་ནས་སུ། །</p>
<p>སྐྱིལ་མོ་ཀྲུང་ནི་བཅས་ནས་ཀྱང་། །</p>
<p>མཚོན་ནི་སྐེ་ལ་གཏད་པ་ལས། །</p>
<p>དེ་ནས་སེམས་ནི་རྣམ་པར་གྲོལ། །</p>
<p>བདག་སེམས་ཐ་བ་ལས་གྲོལ་ནས། །</p>
<p>ཡང་དང་ཡང་དུ་བརྗོད་པ་ནི། །</p>
<p>ཨེ་མའོ་སངས་རྒྱས་ཆོས་དགེ་འདུན། །</p>
<p>ཨེ་མའོ་ཆོས་ཉིད་ཨེ་རེ་བཟང་། །</p>
<p>སྔོན་ནི་བདག་གི་འདུ་ཤེས་གང་། །</p>
<p>སོ་སོའི་སྐྱེ་བོ་ཤི་བླ་སྙམ། །</p>
<p>བདག་གིས་སྲོག་ལ་མ་བལྟས་པས། །</p>
<p>ཞི་བ་དམ་པ་ཐོབ་པར་གྱུར། །</p>
<p>སྔོན་ནི་འཁུམས་པར་གྱུར་པ་ཡིས། །</p>
<p>དམ་ཆོས་སེར་སྣ་བྱས་པ་གང་། །</p>
<p>བཙུན་པ་དེ་ཡི་འབྲས་བུ་ནི། །</p>
<p>སྡུག་བསྔལ་བ་ཡིས་རྣམ་པར་གྲོལ། །</p>
<p>བདག་གིས་འཆི་བའི་དུས་ན་ཆོས། །</p>
<p>དམ་པ་རབ་བསྟན་གང་ཡིན་པའི། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>ཕུན་སུམ་ཚོགས་པའི་ཕ་རོལ་ཕྱིན། །</p>
<p>ཤཱཀྱའི་བུ་ཕོ་དབང་པོ་བརྟུལ། །</p>
<p>སྤྲུལ་ཁོལ་མཐུ་ཆེན་ལྡན་པས་ནི། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>སྤྲུལ་ཁོལ་གྱི་ལེའུ་སྟེ་ཉི་ཤུ་རྩ་གཉིས་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་མ་འགགས་པ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་མ་འགགས་པ་ཚེ་དང་ལྡན་པ་སྤྲུལ་ཁོལ་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་མ་འགགས་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་མ་འགགས་པས་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སྔོན་ནི་ཕྲག་ཁུར་ཁྱེར་བ་ཡི། །</p>
<p>རྩྭ་ཐུན་དབུལ་པོར་གྱུར་པ་ན། །</p>
<p>བདག་གིས་དགེ་སྦྱོང་གྲགས་ལྡན་པ། །</p>
<p>ཉོན་མོངས་བཅོམ་ལ་བསོད་སྙོམས་ཕུལ། །</p>
<p>ཤཱཀྱའི་རིགས་ལ་བདག་སྐྱེས་ནའང་། །</p>
<p>བདག་ནི་མ་འགགས་ཡིན་པར་ཤེས། །</p>
<p>རོལ་མོ་གླུ་ལ་མཁས་གྱུར་པས། །</p>
<p>ཕེག་སྒྲ་ཕྱད་པས་བསླང་བ་ན། །</p>
<p>རྫོགས་སངས་ག་ལས་བསྙེངས་མེད་པ། །</p>
<p>སྟོན་པ་བདག་གིས་མཐོང་བར་གྱུར། །</p>
<p>མཐོང་ནས་བདག་ནི་སེམས་དད་པས། །</p>
<p>ཁྱིམ་མེད་པར་ཡང་རབ་ཏུ་བྱུང་། །</p>
<p>བདག་གིས་དེ་ཡི་གསུང་ཐོས་ནས། །</p>
<p>བསྟན་ལ་དགའ་བས་གནས་གྱུར་ཏེ། །</p>
<p>རྟག་ཏུ་ཕ་རོལ་གནོན་བརྟན་ཞིང་། །</p>
<p>གཟབས་པའི་བདག་ཉིད་བརྩོན་འགྲུས་བརྩམས། །</p>
<p>སངས་རྒྱས་བསྟན་པ་མཐར་ཕྱུང་ནས། །</p>
<p>རིག་པ་གསུམ་ནི་རྗེས་སུ་ཐོབ། །</p>
<p>བདག་སྔོན་གང་ན་འདུག་པ་ཡི། །</p>
<p>སྔོན་གྱི་གནས་ནི་ཤེས་གྱུར་ཏེ། །</p>
<p>སུམ་བཅུ་རྩ་གསུམ་ལྷ་རྣམས་སུ། །</p>
<p>བདག་གིས་ལན་བདུན་སྐྱེ་བ་བླངས། །</p>
<p>སླར་ཡང་མི་ཡི་ནང་དུ་ནི། །</p>
<p>མི་ཡི་དབང་པོ་ལན་བདུན་བྱས། །</p>
<p>དེ་ཚེ་འཛམ་ཚལ་དབང་ཕྱུག་གི། །</p>
<p>རྒྱལ་རིགས་སྤྱི་བོར་དབང་བསྐུར་ཏོ། །</p>
<p>འདིར་ནི་བདུན་དང་དེར་བདུན་ཏེ། །</p>
<p>བདག་གིས་ལན་ནི་བཅུ་བཞིར་འཁོར། །</p>
<p>བདག་སྔོན་གང་ན་འདུག་པ་ཡི། །</p>
<p>གནས་ནི་སྔོན་དུ་ཤེས་གྱུར་ཏེ། །</p>
<p>ལས་ཀྱི་འབྲས་བུ་དེ་ལྟ་བུ། །</p>
<p>བདག་གིས་དེ་ཚེ་ཉམས་སུ་མྱོང་། །</p>
<p>གང་དང་གང་དུ་སྐྱེས་པ་ན། །</p>
<p>དགའ་བ་དག་གིས་རྒྱུ་བར་བྱེད། །</p>
<p>སེམས་ཅན་རྣམས་ཀྱི་འཆི་འཕོ་དང་། །</p>
<p>འོང་བ་དང་ནི་འགྲོ་བ་དང་། །</p>
<p>འདི་ལྟ་བུ་དང་གཞན་གྱུར་ཤེས། །</p>
<p>འཕགས་པའི་ཡན་ལག་ལྔ་ལྡན་དགའ། །</p>
<p>ཡན་ལག་ལྔ་པའི་ཏིང་འཛིན་ལ། །</p>
<p>ཞི་བ་ཕྱོགས་གཅིག་གོམས་བྱས་ཤིང་། །</p>
<p>ཤིན་ཏུ་སྦྱངས་ཐོབ་ལམ་གྱིས་ནི། །</p>
<p>ལྷ་ཡི་སྤྱན་ནི་རྣམ་པར་སྦྱངས། །</p>
<p>སྟོན་པ་འཇིག་རྟེན་བླ་མེད་ཀྱིས། །</p>
<p>བདག་གི་ཀུན་རྟོག་མཁྱེན་ནས་ཀྱང་། །</p>
<p>ཡིད་ལས་བྱུང་བའི་སྐུ་ཡིས་ནི། །</p>
<p>བདག་དྲུང་རྫུ་འཕྲུལ་གྱིས་བྱོན་ནས། །</p>
<p>སྟོན་པ་སྤྲོས་མེད་ལ་དགྱེས་པས། །</p>
<p>སྤྲོས་པ་དང་ནི་བྲལ་བ་བཤད། །</p>
<p>བདག་གིས་དེ་ཡི་གསུང་ཐོས་ནས། །</p>
<p>བསྟན་ལ་དགའ་བས་གནས་གྱུར་ཏེ། །</p>
<p>རྟག་པར་ཕ་རོལ་གནོན་བརྟན་ཞིང་། །</p>
<p>གཟབས་པའི་བདག་ཉིད་བརྩོན་འགྲུས་བརྩམས། །</p>
<p>སངས་རྒྱས་བསྟན་ལ་མཐར་ཕྱུང་ནས། །</p>
<p>རིག་པ་གསུམ་ནི་རྗེས་སུ་ཐོབ། །</p>
<p>འཆི་བའང་མངོན་པར་མི་དགའ་ཞིང་། །</p>
<p>འཚོ་བའང་མངོན་པར་མི་དགའ་སྟེ། །</p>
<p>ཤེས་བཞིན་དྲན་དང་ལྡན་པ་ཡིས། །</p>
<p>དུས་ལ་སོ་སོར་རྟོག་པར་བྱེད། །</p>
<p>ཡངས་པའི་འོད་མའི་གྲོང་ཁྱེར་གྱི། །</p>
<p>འོད་མའི་ཚང་ཚིང་དེའི་དྲུང་དུ། །</p>
<p>བདག་གི་སྲོག་ནི་ཟད་ནས་ཀྱང་། །</p>
<p>ཟག་མེད་མྱ་ངན་འདའ་བར་འགྱུར། །</p>
<p>བདག་གིས་བསོད་སྙོམས་བྱིན་པས་ནི། །</p>
<p>འབྲས་བུ་ཐོབ་པ་འདི་ཡིན་ཏེ། །</p>
<p>རྫོགས་སངས་གང་ཟག་ཟླ་མེད་པའི། །</p>
<p>སྟོན་པ་བདག་གིས་མཉེས་པར་བྱས། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>ཐམས་ཅད་གཟིགས་པས་བསོད་ནམས་ཅན། །</p>
<p>རྣམས་ཀྱི་མཆོག་ཏུ་བདག་བསྟན་ཏོ། །</p>
<p>དེ་ལྟར་གནས་བརྟན་མ་འགགས་པས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>མ་འགགས་པའི་ལེའུ་སྟེ་ཉི་ཤུ་རྩ་གསུམ་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་རི་དགས་འཛིན་གྱི་བུ་ནག་པོ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ནག་པོ་ཚེ་དང་ལྡན་པ་མ་འགགས་པས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །</p>
<p>ཚེ་དང་ལྡན་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་རི་དགས་འཛིན་གྱི་བུ་ནག་པོས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་བར་བྱེད་དེ། བུ་རམ་སྦྱོར་བའི་ཁང་པ་ན། །</p>
<p>བུ་རམ་ཤིང་རྣམས་འཚིར་བ་ལས། །</p>
<p>རང་སངས་རྒྱས་ནི་སྐལ་ལྡན་པ། །</p>
<p>ནད་པ་གསོར་རུང་ཞིག་འོངས་ནས། །</p>
<p>བདག་གིས་ཐུབ་པ་ནུབ་བདུན་དུ། །</p>
<p>བུ་རམ་ཏིལ་མར་བསྙེན་བཀུར་བྱས། །</p>
<p>སྐལ་ལྡན་ཞག་བདུན་འདས་པ་དང་། །</p>
<p>དེ་ནས་དེ་ནི་མཁའ་ལ་འཕགས། །</p>
<p>དེ་ནས་བྲན་དེ་ཉེར་འོངས་ནས། །</p>
<p>བདག་ལ་སྨྲས་པར་གྱུར་པ་ནི། །</p>
<p>ཡོན་གནས་རབ་ཏུ་བྱུང་གྱུར་པ། །</p>
<p>དེ་ལྟ་བུ་ནི་སོང་བར་གྱུར། །</p>
<p>དྲང་སྲོང་མཁའ་ལ་སོང་ངོ་ཞེས། །</p>
<p>བདག་གིས་དེ་ལས་ཚིག་ཐོས་ནས། །</p>
<p>སེམས་མགུ་བ་དང་ཡིད་བདེ་བས། །</p>
<p>དེ་ཡི་ཚེ་ན་དད་པ་བྱས། །</p>
<p>སེམས་རབ་དང་བ་དེ་དང་ནི། །</p>
<p>བུ་རམ་སྦྱིན་པར་བཏང་བ་དེས། །</p>
<p>བསོད་ནམས་བྱས་པས་མཛེས་པ་ཡི། །</p>
<p>ལྷ་དང་མི་ནི་རྣམས་སུ་གྱུར། །</p>
<p>བདག་གི་སྐྱེ་བ་ཐ་མ་ནི། །</p>
<p>མིའི་སྲིད་ཐོབ་པ་འདི་ཡིན་ཏེ། །</p>
<p>རྫོགས་སངས་བླ་ན་མེད་པ་ཡི། །</p>
<p>དེད་དཔོན་འདི་ནི་མཉེས་པར་བྱས། །</p>
<p>ཤཱཀྱ་སེང་གེའི་བསྟན་པ་ལ། །</p>
<p>བདག་གིས་རབ་འབྱུང་ཐོབ་ནས་ནི། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>ད་དུང་དུ་ཡང་བཙུན་པ་དག །བདག་གི་ཆོས་གོས་བསོད་སྙོམས་དང་། །</p>
<p>ཡོ་བྱད་དང་ནི་གནས་མལ་གྱི། །</p>
<p>རྙེད་པ་མང་པོ་སྐྱེ་བར་གྱུར། །</p>
<p>བདག་ནི་ཆོས་གོས་འདྲུབ་པ་ན། །</p>
<p>བུ་རམ་བཏུང་བ་བླུད་པའི་ཕྱིར། །</p>
<p>བདག་ལ་བུ་རམ་སྣོད་བཞི་ཞིག །དགོས་སོ་སྙམ་དུ་བསམས་པ་དང་། །</p>
<p>རྒྱལ་པོ་གཟུགས་ཅན་སྙིང་པོ་ལ། །</p>
<p>དེ་ནས་ལྷ་ཡིས་སྨྲས་པ་ནི། །</p>
<p>རི་དགས་འཛིན་བུ་ནག་པོ་ལ། །</p>
<p>བུ་རམ་བཏུང་བ་བྱིན་ཅིག་དང་། །</p>
<p>མི་ཡི་དབང་པོ་ཁྱོད་ཀྱིས་ནི། །</p>
<p>བུ་རམ་བཏུང་བ་དོན་ཆེན་འགྱུར། །</p>
<p>འཚོ་བྱེད་ཨ་མྲའི་ཚལ་དུ་ནི། །</p>
<p>རི་དགས་བུ་ལ་བུ་རམ་སྐྱོལ། །</p>
<p>རྒྱལ་པོའི་མཆོག་ནི་མཐུ་ཆེན་པོ། །</p>
<p>གཟུགས་ཅན་སྙིང་པོས་བདག་ལ་ནི། །</p>
<p>སྣོད་ཆེན་བུ་རམ་གྱིས་བཀང་བ། །</p>
<p>བཞི་པོ་དག་ནི་བསྐུར་བར་གྱུར། །</p>
<p>དེ་ནས་དེས་ནི་བུ་རམ་དག །རོ་དང་ལྡན་པ་ཁྱེར་འོངས་ནས། །</p>
<p>སྟོང་ནི་ཉིས་བརྒྱ་ལྔ་བཅུ་ཡི། །</p>
<p>དགེ་སློང་དགེ་འདུན་ཚིམ་པར་བྱས། །</p>
<p>རི་དགས་འཛིན་བུ་དགྲ་བཅོམ་པ། །</p>
<p>མངོན་ཤེས་དྲུག་ལྡན་མཐུ་ཆེན་པོ། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>རི་དགས་འཛིན་གྱི་བུ་ནག་པོའི་ལེའུ་སྟེ་ཉི་ཤུ་རྩ་བཞི་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་སྒྲ་ཅན་ཟིན་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་སྒྲ་ཅན་ཟིན་ཚེ་དང་ལྡན་པ་རི་དགས་འཛིན་གྱི་བུ་ནག་པོས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་སྒྲ་ཅན་ཟིན་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་སྒྲ་ཅན་ཟིན་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བདག་སྔོན་ལུས་འཕགས་མི་ཐི་ལའི། །</p>
<p>བདག་པོ་རྒྱལ་པོར་གྱུར་པ་ན། །</p>
<p>དགོས་པ་ཞིག་གི་ཕྱིར་འདུག་ནས། །</p>
<p>སྐྱེ་བོ་རྗེས་སུ་བསྟན་པ་ན། །</p>
<p>དེ་ནས་དྲང་སྲོང་དཀའ་ཐུབ་ཆེ། །</p>
<p>གཟི་བརྗིད་མཆོག་འཇིགས་འོངས་གྱུར་ཏེ། །</p>
<p>དེ་ནི་ཉེ་བར་འོངས་ནས་ཀྱང་། །</p>
<p>བདག་ལ་འདི་སྐད་ཚིག་སྨྲས་སོ། །</p>
<p>ས་བདག་བདག་ནི་རྐུན་མ་སྟེ། །</p>
<p>བདག་གིས་མ་བྱིན་ཆབ་འཚལ་གྱིས། །</p>
<p>རྐུན་པོའི་ཆད་པ་ཇི་ལྟ་བར། །</p>
<p>ཁྱོད་ཀྱིས་དེ་བཞིན་གཅད་དུ་གསོལ། །</p>
<p>དྲང་སྲོང་ཆོས་ཀྱི་ཡོན་ཏན་དགའ། །</p>
<p>དེ་ལ་བདག་གིས་དེར་སྨྲས་པ། །</p>
<p>ཁྱོད་ལ་ཆུ་ནི་གནང་བར་བྱས། །</p>
<p>ཁྱོད་ནི་སོང་ལ་ཅི་བདེར་སྤྱོད། །</p>
<p>རྒྱལ་པོ་བདག་གི་འགྱོད་པ་ནི། །</p>
<p>དེ་ལྟས་བསལ་བའི་རྔོ་མི་ཐོག །བདག་ལ་ཆད་པས་གཅོད་མཛོད་དང་། །</p>
<p>འགྱོད་པ་དག་དང་འབྲལ་བར་འགྱུར། །</p>
<p>བདག་གིས་དེ་ནི་སྐྱེད་མོས་ཚལ། །</p>
<p>གཞིར་ནི་ཞག་དྲུག་སྤང་བ་བྱས། །</p>
<p>དེ་ནི་ཞག་དྲུག་ལོན་ནས་ཕྱིར། །</p>
<p>རང་གི་བསྟི་གནས་གནས་སུ་སོང་། །</p>
<p>ཞེ་སྡང་མེད་པའི་སེམས་ཀྱིས་ནི། །</p>
<p>སྡིག་པ་བདག་གིས་བྱས་པས་ཀྱང་། །</p>
<p>རབ་ཏུ་ཚ་དང་ཐིག་ནག་ཏུ། །</p>
<p>ལོ་ནི་དྲུག་བཅུ་རྣམས་སུ་བཙོས། །</p>
<p>དེ་ནས་ལས་ཀྱི་ལྷག་མས་ནི། །</p>
<p>བདག་གི་ལུས་ནི་ཐ་མ་ལ། །</p>
<p>མ་ཡི་མངལ་དུ་ལོ་དྲུག་ནི། །</p>
<p>ཚང་བར་ཡང་ནི་འདུག་པར་གྱུར། །</p>
<p>བདག་ནི་ཞེ་སྡང་མེད་བཞིན་དུ། །</p>
<p>ལུས་དང་ངག་གི་ལས་བྱས་པ། །</p>
<p>ལས་རྣམས་ཆུད་མི་ཟ་བས་ན། །</p>
<p>དེ་ཡི་འབྲས་བུ་ཉམས་སུ་མྱོང་། །</p>
<p>དེ་ལྟར་གནས་བརྟན་སྒྲ་ཅན་ཟིན། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>སྒྲ་ཅན་ཟིན་གྱི་ལེའུ་སྟེ་ཉི་ཤུ་རྩ་ལྔ་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་དགའ་བོ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་དགའ་བོ་ཚེ་དང་ལྡན་པ་སྒྲ་ཅན་ཟིན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་དགའ་བོས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་དགའ་བོས་ཀྱང་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། རྣམ་པར་གཟིགས་ཀྱི་གསུང་རབ་ལ། །</p>
<p>བདག་གིས་ལན་གཅིག་ཁྲུས་བྱས་ཏེ། །</p>
<p>དགེ་སློང་དགེ་འདུན་ཁྲུས་བྱས་ནས། །</p>
<p>དེ་ཚེ་སྨོན་ལམ་བཏབ་པ་ནི། །</p>
<p>གནས་བརྟན་འདི་ལྟ་བུ་དག་དང་། །</p>
<p>བདག་ནི་ལྷན་ཅིག་འགྲོགས་པར་ཤོག །དག་ཅིང་དྲི་མ་མེད་པ་དང་། །</p>
<p>ཉོན་མོངས་མེད་ཅིང་ཟག་བྲལ་ཤོག ། ཁ་དོག་བཟང་པོ་དག་དང་ནི། །</p>
<p>གཟུགས་བཟང་གྱུར་ཅེས་སྨོན་ལམ་བཏབ། །</p>
<p>དེ་ནས་འཆི་འཕོའི་དུས་བྱས་ནས། །</p>
<p>ལྷ་རྣམས་སུ་ནི་སྐྱེས་པར་གྱུར། །</p>
<p>བདག་ནི་གསེར་གྱི་མདོག་འདྲ་བའི། །</p>
<p>མི་དང་ལྷ་ནི་རྣམས་སུ་གྱུར། །</p>
<p>གང་དང་གང་དུ་སྐྱེས་པར་ནི། །</p>
<p>ལོངས་སྤྱོད་ཆེན་པོས་ཤིན་ཏུ་གནས། །</p>
<p>རང་སངས་རྒྱས་ཀྱི་མཆོད་རྟེན་ནི། །</p>
<p>ཤིན་ཏུ་དཀར་པོ་བདག་གིས་བརྩིགས། །</p>
<p>དེ་ནས་བྱུག་པས་ཐམས་ཅད་ནི། །</p>
<p>སེར་པོར་གྱུར་པ་དེ་ལྟར་བྱུགས། །</p>
<p>དེ་ནས་མཚན་རྣམས་འདོད་པའི་ཕྱིར། །</p>
<p>གསེར་གྱི་མདོག་ཏུ་འགྱུར་བ་དང་། །</p>
<p>གཟུགས་བཟང་དབྱིབས་ནི་ལེགས་འགྱུར་བར། །</p>
<p>སྨོན་ལམ་དུ་ནི་གདབ་པ་བྱས། །</p>
<p>དགེ་བའི་ལས་ནི་དེ་བྱས་པས། །</p>
<p>གྲོང་ཁྱེར་བཱ་རཱ་ཎ་སཱིར་ནི། །</p>
<p>ཀ་ཤིའི་རྒྱལ་པོ་ཀྲྀ་ཀཱི་ཡི། །</p>
<p>བུ་ཕོ་འབྲིང་པོར་བདག་སྐྱེས་སོ། །</p>
<p>འོད་སྲུང་མཆོད་རྟེན་མཐོང་ནས་ནི། །</p>
<p>དེ་ནས་དད་པའི་སེམས་བསྐྱེད་དེ། །</p>
<p>མཆོད་རྟེན་དེ་ལ་བདག་གིས་ནི། །</p>
<p>གདུགས་འབྲིང་ཞིག་ནི་གདགས་པ་བྱས། །</p>
<p>ཁྲུས་དེ་དང་ནི་བསྲོ་གང་དང་། །</p>
<p>ཡུང་གི་བྱུག་པས་བྱུགས་པ་དང་། །</p>
<p>གདུགས་ནི་གདགས་པ་བྱས་པ་ཡིས། །</p>
<p>བདེ་བ་མང་པོ་ཉམས་སུ་མྱོང་། །</p>
<p>དེ་ནས་ལས་ཀྱི་ལྷག་མས་ནི། །</p>
<p>བདག་གི་ཡང་སྲིད་ཐ་མ་འདིར། །</p>
<p>ཤཱཀྱའི་རྒྱལ་པོའི་རིགས་སྐྱེས་ནས། །</p>
<p>སངས་རྒྱས་སྐྱོབ་པའི་མཆེད་དུ་གྱུར། །</p>
<p>བདག་གི་ལུས་ནི་འདི་ལ་ཡང་། །</p>
<p>སྐྱེས་བུ་ཆེན་པོའི་མཚན་ཡོད་པ། །</p>
<p>སུམ་བཅུ་ལྷག་པ་མ་ཡིན་པའི། །</p>
<p>སུམ་བཅུ་དམན་པ་མ་ཡིན་པའོ། །</p>
<p>ཤཱཀྱ་སེང་གེའི་བསྟན་པ་ལ། །</p>
<p>བདག་གིས་རབ་འབྱུང་ཐོབ་ནས་ནི། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>ཐམས་ཅད་གཟིགས་པས་མཛེས་པ་ཡི། །</p>
<p>རྣམས་ཀྱི་མཆོག་ཏུ་བདག་བསྟན་ཏོ། །</p>
<p>ཉེས་བསལ་ཟག་པ་ཟད་ནས་ནི། །</p>
<p>གོ་འཕང་དམ་པ་ཐོབ་པར་གྱུར། །</p>
<p>དེ་ལྟར་གནས་བརྟན་དགའ་བོས་ནི། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>དགའ་བོའི་ལེའུ་སྟེ་ཉི་ཤུ་རྩ་དྲུག་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་གྱད་བུ་ནོར་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་གྱད་བུ་ནོར་ཚེ་དང་ལྡན་པ་དགའ་བོས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་གྱད་བུ་ནོར་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་གྱད་བུ་ནོར་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། འདི་ནི་བདག་སྔོན་ཚོང་པ་ནི། །</p>
<p>ཉ་པ་ཞེས་ནི་བྱ་བར་གྱུར། །</p>
<p>ཚོང་པའི་ལམ་དུ་ཞུགས་པ་ན། །</p>
<p>དབང་དུ་གྱུར་ཅིང་ཟག་མེད་པ། །</p>
<p>ཉོན་མོངས་མེད་པའི་རང་སངས་རྒྱས། །</p>
<p>དྲང་སྲོང་ཞིག་ནི་འགྲོན་པར་འོངས། །</p>
<p>དེ་ཡི་བར་དུ་བདག་གིས་ནི། །</p>
<p>རྟག་པར་ཟས་ལ་མགྲོན་དུ་བོས། །</p>
<p>གང་དུ་བྲང་ནི་འདེབས་འགྱུར་བ། །</p>
<p>དེར་ནི་གདིང་བ་དག་ཀྱང་བཤམས། །</p>
<p>རྐང་པའི་ཆུ་དང་ཏིལ་མར་དང་། །</p>
<p>དེ་ཡི་མར་མེ་དག་ཀྱང་བཤམས། །</p>
<p>ཇི་སྲིད་ལམ་ཡོད་དེ་སྲིད་དུ། །</p>
<p>བདག་གིས་དེ་ལ་བཀུར་སྟི་བྱས། །</p>
<p>ཚོང་པ་རྣམས་ཀྱིས་རིམ་བཞིན་དུ། །</p>
<p>རྒྱ་མཚོའི་འགྲམ་དུ་ཕྱིན་པ་དང་། །</p>
<p>དགེ་སློང་གྲུ་དྲུང་ཉེར་འོངས་ནས། །</p>
<p>བདག་གིས་དེ་ལ་སྨྲས་པ་ནི། །</p>
<p>བཙུན་པ་རྒྱ་མཚོ་འདི་ལ་ནི། །</p>
<p>ནོར་གྱི་སླད་དུ་བཞུད་དམ་ཅི། །</p>
<p>བཙུན་པ་བདག་ཅག་ཕོངས་པས་ན། །</p>
<p>འདོད་པ་དག་གི་ཕྱིར་ཡང་ནི། །</p>
<p>རྒྱ་མཚོ་ཆེན་པོའི་ཆུ་ཚོགས་ལ། །</p>
<p>ཉེན་ཅན་དུ་ནི་འཇུག་པར་བྱེད། །</p>
<p>བདག་ལ་དགེ་སློང་དེས་སྨྲས་པ། །</p>
<p>བདག་ནི་མྱ་ངན་འདས་པ་ཡིན། །</p>
<p>ཁྱེད་ཅག་གཉེན་ཀུན་ལྷན་ཅིག་ཏུ། །</p>
<p>ནོར་ཆེར་བསོད་ནམས་ཆེ་བདེར་གྱུར། །</p>
<p>དེ་ཚེ་དེ་ལ་བདག་གིས་ནི། །</p>
<p>རབ་དགའས་ཆོས་གོས་བཟང་པོ་ཕུལ། །</p>
<p>མགོ་བོས་ཕྱག་ནི་བྱས་ནས་ཡང་། །</p>
<p>དེ་ལ་བསྐོར་བ་དག་བྱས་སོ། །</p>
<p>དེ་ནས་བདག་ལ་ཐུགས་བརྩེའི་ཕྱིར། །</p>
<p>དེས་ནི་ཆོས་གོས་བླངས་ནས་ནི། །</p>
<p>དེ་དག་ཐམས་ཅད་ལྟ་བཞིན་དུ། །</p>
<p>དེ་ཡི་འོག་ཏུ་མཁའ་ལ་འཕགས། །</p>
<p>ཆོ་འཕྲུལ་བྱེད་པ་དེ་མཐོང་ནས། །</p>
<p>དེ་ཚེ་བདག་ནི་སྐྱོ་གྱུར་ནས། །</p>
<p>བདག་གིས་ཐལ་མོ་སྦྱར་བྱས་ཏེ། །</p>
<p>དེ་ནས་སྨོན་ལམ་བཏབ་པ་ནི། །</p>
<p>གནས་བརྟན་འདི་ལྟ་བུ་དག་དང་། །</p>
<p>བདག་ནི་ལྷན་ཅིག་འགྲོགས་པར་ཤོག །འདི་ཡིས་ཆོས་ནི་གང་དག་ཐོབ། །</p>
<p>དེ་དག་བདག་གིས་ཐོབ་པར་ཤོག །རྫོགས་སངས་རྒྱས་ནི་མཉེས་བྱེད་ཅིང་། །</p>
<p>རབ་ཏུ་འབྱུང་བ་ཐོབ་པ་དང་། །</p>
<p>དགེ་འདུན་ལ་ཡང་རྫུ་འཕྲུལ་གྱིས། །</p>
<p>རྣམ་འཕྲུལ་བཀུར་སྟི་བྱེད་པར་ཤོག །དགེ་བའི་རྩ་བ་དེ་ཡིས་ནི། །</p>
<p>ལྷ་ཡི་འཇིག་རྟེན་རབ་ཏུ་དགའ། །</p>
<p>མི་ཡི་འཐོབ་པ་ཐོབ་ནས་ཀྱང་། །</p>
<p>བདེ་བ་མང་པོ་ཉམས་སུ་མྱོང་། །</p>
<p>སྐྱེ་བ་དེ་དང་དེ་དག་ཏུ། །</p>
<p>བདག་ནི་ནོར་ཆེན་ཕྱུག་པ་དང་། །</p>
<p>བསོད་ནམས་བྱས་པས་མཛེས་པ་ཡི། །</p>
<p>ལྷ་དང་མི་ནི་རྣམས་སུ་གྱུར། །</p>
<p>བསྐལ་པ་ཐ་མ་འདི་ལ་ནི། །</p>
<p>སྲིད་པ་ཐ་མ་འདི་ལ་ཡང་། །</p>
<p>ཀུ་ཤི་ཞེས་བྱའི་གྱད་རྣམས་ཀྱི། །</p>
<p>གྱད་ཀྱི་བུར་ནི་བདག་སྐྱེས་ཏེ། །</p>
<p>བལྟ་ན་སྡུག་ཅིང་མཛེས་པ་དང་། །</p>
<p>གཟུགས་བཟང་སྤྱོད་པ་མཛེས་པ་དང་། །</p>
<p>ཐམས་ཅད་ལ་སྡུག་ཡིད་འོང་ཞིང་། །</p>
<p>ཕུན་སུམ་ཚོགས་པ་མཐར་ཕྱིན་ནོ། །</p>
<p>སངས་རྒྱས་ཤཱཀྱ་སེང་གེ་ནི། །</p>
<p>བླ་ན་མེད་པ་མཉེས་པར་བྱས། །</p>
<p>མཐོང་ནས་བདག་སེམས་དད་བྱས་ཏེ། །</p>
<p>ཁྱིམ་མེད་པར་ནི་རབ་ཏུ་བྱུང་། །</p>
<p>མ་ག་དྷཱ་ཡི་རི་བརྒྱུད་ནས། །</p>
<p>འོད་མའི་ཚལ་དུ་གནས་བྱས་ན། །</p>
<p>དགེ་སློང་དགེ་འདུན་མཐོ་འཚམ་པའི། །</p>
<p>ཉན་ཐོས་དག་ཅིག་དེར་ལྷགས་ཏེ། །</p>
<p>གནས་མལ་དག་ནི་བསྐོས་ན་ཡང་། །</p>
<p>དགེ་སློང་རྣམས་ལ་སྤྱོ་བྱེད་དེ། །</p>
<p>རྣམ་པར་འཚེ་ཞིང་སྨོད་པ་དང་། །</p>
<p>ཡང་དང་ཡང་དུ་གཤེ་བར་བྱེད། །</p>
<p>ཚངས་མཚུངས་སྤྱོད་པ་རྣམས་མཐོང་ནས། །</p>
<p>བདག་ནི་སྙིང་རྗེ་བར་གྱུར་ཏེ། །</p>
<p>བདག་ནི་ཟག་པ་ཟད་གྱུར་ཀྱང་། །</p>
<p>ཉིད་ཀྱིས་དགེ་སློང་བསྙེན་བཀུར་བྱ། །</p>
<p>བདག་གིས་བརྩོན་འགྲུས་བརྩམས་ནས་ནི། །</p>
<p>བསྟན་པ་འདི་ལ་བརྩོན་བྱས་པས། །</p>
<p>དགྲ་བཅོམ་བདག་གིས་ཐོབ་ནས་ནི། །</p>
<p>མངོན་ཤེས་དྲུག་ལ་དབང་བྱས་སོ། །</p>
<p>སྟོན་པའི་སྤྱན་སྔར་སོང་ནས་ནི། །</p>
<p>ཐུབ་ལ་མགོ་བོས་ཕྱག་བྱས་ཏེ། །</p>
<p>ཐལ་མོ་སྤྱི་བོར་སྦྱར་ནས་སུ། །</p>
<p>སྐྱེས་བུ་དམ་པ་ལ་གསོལ་པ། །</p>
<p>འདོད་ཆགས་གཏི་མུག་གིས་མ་ལགས། །</p>
<p>བྱམས་སེམས་གུས་དང་བཅས་པ་ཡིས། །</p>
<p>ཐུབ་པ་བདག་ནི་དགེ་སློང་གི། །</p>
<p>རིམ་གྲོ་བགྱིད་པར་གནང་བར་མཛོད། །</p>
<p>ཕ་རོལ་སེམས་ལ་མཁས་པ་ཡི། །</p>
<p>སྟོན་པས་བདག་གསོལ་མཁྱེན་ནས་ནི། །</p>
<p>ཉིད་ཀྱིས་དགེ་སློང་དགེ་འདུན་མདུན། །</p>
<p>གཉུག་མའི་རིམ་གྲོ་བྱེད་དུ་བཅུག །བྱམས་པའི་ལུས་ཀྱི་ལས་དང་ནི། །</p>
<p>དེ་བཞིན་ངག་དང་ཡིད་ཀྱིས་ཀྱང་། །</p>
<p>བདག་གིས་རྟག་ཏུ་སེམས་སྨད་ནས། །</p>
<p>དགེ་སློང་དགེ་འདུན་རིམ་གྲོ་བྱས། །</p>
<p>སྤྱོད་པ་ལ་ནི་ཞུགས་པ་དང་། །</p>
<p>ལམ་ནས་འོངས་པའི་དགེ་སློང་དག །བདག་གིས་མཐོང་ནས་དགའ་བ་དང་། །</p>
<p>སོ་སོར་ཡིད་ནི་བདེ་གྱུར་ནས། །</p>
<p>ཏིལ་མར་རབ་འབར་ལྟ་བུ་ཡི། །</p>
<p>བདག་གི་སོར་ལྔའི་སྒྲོན་མ་ཡི། །</p>
<p>རྫུ་འཕྲུལ་རྣམ་པར་བསྟན་བྱས་ནས། །</p>
<p>གནས་མལ་དག་ནི་འཆའ་བར་བྱེད། །</p>
<p>དགེ་སློང་གང་དག་བདག་གི་ནི། །</p>
<p>ཆོ་འཕྲུལ་འདི་ནི་ལྟ་འདོད་ན། །</p>
<p>ནམ་ནི་སྲོས་པར་གྱུར་པ་དང་། །</p>
<p>མུན་ཁུང་བདག་དྲུང་ལྷགས་ནས་ནི། །</p>
<p>དེ་རྣམས་ལ་ནི་ཅི་རིགས་པར། །</p>
<p>བྱམས་སེམས་གུས་དང་བཅས་པ་ཡིས། །</p>
<p>གནས་མལ་དག་ནི་འཆའ་བྱེད་ཅིང་། །</p>
<p>སྐྱེ་བོ་མང་པོ་སྐྱོ་བ་སྐྱེད། །</p>
<p>བདག་གིས་བསམས་པ་གང་ཡིན་དང་། །</p>
<p>བདག་གིས་སྨོན་ལམ་གང་བཏབ་པ། །</p>
<p>བདག་གིས་བཟང་པོ་དེ་གྲུབ་ཅིང་། །</p>
<p>གོ་འཕང་མི་གཡོ་བདག་གིས་ཐོབ། །</p>
<p>དེ་ལྟ་བུར་ནི་གྱད་བུ་ནོར། །</p>
<p>ཟག་པ་མེད་ཅིང་དབང་གྱུར་པས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>གྱད་བུ་ནོར་གྱི་ལེའུ་སྟེ་ཉི་ཤུ་རྩ་བདུན་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ཉེ་སྡེ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ཉེ་སྡེ་ཚེ་དང་ལྡན་པ་གྱད་བུ་ནོར་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །</p>
<p>ཚེ་དང་ལྡན་པ་ཉེ་སྡེས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ཉེ་སྡེས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། །</p>
<p>འདས་པ་དག་གི་དུས་ན་བདག །རྔོན་པ་དག་ཏུ་གྱུར་པ་ན། །</p>
<p>ནགས་ཆེན་ཉམས་དགའ་བྱུལ་བ་དང་། །</p>
<p>རི་དགས་རྣམ་པ་སྣ་ཚོགས་མཐོང་། །</p>
<p>དུག་གིས་བསྐུས་པའི་མདའ་རྣམས་དང་། །</p>
<p>གཞུ་ཡི་ཚོགས་དག་བླངས་ནས་ནི། །</p>
<p>རི་དགས་མང་པོའི་རི་ཡི་རྫོང་། །</p>
<p>དེ་ཡང་དེར་ནི་བདག་གིས་བརྒྱུས། །</p>
<p>བདག་གིས་རི་དགས་རྣམས་མཐོང་ན། །</p>
<p>གདུག་པའི་སེམས་ནི་ཉེར་བཞག་ནས། །</p>
<p>དུག་གིས་བསྐུས་པའི་མདའ་རྣམས་ཀྱིས། །</p>
<p>རི་དགས་མང་པོ་རབ་ཏུ་བསྣུན། །</p>
<p>བདག་གི་ལག་ན་གཞུ་དང་ནི། །</p>
<p>དུག་གིས་བསྐུས་པའི་མདའ་སྲེལ་བཞིན། །</p>
<p>རང་སངས་རྒྱས་ཤིག་ལྗོན་ཤིང་གི། །</p>
<p>དྲུང་ན་བཞུགས་པ་མཐོང་བར་གྱུར། །</p>
<p>བདག་གིས་དགེ་སྦྱོང་དེ་མཐོང་ནས། །</p>
<p>དེ་ཚེ་ཡིད་ནི་མི་བདེར་གྱུར། །</p>
<p>དེ་ནས་ཐུབ་པ་གནོད་མེད་པའི། །</p>
<p>ལུས་ལ་མདས་ནི་བསྣུན་པར་གྱུར། །</p>
<p>དེ་ཡི་འོག་ཏུ་དགེ་སློང་དེ། །</p>
<p>མདའ་ཡི་ཟུག་རྔུའི་སྡུག་བསྔལ་ལྡན། །</p>
<p>ཤིང་དེ་ཉིད་ཀྱི་དྲུང་དུ་ནི། །</p>
<p>ལེན་པ་མེད་པར་མྱ་ངན་འདས། །</p>
<p>རྩུབ་པའི་ལས་དེ་བྱས་པས་ན། །</p>
<p>སེམས་ཅན་དམྱལ་བར་སྐྱེས་ནས་ནི། །</p>
<p>དེ་ལ་ལོ་ནི་སྟོང་ཕྲག་ཏུ། །</p>
<p>བདག་གིས་སྡུག་བསྔལ་ཚོར་བ་མྱོང་། །</p>
<p>དེ་ནས་དམྱལ་ལས་ཤི་འཕོས་ནས། །</p>
<p>དུད་འགྲོའི་སྐྱེ་གནས་སོང་ནས་ནི། །</p>
<p>རི་ཡི་རྫོང་ནི་དེ་ཉིད་དུ། །</p>
<p>བདག་ནི་རི་དགས་རྣམས་སུ་སྐྱེས། །</p>
<p>རྟག་ཏུ་འཇིགས་ཤིང་བག་ཚ་ཞིང་། །</p>
<p>བཀྲེས་ཤིང་སྐོམ་པས་ཉེན་པས་ན། །</p>
<p>རིད་ཅིང་ཤིན་ཏུ་སྡུག་བསྔལ་བས། །</p>
<p>བདག་ནི་དེ་དང་དེར་རྒྱུའོ། །</p>
<p>རྫོང་དེར་རྔོན་པ་གདུག་པ་ནི། །</p>
<p>ཤིན་ཏུ་མི་བཟད་པ་རྣམས་ཀྱིས། །</p>
<p>དུག་གིས་བསྐུས་པའི་མདའ་རྣོན་གྱིས། །</p>
<p>བདག་གི་ལུས་ལ་བསྣུན་པར་གྱུར། །</p>
<p>བདག་འགྱེལ་དེ་དག་གིས་མཐོང་ནས། །</p>
<p>བདག་ནི་གསོན་ཞིང་འགུལ་བཞིན་དུ། །</p>
<p>མཚོན་གྱིས་ཡན་ལག་རྣམས་ཀྱི་ཤ། །</p>
<p>བཅད་ནས་དེ་རྣམས་ཁྱེར་ཞིང་འདོང་། །</p>
<p>བདག་ནི་ས་ཕྱོགས་དེ་ཉིད་དུ། །</p>
<p>ཤ་ཡི་ཆེད་དུ་བསད་བྱས་ཏེ། །</p>
<p>དེ་ལྟར་ཚེ་རབས་ལྔ་བརྒྱར་ནི། །</p>
<p>སྡུག་བསྔལ་མང་པོ་བསྒྲུབས་པ་ཡིན། །</p>
<p>རི་བོ་དེ་ཉིད་ངོས་ན་ནི། །</p>
<p>དཀའ་ཐུབ་ལྡན་ལ་མཐུ་ཆེ་ཞིང་། །</p>
<p>རྫུ་འཕྲུལ་ཆེ་གཟི་མི་བཟད་པའི། །</p>
<p>དྲང་སྲོང་རབ་ཏུ་མང་པོ་མཐོང་། །</p>
<p>བདག་གིས་དྲང་སྲོང་དེ་མཐོང་ནས། །</p>
<p>དེ་ནས་བྱམས་པའི་སེམས་བསྒོམས་ཏེ། །</p>
<p>བློ་བཟང་བྱམས་དང་ལྡན་པ་ལ། །</p>
<p>ཡང་དང་ཡང་དུ་བལྟ་བྱས་སོ། །</p>
<p>དཀའ་ཐུབ་ལྡན་པ་དེ་རྣམས་ལ། །</p>
<p>བདག་གིས་གུས་བཅས་སེམས་དད་བྱས། །</p>
<p>དགེ་བའི་རྩ་བ་དེ་ཡིས་ནི། །</p>
<p>བདག་གིས་མི་ཡི་སྲིད་པ་ཐོབ། །</p>
<p>ཟས་དོན་གཉེར་བའི་སློང་བ་ནི། །</p>
<p>རང་སངས་རྒྱས་ཤིག་མཐོང་ནས་ནི། །</p>
<p>གུས་པ་ཡིས་ནི་རྟག་པར་དེ། །</p>
<p>བདག་གིས་ཟས་ལ་སྤྱན་དྲངས་སོ། །</p>
<p>བཙུན་པ་དེ་ཚིམ་བྱས་ནས་སུ། །</p>
<p>དེ་ཚེ་སྨོན་ལམ་བཏབ་པ་ནི། །</p>
<p>དྲང་སྲོང་འདི་ལྟ་བུ་དག་དང་། །</p>
<p>བདག་ནི་ལྷན་ཅིག་འགྲོགས་པར་ཤོག །རྫོགས་སངས་རྒྱས་ནི་མཉེས་བྱེད་ཅིང་། །</p>
<p>བདག་གིས་རབ་འབྱུང་ཐོབ་ནས་ནི། །</p>
<p>འཇིགས་ཤིང་སྐྲག་པ་མེད་པ་ཡི། །</p>
<p>ཟག་པ་མེད་ལ་གནས་པར་ཤོག །དགེ་བའི་ལས་དེ་བྱས་པས་ན། །</p>
<p>ལྷ་ཡི་འཇིག་རྟེན་རབ་ཏུ་དགའ། །</p>
<p>མི་ཉིད་རྙེད་པ་ཐོབ་ནས་ཀྱང་། །</p>
<p>ཕྱུག་ཅིང་ནོར་ནི་མང་བར་གྱུར། །</p>
<p>རྫོགས་སངས་གང་ཟག་ཟླ་མེད་པ། །</p>
<p>སྟོན་པ་བདག་གིས་མཉེས་པར་བྱས། །</p>
<p>བདག་གིས་ཤཱཀྱ་ཐུབ་མཐོང་ནས། །</p>
<p>ཁྱིམ་མེད་པར་ནི་རབ་ཏུ་བྱུང་། །</p>
<p>དད་པས་རབ་ཏུ་བྱུང་ནས་ཀྱང་། །</p>
<p>བསྟན་ལ་དགའ་བས་གནས་བྱས་པས། །</p>
<p>བདག་གིས་དགྲ་བཅོམ་ཐོབ་ནས་ནི། །</p>
<p>མངོན་ཤེས་དྲུག་ལ་དབང་བྱས་སོ། །</p>
<p>ད་དུང་དུ་ཡང་བཙུན་པ་དག །བདག་ནི་ཐམས་ཅད་དབང་གྱུར་ནའང་། །</p>
<p>ཕུག་གི་ནང་དུ་ཞུགས་ནས་སུ། །</p>
<p>འཆི་བ་ཉེ་བར་གྱུར་པ་ན། །</p>
<p>སྦྲུལ་གདུག་ཤིན་ཏུ་མི་བཟད་པ། །</p>
<p>བདག་གི་ལུས་ལ་འབབ་པར་གྱུར། །</p>
<p>བཙུན་པ་བདག་གིས་ཉེས་སྤྱད་པ། །</p>
<p>གང་བགྱིས་དྲན་པ་འདི་ལགས་ཏེ། །</p>
<p>ལས་ནི་ཆུད་མི་ཟ་བས་ན། །</p>
<p>དེ་ཡི་འབྲས་བུ་ཉམས་སུ་མྱོང་། །</p>
<p>དེ་ལྟར་གནས་བརྟན་ཉེ་སྡེ་ཡིས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>ཉེ་སྡེའི་ལེའུ་སྟེ་ཉི་ཤུ་རྩ་བརྒྱད་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་བཟང་ལྡན་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་བཟང་ལྡན་ཚེ་དང་ལྡན་པ་ཉེ་སྡེས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་བཟང་ལྡན་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ཤཱཀྱའི་རྒྱལ་པོ་བཟང་ལྡན་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། དགོན་པ་ཤིན་ཏུ་འཇིགས་ཆེན་གྱི། །</p>
<p>མུ་གེ་དག་ནི་བྱུང་བ་ན། །</p>
<p>རང་གི་ཟས་ནི་དོན་གཉེར་བ། །</p>
<p>སློང་བ་པོ་ནི་ལྔ་བརྒྱ་ཡི། །</p>
<p>དེ་རྣམས་ཀུན་གྱི་དཔོན་གྱུར་ཅིང་། །</p>
<p>དེ་དག་ཀུན་གྱིས་གཙོར་བཀུར་ཏེ། །</p>
<p>དེ་རྣམས་ཀུན་གྱིས་བསླངས་པ་ཡི། །</p>
<p>ཟས་ནི་བདག་ལ་འབུལ་བར་བྱེད། །</p>
<p>དེ་དག་བཟང་ངམ་ངན་པའང་རུང་། །</p>
<p>ཐོབ་པ་བདག་ལ་འགེད་པར་བྱེད། །</p>
<p>བདག་གི་ཚིག་གིས་གནས་པས་ན། །</p>
<p>དེ་དག་བདག་ལ་བརྙས་མི་བྱེད། །</p>
<p>མི་ཞིག་སྣུམ་ཁུར་ཞིག་ཁྱེར་ནས། །</p>
<p>ཚོང་འདུས་ནང་ནས་འགྲོ་བ་ལས། །</p>
<p>བདག་གིས་དེ་ལས་མཐུས་ཕྲོགས་ཏེ། །</p>
<p>ཁྱེར་ནས་དེ་ནས་སོང་བ་དང་། །</p>
<p>དེ་ནས་བདག་གིས་བརྒྱུགས་པ་དང་། །</p>
<p>ཕྱི་བཞིན་དུ་ནི་སྙེགས་མ་བྱུང་། །</p>
<p>སྨྱགས་བཅད་བྲོས་པར་གྱུར་པ་ན། །</p>
<p>དེ་དག་གིས་ནི་གཟུང་མ་ནུས། །</p>
<p>འབབ་ཆུའི་ཕ་རོལ་རྒལ་ནས་ནི། །</p>
<p>བདག་ནི་ཕྱོགས་གཅིག་འདུག་ནས་སུ། །</p>
<p>འགའ་ཞིག་འོང་བར་འགྱུར་སྙམ་ནས། །</p>
<p>མཐའ་དག་ཏུ་ནི་ལྟ་བར་བྱེད། །</p>
<p>སྣུམ་ལ་གཡོས་ལེགས་བྱས་ཟིན་པའི། །</p>
<p>སྣུམ་ཁུར་བདག་གིས་ཟོས་ན་ནི། །</p>
<p>དེས་ན་བདག་ནི་ལྟོ་འགྲངས་པས། །</p>
<p>ཉིན་ཞག་གཅིག་ནི་ཐུབ་འགྱུར་སྙམ། །</p>
<p>དེ་ནས་སྐལ་ལྡན་རང་སངས་རྒྱས། །</p>
<p>ཡང་སྲིད་སྐྱེ་བ་ཟད་གྱུར་པ། །</p>
<p>རྫུ་འཕྲུལ་ཆེ་གཟི་མི་བཟད་པ། །</p>
<p>དྲང་སྲོང་འཇིགས་པ་ཞིག་འོངས་སོ། །</p>
<p>བདག་གི་སེམས་ལ་བསམས་པ་ནི། །</p>
<p>སྡུག་བསྔལ་བཀྲེན་པར་གྱུར་པ་ནི། །</p>
<p>སྔོན་ཆད་བསོད་ནམས་མ་བྱས་པས། །</p>
<p>དེས་བདག་འདི་ལྟར་བཀྲེན་པར་གྱུར། །</p>
<p>མ་ལ་བདག་གིས་དགེ་སྦྱོང་འདི། །</p>
<p>སྣུམ་ཁུར་གཙང་མ་འདི་སྦྱིན་ཏེ། །</p>
<p>བདག་ནི་ལྟོགས་པར་ཤི་བླ་ཡི། །</p>
<p>འདི་ལྟ་བཀྲེན་པ་མི་རུང་ངོ་། །</p>
<p>དེ་ལ་བདག་སེམས་དད་བྱས་ནས། །</p>
<p>ཡིད་མགུ་བ་དང་རངས་པ་ཡིས། །</p>
<p>དགེ་སློང་དམ་པ་མཆོད་འོས་པའི། །</p>
<p>ཡོན་གནས་དེ་ལ་སྣུམ་ཁུར་ཕུལ། །</p>
<p>སྐལ་ལྡན་གྱིས་ནི་དེ་བླངས་ནས། །</p>
<p>བདག་ཉིད་ལ་ནི་སྙིང་བརྩེའི་ཕྱིར། །</p>
<p>དེ་ཉིད་དུ་ནི་ལོངས་སྤྱད་ནས། །</p>
<p>དེ་ནས་མཁའ་ལ་འཕགས་པར་གྱུར། །</p>
<p>དེ་ནས་སྨོན་ལམ་བཏབ་པ་ནི། །</p>
<p>བདག་ནི་བཀྲེན་པར་མི་འགྱུར་ཞིང་། །</p>
<p>ཁ་དོག་བཟང་པོ་རྣམས་དང་ནི། །</p>
<p>རིགས་བཙུན་པ་ཡང་དོན་དུ་གཉེར། །</p>
<p>གནས་བརྟན་འདི་ལྟ་བུ་དག་དང་། །</p>
<p>བདག་ནི་ལྷན་ཅིག་འགྲོགས་པར་ཤོག །ཁྱོད་ཉིད་ཀྱིས་ནི་གང་རྟོགས་པ། །</p>
<p>དེ་འདྲའི་ཆོས་ཀྱང་ཤེས་པར་ཤོག །དགེ་བའི་ལས་དེ་བྱས་པས་ན། །</p>
<p>བདེ་བ་མང་པོ་ཉམས་སུ་མྱོང་། །</p>
<p>བསོད་ནམས་བྱས་པས་མཛེས་པ་ཡི། །</p>
<p>ལྷ་དང་མི་ནི་རྣམས་སུ་གྱུར། །</p>
<p>ལྷ་དང་མི་ཡི་རྒྱལ་སྲིད་ཀྱང་། །</p>
<p>བདག་གིས་མང་པོ་ཉམས་སུ་མྱོང་། །</p>
<p>ལས་དེ་ཡིས་ནི་ལན་འགའ་ཡང་། །</p>
<p>བདག་ནི་ངན་འགྲོར་མ་སོང་ངོ་། །</p>
<p>དེ་ནས་ལས་ཀྱི་ལྷག་མས་ནི། །</p>
<p>བདག་གི་ཡང་སྲིད་ཐ་མ་འདིར། །</p>
<p>ཤཱཀྱ་རྣམས་ཀྱི་གྲོང་མཆོག་ཏུ། །</p>
<p>རིགས་བཙུན་པར་ནི་བདག་སྐྱེས་སོ། །</p>
<p>བདག་གི་སྐྱེ་བ་ཐ་མ་ནི། །</p>
<p>མིའི་སྲིད་ཐོབ་པ་འདི་ཡིན་ཏེ། །</p>
<p>ཡང་དག་སངས་རྒྱས་བླ་མེད་པ། །</p>
<p>ཤཱཀྱ་སེང་གེ་འདི་མཉེས་བྱས། །</p>
<p>གང་ཚེ་སངས་རྒྱས་བཅོམ་ལྡན་འདས། །</p>
<p>ཉེ་དུའི་གནས་སུ་གཤེགས་པ་ན། །</p>
<p>དེ་ཚེ་བདག་ནི་ཉེ་དུ་ཡི། །</p>
<p>མདུན་དུ་བདར་ནས་རབ་ཏུ་བྱུང་། །</p>
<p>བདག་གི་སྨོན་པ་གང་ཡིན་པ། །</p>
<p>དེ་ནི་བདག་གིས་ཡོངས་རྫོགས་ཏེ། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>རྒྱལ་པོའི་རྒྱུད་ལས་རབ་བྱུང་བ། །</p>
<p>སངས་རྒྱས་ཉེ་དུ་བཟང་ལྡན་གྱིས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>ཤཱཀྱའི་རྒྱལ་པོ་བཟང་ལྡན་གྱི་ལེའུ་སྟེ་ཉི་ཤུ་རྩ་དགུ་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་མཛེས་བཟང་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་མཛེས་བཟང་ཚེ་དང་ལྡན་པ་ཤཱཀྱའི་རྒྱལ་པོ་བཟང་ལྡན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་མཛེས་བཟང་གིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་མཛེས་བཟང་གིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སྐྱོབ་པ་ལོག་པར་དད་སེལ་གྱི། །</p>
<p>མཆོད་རྟེན་ཞིག་ནི་རྩིག་པ་ན། །</p>
<p>དེ་ཚེ་བདག་ནི་མཁར་ལེན་པ། །</p>
<p>གླ་མིར་གྱུར་ཏེ་དེ་ནས་ནི། །</p>
<p>བདག་གིས་མཆོད་རྟེན་རྩིག་པ་ལ། །</p>
<p>ཡང་དང་ཡང་དུ་དཔྱད་པ་ནི། །</p>
<p>མཆོད་རྟེན་འདི་ནི་ཆེ་ཆེས་པས། །</p>
<p>ནམ་ཞིག་ན་ནི་མཐར་ཕྱིན་འགྱུར། །</p>
<p>མཆོད་རྟེན་འདི་ནི་འཕང་དམའ་ཞིང་། །</p>
<p>ཆུང་ངུ་ཞིག་ཏུ་བྱས་གྱུར་ན། །</p>
<p>འགོད་པ་ཆུང་ཞིང་ཉོན་མོངས་མེད། །</p>
<p>མྱུར་དུ་མཐར་ཡང་ཕྱིན་པར་འགྱུར། །</p>
<p>ལས་ཀྱི་རྣམ་སྨིན་དེ་དང་ནི། །</p>
<p>ངག་གི་ཉེས་པར་སྤྱད་པ་དེས། །</p>
<p>དེ་ནས་འཆི་འཕོའི་དུས་བྱས་ཏེ། །</p>
<p>དམྱལ་བ་རྣམས་སུ་སྐྱེས་པར་གྱུར། །</p>
<p>དམྱལ་བ་ནས་ནི་ཤི་འཕོས་བདག །གང་དང་གང་དུ་སྐྱེས་པར་ནི། །</p>
<p>ཁ་དོག་ངན་ཅིང་བོང་ཆུང་ལ། །</p>
<p>བདག་ནི་ཡོངས་ཀྱིས་སྨད་པར་གྱུར། །</p>
<p>འོད་སྲུང་གི་ནི་གསུང་རབ་ཚེ། །</p>
<p>སྔོན་ནི་ཁུ་བྱུག་ཕོར་གྱུར་ནས། །</p>
<p>བཱ་རཱ་ཎ་སཱིའི་ལམ་གྱི་བར། །</p>
<p>ཚལ་སྟུག་པོ་ཡི་ནང་ན་གནས། །</p>
<p>དེ་ན་འཇིག་རྟེན་རབ་གསལ་མཛད། །</p>
<p>དགེ་སློང་དགེ་འདུན་མདུན་བྱས་ལ། །</p>
<p>བདག་གིས་འཇམ་དབྱངས་སྐད་ཕྱུང་ཞིང་། །</p>
<p>ནམ་མཁའ་ལས་ནི་དེར་བསྐོར་ཏོ། །</p>
<p>ཇི་ཙམ་ཡང་དག་སངས་རྒྱས་ནི། །</p>
<p>བསོད་སྙོམས་དོན་ཕྱིར་གཤེགས་མཐོང་ན། །</p>
<p>འབྱུང་བ་དང་ནི་གཤེགས་པ་ལ། །</p>
<p>རྟག་ཏུ་ཡང་ནི་བསྐོར་བ་བྱས། །</p>
<p>དགེ་བའི་རྩ་བ་དེ་ཡིས་ནི། །</p>
<p>བདག་གིས་མི་ཡི་སྲིད་ཐོབ་ནས། །</p>
<p>རྫོགས་པའི་སངས་རྒྱས་བླ་མེད་པ། །</p>
<p>དེད་དཔོན་འདི་ནི་མཉེས་པར་བྱས། །</p>
<p>ཤཱཀྱ་སེང་གེའི་བསྟན་པ་ལ། །</p>
<p>བདག་གིས་རབ་བྱུང་ཐོབ་ནས་ནི། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>བདག་ནི་ཐམས་ཅད་གཟིགས་པ་ཡིས། །</p>
<p>འཇམ་དབྱངས་རྣམས་ཀྱི་མཆོག་དང་ནི། །</p>
<p>མང་དུ་ཐོས་དང་ཆོས་འཛིན་དང་། །</p>
<p>དགེ་བའི་སྤོབས་པ་ཅན་དུ་བསྟན། །</p>
<p>ལྷ་འམ་ཡང་ན་མི་ཡང་རུང་། །</p>
<p>འཁོར་བཞི་པོ་དག་བདག་ལས་ནི། །</p>
<p>སྙན་ཅིང་འཇེབས་པའི་ཆོས་ཐོས་ནས། །</p>
<p>ཐམས་ཅད་རབ་ཏུ་དགའ་བར་འགྱུར། །</p>
<p>དགེ་བ་ཉུང་ངུ་བྱས་པ་དང་། །</p>
<p>མི་དགེ་མང་པོ་བྱས་པ་ཡི། །</p>
<p>ལས་རྣམས་ཆུད་མི་ཟ་བས་ན། །</p>
<p>དེ་ཡི་འབྲས་བུ་ཉམས་སུ་མྱོང་། །</p>
<p>དེ་ལྟར་གནས་བརྟན་མཛེས་བཟང་གིས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>མཛེས་བཟང་གི་ལེའུ་སྟེ་སུམ་བཅུ་པའོ།། །</p>
<p>།སྡོམ་ནི། ལམ་ཕྲན་སྤྲུལ་ཁོལ་མ་འགགས་དང་། །</p>
<p>ནག་པོ་ལྔ་པ་སྒྲ་ཅན་དང་། །</p>
<p>དགའ་བོ་ནོར་དང་ཉེ་སྡེ་དང་། །</p>
<p>བཟང་ལྡན་དང་ནི་མཛེས་བཟང་ངོ་། །</p>
<p>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་གནས་འཇོག་སྦྲང་རྩི་ཅན་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་གནས་འཇོག་སྦྲང་རྩི་ཅན་ཚེ་དང་ལྡན་པ་མཛེས་བཟང་གིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་གནས་འཇོག་སྦྲང་རྩི་ཅན་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་གནས་འཇོག་སྦྲང་རྩི་ཅན་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བདག་ནི་སྔོན་ནི་ཡངས་པ་ཡི། །</p>
<p>སྤྲ་ཆེན་སྤྲེའུ་དབང་གྱུར་པ་ན། །</p>
<p>ལྷུང་བཟེད་མང་པོ་མཐོང་ནས་ནི། །</p>
<p>རྒྱལ་བའི་ལྷུང་བཟེད་བླངས་པ་ལས། །</p>
<p>དགེ་སློང་རྣམས་ཀྱིས་བདག་བཀག་ནས། །</p>
<p>དེ་ནས་བཅོམ་ལྡན་བཀའ་སྩལ་པ། །</p>
<p>འདི་ནི་ལྷུང་བཟེད་མི་གཅོག་གིས། །</p>
<p>དགེ་སློང་རྣམས་ཀྱིས་མ་དགག་ཞིག །སྟོན་པའི་ལྷུང་བཟེད་ཁྱེར་ནས་ནི། །</p>
<p>ཤིང་གི་ཁར་ནི་འཛེགས་ནས་སུ། །</p>
<p>སྦྲང་རྩིས་ཡོངས་སུ་བཀང་ནས་ཀྱང་། །</p>
<p>དལ་བུས་རིམ་གྱིས་བབས་ནས་ནི། །</p>
<p>ལྷུང་བཟེད་སྦྲང་རྩི་ཅན་ཐོགས་ཏེ། །</p>
<p>སྟོན་པ་ལ་ནི་ཕུལ་བ་ལས། །</p>
<p>སྟོན་པས་སྲོག་ཆགས་བཅས་པར་ནི། །</p>
<p>མཁྱེན་ཏེ་བདག་ལས་མ་བཞེས་ནས། །</p>
<p>བདག་གིས་ཕྱོགས་གཅིག་སོང་ནས་ནི། །</p>
<p>དེ་ལ་སྲོག་ཆགས་ཡོད་མཐོང་ནས། །</p>
<p>སྲོག་ཆགས་མེད་པར་གཙང་བྱས་ཏེ། །</p>
<p>སྟོན་པ་ལ་ནི་ཕུལ་བ་དང་། །</p>
<p>འོན་ཀྱང་བཅོམ་ལྡན་འདས་ཀྱིས་ནི། །</p>
<p>བདག་ལས་སྦྲང་རྩི་མ་བཞེས་པར། །</p>
<p>མ་བརྟགས་ཐུགས་སུ་ཆུད་ནས་ནི། །</p>
<p>བདེ་བར་གཤེགས་པས་མ་བཞེས་སྙམ། །</p>
<p>དེ་ནས་ལྷུང་བཟེད་སྦྲང་རྩི་ཅན། །</p>
<p>དེ་ཚེ་བདག་གིས་ཆུས་བཏབ་ནས། །</p>
<p>སེམས་ནི་མགུ་དང་དགའ་བ་ཡིས། །</p>
<p>རྫོགས་སངས་རྒྱས་ལ་ཕུལ་བ་ལས། །</p>
<p>དེ་ནས་གང་ཟག་ཟླ་མེད་པ། །</p>
<p>སྟོན་པའི་ཕྱག་འཇམ་གཉིས་ཀྱིས་སུ། །</p>
<p>བདག་ལ་ལྷུང་བཟེད་བཞེས་ནས་ནི། །</p>
<p>དེ་ནི་ཉན་ཐོས་རྣམས་ལ་གཏད། །</p>
<p>བདག་ནི་རབ་ཏུ་དགའ་གྱུར་ནས། །</p>
<p>ཐལ་མོ་ལེགས་པར་སྦྱར་བྱས་ཏེ། །</p>
<p>དེ་ནས་ཆོས་རྒྱལ་སྤྱན་སྔ་ནས། །</p>
<p>གར་བྱེད་ཅིང་ནི་དེ་ནས་སོང་། །</p>
<p>དེ་ནས་སྨོན་ལམ་བཏབ་པ་ནི། །</p>
<p>མི་ཉིད་དག་ནི་ཐོབ་ནས་སུ། །</p>
<p>སྟོན་པ་འདི་ལ་བརྟེན་ནས་ནི། །</p>
<p>བྱང་ཆུབ་དམ་པ་འདི་རེག་ཤོག །དགེ་བའི་རྩ་བ་དེས་ན་བདག །མི་ཡི་སྲིད་པ་ཐོབ་ནས་ནི། །</p>
<p>རྫོགས་པའི་སངས་རྒྱས་བླ་མེད་པ། །</p>
<p>དེད་དཔོན་འདི་ནི་མཉེས་པར་བྱས། །</p>
<p>ཤཱཀྱ་སེང་གེའི་བསྟན་པ་ལ། །</p>
<p>བདག་གིས་བྱང་ཆུབ་ཐོབ་ནས་ཀྱང་། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>བདག་ནི་དགྲ་བཅོམ་དབང་གྱུར་ཅིང་། །</p>
<p>མངོན་ཤེས་དྲུག་ལྡན་རྫུ་འཕྲུལ་ཆེ། །</p>
<p>དགེ་སློང་རྣམས་ཀྱིས་བདག་ལ་ནི། །</p>
<p>གནས་འཇོག་སྦྲང་རྩི་ཅན་དུ་ཤེས། །</p>
<p>བསོད་ནམས་བྱས་པས་གྲགས་ལྡན་པ། །</p>
<p>བདག་ནི་རྟག་ཏུ་བཀུར་ཞིང་མཆོད། །</p>
<p>དགེ་སློང་དགེ་འདུན་ཡོངས་བསྐོར་ནས། །</p>
<p>བདག་ནི་རྒྱུ་ཞིང་སོང་བ་ན། །</p>
<p>དེ་ནས་དགོན་པའི་ལམ་དུ་ནི། །</p>
<p>དགེ་སློང་དགེ་འདུན་སྐོམ་གྱུར་ནས། །</p>
<p>དེ་ན་སེམས་ལ་སྨོན་པ་ནི། །</p>
<p>དེ་རིང་སྦྲང་རྩི་རྙེད་གྱུར་ཅིག །དེ་ནས་མི་མ་ཡིན་རྣམས་ཀྱིས། །</p>
<p>བདག་སྨོན་ཤེས་ཏེ་ཕྱོགས་བཞི་ནས། །</p>
<p>སྦྲང་རྩི་ཁུར་གྱིས་བླངས་ནས་ནི། །</p>
<p>དེ་དག་ཏུ་ནི་འབུལ་བར་བྱེད། །</p>
<p>བདག་གིས་སྦྲང་རྩི་ཅི་དགོས་པ། །</p>
<p>བཟང་པོ་དག་ལས་བླངས་ནས་ནི། །</p>
<p>དགེ་སློང་དགེ་འདུན་ཚིམ་བྱས་ཏེ། །</p>
<p>དེ་ནས་ལྷག་པར་ལེགས་པར་གྱུར། །</p>
<p>འདས་མ་ཐག་པའི་སྐྱེ་བ་ལ། །</p>
<p>སྤྲེའུའི་རྒྱལ་པོ་དེ་བྱས་པས། །</p>
<p>ལོག་པར་ལྟུང་ནས་བདག་འཕོས་ནས། །</p>
<p>འཆི་མེད་གོ་འཕང་རེག་གྱུར་ཏེ། །</p>
<p>ཇི་སྐད་བདག་གིས་སྨོན་པ་ཡི། །</p>
<p>ཐམས་ཅད་འབྱོར་པ་ཉིད་དུ་གྱུར། །</p>
<p>སྟོན་པ་བཀུར་སྟི་བྱས་པས་འདིར། །</p>
<p>རང་གི་དོན་ནི་ཡོངས་སུ་རྫོགས། །</p>
<p>བཙུན་པ་བདག་གིས་དགེ་བ་གང་། །</p>
<p>བགྱིས་པ་དྲན་པ་འདི་ལགས་ཏེ། །</p>
<p>དེ་ཡི་འབྲས་བུ་སྡུག་པ་དང་། །</p>
<p>བདེ་འབྱུང་འདོད་པ་ཉམས་སུ་མྱོང་། །</p>
<p>དེ་ལྟར་གནས་འཇོག་སྦྲང་རྩི་ཅན། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>གནས་འཇོག་སྦྲང་རྩི་ཅན་གྱི་ལེའུ་སྟེ་སུམ་བཅུ་རྩ་གཅིག་པའོ།། །</p>
<p>།འདུལ་བ་གཞི། བམ་པོ་ལྔ་བཅུ་རྩ་བཞི་པ། །</p>
<p>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་རྒྱུ་ཅན་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་རྒྱུ་ཅན་ཚེ་དང་ལྡན་པ་གནས་འཇོག་སྦྲང་རྩི་ཅན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །</p>
<p>ཚེ་དང་ལྡན་པ་རྒྱུ་ཅན་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་རྒྱུ་ཅན་གྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བཤེས་ལྡན་གྲོང་དུ་བདག་གིས་སྔོན། །</p>
<p>བསྐལ་པ་དགུ་བཅུ་རྩ་གཅིག་ན། །</p>
<p>སངས་རྒྱས་རྣམ་པར་གཟིགས་པ་ནི། །</p>
<p>གྲོང་ཁྱེར་དམ་པར་འཇུག་པ་མཐོང་། །</p>
<p>ཐུགས་རྗེ་ཆེ་ལྡན་མཐོང་ནས་ནི། །</p>
<p>མེ་ཏོག་སིལ་མས་གཏོར་ནས་དེར། །</p>
<p>མེ་ཏོག་རྩ་བས་ཡར་བཏེག་ཅིང་། །</p>
<p>གྱེན་དུ་ཁ་བལྟས་ཁང་བཟངས་གནས། །</p>
<p>དེ་ནས་བདག་ནི་རབ་དགའ་བས། །</p>
<p>ཐུབ་པའི་ཞབས་ལ་མགོས་གཏུགས་ནས། །</p>
<p>ཐལ་མོ་ལེགས་པར་སྦྱར་ནས་ནི། །</p>
<p>དེ་ལ་བསྐོར་བ་བྱས་པར་གྱུར། །</p>
<p>བདག་གིས་ཆོས་ནི་མ་ཐོས་ཤིང་། །</p>
<p>བདག་ནི་སྐྱབས་སུ་མ་སོང་བར། །</p>
<p>སེམས་དད་ཉིད་ཅིག་བྱས་ནས་ནི། །</p>
<p>བདེ་གཤེགས་དྲུང་ནས་བདག་སོང་ངོ་། །</p>
<p>མཐུ་ཆེན་རྣམ་པར་གཟིགས་པ་ལ། །</p>
<p>དགེ་བའི་ལས་དེ་བྱས་པས་ན། །</p>
<p>བསྐལ་པ་དགུ་བཅུ་རྩ་གཅིག་ཏུ། །</p>
<p>ངན་འགྲོ་མངོན་པར་མི་ཤེས་སོ། །</p>
<p>བདག་ནི་ལྷ་ལུས་རབ་དགའ་ཞིང་། །</p>
<p>ལྷ་ཡི་འདོད་པ་ཡང་དག་འབྱོར། །</p>
<p>མི་ཉིད་རྙེད་པ་ཐོབ་ནས་ཀྱང་། །</p>
<p>བདག་ནི་ནོར་ཆེན་ཕྱུག་པོར་གྱུར། །</p>
<p>བདག་གི་སྐྱེ་བ་ཐ་མ་ནི། །</p>
<p>མིའི་སྲིད་ཐོབ་པ་འདི་ཡིན་ཏེ། །</p>
<p>ནོར་ཆེ་ལོངས་སྤྱོད་ཆེ་བ་ཡི། །</p>
<p>བྲམ་ཟེ་རྣམས་ཀྱི་རིགས་སུ་གྱུར། །</p>
<p>སྒྲ་ངེས་སྦྱོར་དང་ཤེས་གསལ་བཅས། །</p>
<p>སྐྱེས་བུ་ཆེན་པོ་མཚན་དང་ནི། །</p>
<p>ཚིག་གི་དོན་བཅས་སྟོན་པ་ཡིས། །</p>
<p>གསང་ཚིག་རྣམས་ཀྱི་ཕ་རོལ་ཕྱིན། །</p>
<p>བྲམ་ཟེ་ལྔ་བརྒྱ་རྣམས་ལ་ནི། །</p>
<p>ཚལ་དུ་གསང་ཚིག་བརྗོད་པའི་ཕྱིར། །</p>
<p>བྲམ་ཟེ་རྣམས་ཀྱིས་ཡོངས་བསྐོར་ནས། །</p>
<p>བདག་ནི་ཁྱིམ་ནས་བྱུང་བ་ལས། །</p>
<p>བདག་གིས་རྫོགས་པའི་སངས་རྒྱས་ནི། །</p>
<p>དགེ་སློང་དགེ་འདུན་མདུན་བདར་ནས། །</p>
<p>དཔའ་བོ་ཆེན་པོ་མ་ག་དྷཱའི། །</p>
<p>གྲོང་མཆོག་ཏུ་ནི་འཇུག་པ་མཐོང་། །</p>
<p>བདག་གིས་ཐུགས་རྗེ་ལྡན་མཐོང་ནས། །</p>
<p>ཡིད་དགའ་བར་ནི་གྱུར་པ་དང་། །</p>
<p>སྔོན་གྱི་རྒྱུ་ནི་དེ་དག་གིས། །</p>
<p>མཚན་རྣམས་ལ་ནི་བརྟགས་པ་ལས། །</p>
<p>འཇིག་རྟེན་མགོན་པོའི་མཚན་རྣམས་ནི། །</p>
<p>སུམ་བཅུ་རྩ་གཉིས་ཡོངས་རྫོགས་ཤིང་། །</p>
<p>དཔེ་བྱད་རྣམས་ཀྱིས་མཛེས་པ་ཡི། །</p>
<p>གྲགས་པར་ལྡན་པ་མཐོང་བར་གྱུར། །</p>
<p>མཚན་དང་ལྡན་པ་དེ་མཐོང་ནས། །</p>
<p>མགོ་བོ་ཡིས་ནི་ཕྱག་བྱས་ཏེ། །</p>
<p>ཕྱོགས་གཅིག་འདུག་ནས་གུས་པས་ནི། །</p>
<p>འདྲེན་པ་དེ་ལ་མངོན་བསྟོད་པ། །</p>
<p>ཇི་ལྟར་གསང་ཚིག་ལ་གདའ་བ། །</p>
<p>ཁྱོད་ལ་དེ་བཞིན་དེ་གདའ་བས། །</p>
<p>ཁྱོད་སངས་རྒྱས་པར་ཐེ་ཚོམ་མེད། །</p>
<p>འཇིག་རྟེན་གྱི་ནི་སྟོན་པ་མཆོག །ཁྱོད་ནི་ཚངས་པ་བརྒྱ་བྱིན་ཁྱོད། །</p>
<p>ཁྱོད་ལས་ལྷག་པ་མ་མཆིས་ཏེ། །</p>
<p>ཁྱོད་ནི་ཉི་མ་ཁྱབ་འཇུག་ལགས། །</p>
<p>ཁྱོད་ནི་འཇིག་རྟེན་བླ་ན་མེད། །</p>
<p>རྒྱལ་བ་ཁྱོད་འདྲའང་མ་མཐོང་ན། །</p>
<p>ལྷག་པ་ལྟ་ཞིག་ག་ལ་ཞིག །ལྷ་དང་བཅས་པའི་འཇིག་རྟེན་ན། །</p>
<p>ཁྱོད་ནི་རྒྱལ་བ་བདུད་ཟིལ་ནོན། །</p>
<p>ཁྱོད་ནི་མགོན་མེད་རྣམས་ཀྱི་གནས། །</p>
<p>རྟེན་མེད་རྣམས་ཀྱི་སྐྱབས་ཀྱང་ལགས། །</p>
<p>ཁྱོད་ཀྱི་ཉན་ཐོས་ཉིད་དུ་མཆིས། །</p>
<p>ཁྱོད་ནི་བདག་གི་སྐྱབས་མཛོད་ཅིག །དེ་ནས་གསེར་གྱི་མཆོད་སྡོང་ལྟའི། །</p>
<p>ཕྱག་ནི་དེ་ཡིས་བརྐྱང་མཛད་དེ། །</p>
<p>རྒྱལ་བའི་ཕྱག་ནི་སྨད་མཛད་ནས། །</p>
<p>བདག་གི་མགོ་ལ་ཀུན་དུ་བྱུགས། །</p>
<p>ཡིད་ནི་རབ་ཏུ་དང་བྱས་པས། །</p>
<p>ཁྱོད་ཀྱིས་བསོད་ནམས་མང་པོ་བསྐྱེད། །</p>
<p>སེམས་ནི་རབ་ཏུ་དང་རྣམས་ཀྱི། །</p>
<p>ཡོན་ཆུང་བར་ནི་མི་འགྱུར་རོ། །</p>
<p>ཡོན་གནས་བླ་ན་མེད་པ་ཡི། །</p>
<p>སངས་རྒྱས་ལ་ནི་ཁྱོད་ཀྱིས་བསྟེན། །</p>
<p>བྲམ་ཟེ་ཁྱེའུ་ཡིས་མཆོད་སྦྱིན་བྱས། །</p>
<p>ཞིང་རབ་ལ་ནི་ས་བོན་བཏབ། །</p>
<p>ངན་སོང་གི་ནི་ལམ་བཅད་པས། །</p>
<p>ཁྱོད་ལ་ངན་འགྲོའི་འཇིགས་པ་མེད། །</p>
<p>བྲམ་ཟེ་ཁྱེའུ་ཡིས་བདུད་རྩི་ཡིས། །</p>
<p>སྒོ་ཕྱེ་བར་ནི་དོགས་མེད་བྱོས། །</p>
<p>ཁྱོད་ནི་རབ་ཏུ་འབྱུང་འདོད་ན། །</p>
<p>རལ་པ་ཀུན་ནི་མྱུར་སྤངས་ཏེ། །</p>
<p>ང་ཡི་སྤྱན་སྔར་རབ་བྱུང་ལ། །</p>
<p>བྲམ་ཟེ་ཐ་བ་མེད་པར་གྱིས། །</p>
<p>བདག་ནི་ཆོས་ཉིད་ལ་དགའ་ནས། །</p>
<p>དེ་ན་སློབ་མའི་ཚོགས་སྨྲ་བ། །</p>
<p>ཁྱོད་ནི་བྲམ་ཟེར་གྱུར་ཟིན་ན། །</p>
<p>ཇི་ལྟར་དགེ་སྦྱོང་མགོ་རེག་འགྱུར། །</p>
<p>དཀར་པོའི་རིགས་འདི་སྤངས་ནས་ནི། །</p>
<p>ནག་པོའི་རིགས་འདི་ཁས་ལེན་ནམ། །</p>
<p>འཇིག་རྟེན་ན་ནི་བྲམ་ཟེ་གཙོ། །</p>
<p>ཕ་རོལ་ཕྱིན་ཅིང་ཚངས་པ་ཡི། །</p>
<p>སྙིང་དང་ཁ་ནས་སྐྱེས་པ་ཡིན། །</p>
<p>བྲམ་ཟེ་ཚངས་པས་སྤྲུལ་པ་ཡིན། །</p>
<p>ཁྱེད་ཅག་ཀུན་ནི་མི་མཁས་པ། །</p>
<p>ཁྱེད་ཅག་ཀུན་ནི་མི་ཤེས་པ། །</p>
<p>འདི་ན་བདག་ཅི་གསང་ཚིག་གི། །</p>
<p>དེ་ཉིད་རིག་ཅིང་ཕ་རོལ་ཕྱིན། །</p>
<p>བདག་ནི་ཤེས་རབ་མཐའ་ཡས་ཀྱིས། །</p>
<p>གསུངས་པ་ཇི་ལྟར་ཤེས་པ་བཞིན། །</p>
<p>དེ་བཞིན་དུ་ནི་བདག་བྱེད་ཀྱིས། །</p>
<p>གང་དག་དེར་འགྲོ་མི་འདོད་པ། །</p>
<p>ཅི་སེམས་ཇི་ལྟར་འདོད་པ་བཞིན། །</p>
<p>གར་དགའ་དེར་ནི་འདེང་ལ་རག །བདག་ནི་གསང་ཚིག་དོན་མི་གཉེར། །</p>
<p>ལྟོས་པར་ཡང་ནི་མི་བྱེད་དོ། །</p>
<p>དེ་ནས་བདག་གི་སློབ་མའི་ཚོགས། །</p>
<p>མཆི་མས་བརྣངས་ཤིང་ངུ་བཞིན་གྱིས། །</p>
<p>སྙིང་ནི་རྗེ་རྗེ་སྐད་སྨྲས་ནས། །</p>
<p>དེ་ནས་དེ་རྣམས་ཕྱོགས་ཕྱོགས་དོང་། །</p>
<p>དེ་ནས་ཐུགས་རྗེ་ཆེ་ལྡན་པའི། །</p>
<p>ཐུབ་པས་བདག་ལ་གསུངས་པ་ནི། །</p>
<p>དགེ་སློང་ཚུར་ཤོག་བཀའ་སྩལ་པས། །</p>
<p>བདག་ནི་བསྙེན་པར་རྫོགས་པར་གྱུར། །</p>
<p>ཁྱིམ་རྣམས་ནས་ནི་ཁྱིམ་མེད་པར། །</p>
<p>ཡང་དག་དད་པས་རབ་ཏུ་བྱུང་། །</p>
<p>སངས་རྒྱས་བསྟན་པ་ཆུབ་བྱས་ནས། །</p>
<p>མངོན་པར་ཤེས་ཀུན་རེག་གྱུར་ཏེ། །</p>
<p>སྔོན་གྱི་གནས་ནི་རྗེས་སུ་དྲན། །</p>
<p>ལྷ་ཡི་མིག་ནི་རྣམ་པར་དག །བདག་སྔོན་གང་ན་འདུག་པ་ཡི། །</p>
<p>འཆི་འཕོ་སྐྱེ་བ་ཤེས་པར་གྱུར། །</p>
<p>ཟག་པ་ཟད་པ་ཐོབ་པས་ན། །</p>
<p>བདག་གིས་རྫུ་འཕྲུལ་མངོན་དུ་བྱས། །</p>
<p>དེ་ལྟར་གནས་བརྟན་རྒྱུ་ཅན་གྱིས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>གནས་བརྟན་རྒྱུ་ཅན་གྱི་ལེའུ་སྟེ་སུམ་བཅུ་རྩ་གཉིས་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ཀཽཎྜི་ནྱ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ཀཽཎྜི་ནྱ་ཚེ་དང་ལྡན་པ་རྒྱུ་ཅན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་ཀཽཎྜི་ནྱས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ཀཽཎྜི་ནྱས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སྔོན་ནི་ཐུབ་ཆེན་འོད་སྲུང་གི །དམ་པའི་ཆོས་ནི་ནུབ་པ་ན། །</p>
<p>ཉན་ཐོས་ཐམས་ཅད་འདུས་ནས་སུ། །</p>
<p>ཕན་ཚུན་དག་ཏུ་སྨྲས་པ་ནི། །</p>
<p>སྟོན་པ་ཐུགས་རྗེ་འོད་སྲུང་ནི། །</p>
<p>མྱ་ངན་འདས་པས་ངེས་པར་ཡང་། །</p>
<p>རབ་ཏུ་བྱུང་བ་སྲབ་གྱུར་ཅིང་། །</p>
<p>དམ་ཆོས་ཀྱང་ནི་སྟོན་མི་འགྱུར། །</p>
<p>བདག་ཅག་ཇི་སྐད་ཐོས་པའི་ཆོས། །</p>
<p>ཕན་ཚུན་ཡང་དག་གསལ་བྱས་ནས། །</p>
<p>སངས་རྒྱས་བསྟན་ལས་སྤྲོ་བ་དང་། །</p>
<p>བརྩོན་འགྲུས་བརྩམ་པས་གནས་པར་བྱ། །</p>
<p>དེ་དག་རི་ལ་འཛེགས་ནས་ནི། །</p>
<p>ཟག་པ་ཟད་པ་མ་ཐོབ་པར། །</p>
<p>རེ་ཞིག་འདི་ནས་མི་ལྡང་ཞེས། །</p>
<p>རྩྭ་ཡི་གདིང་བ་དག་ལ་འཁོད། །</p>
<p>སྲོག་ལ་ཡང་ནི་མི་ལྟ་བར། །</p>
<p>བརྩོན་འགྲུས་བརྩམས་ཏེ་གནས་པ་ན། །</p>
<p>བདུན་གྱིས་མངོན་པར་ཤེས་ལ་རེག །དགེ་སློང་དག་ནི་མྱ་ངན་འདས། །</p>
<p>དེ་ཡི་བདུན་པ་བདག་ཡིན་ཏེ། །</p>
<p>དབང་པོ་བརྟུལ་ཞིང་བསོད་ནམས་ཆུང་། །</p>
<p>སྙོམས་མེད་སྦྱོར་ལ་བརྩོན་པ་ཡི། །</p>
<p>སོ་སོའི་སྐྱེ་བོ་འཆི་དུས་བྱས། །</p>
<p>བདག་གིས་བརྩོན་འགྲུས་མ་བཏང་ཞིང་། །</p>
<p>དེ་བཞིན་རབ་ཏུ་བརྩོན་གནས་པས། །</p>
<p>དགའ་ལྡན་རྣམས་དང་སྐལ་མཉམ་པའི། །</p>
<p>ལྷ་ཡི་འཇིག་རྟེན་རྣམས་སུ་སྐྱེས། །</p>
<p>དེ་ན་ཤཱཀྱ་སེང་གེ་ཡི། །</p>
<p>ཐུབ་ཆེན་བྱང་ཆུབ་སེམས་དཔའ་མཐོང་། །</p>
<p>ཐུབ་པ་ལྷ་ཡི་ཚོགས་ལ་ནི། །</p>
<p>སྐྱོ་བར་འགྱུར་བའི་ཆོས་སྟོན་མཛད། །</p>
<p>བདག་གིས་དེ་ཡི་ཆོས་བཤད་པ། །</p>
<p>ཐོས་ནས་རྩེ་གཅིག་ཡིད་གྱུར་ཏེ། །</p>
<p>དམ་ཆོས་ཡིད་ལ་བྱེད་པ་ནི། །</p>
<p>ལན་འགའང་རྣམ་པར་མ་སྤངས་སོ། །</p>
<p>ལྷ་ཡི་འཇིག་རྟེན་བདག་སོན་ནས། །</p>
<p>གྲོང་ཁྱེར་སེར་སྐྱ་ཞེས་བྱ་བའི། །</p>
<p>ཀཽཎྜི་ནྱ་རུས་བྲམ་ཟེ་ཡི། །</p>
<p>རིགས་ཅན་དུ་ནི་སྐྱེས་པར་གྱུར། །</p>
<p>བྱང་ཆུབ་སེམས་དཔའི་གྲགས་ཆེན་ལྡན། །</p>
<p>ཟས་གཙང་སྲས་པོར་གྱུར་ནས་ནི། །</p>
<p>དད་པས་བྱུང་ནས་དཀའ་སྤྱོད་པ། །</p>
<p>སྤྱད་པར་གྱུར་པ་དེ་ཡི་ཚེ། །</p>
<p>རྒྱལ་པོའི་མཆོག་ནི་ཟས་གཙང་གིས། །</p>
<p>བདག་བཀུག་ནས་ཀྱང་སྨྲས་པ་ནི། །</p>
<p>རབ་ཏུ་འབྱུང་བར་འདོད་པར་གྱིས། །</p>
<p>དེར་ནི་དེ་ཡི་ནད་གཡོག་བྱོས། །</p>
<p>དེ་ཚེ་བདག་གིས་ཡིད་དད་པས། །</p>
<p>བྱང་ཆུབ་སེམས་དཔའི་རིམ་གྲོ་བྱས། །</p>
<p>ལམ་འདིའི་རྣམ་དག་འགྱུར་མིན་ཞེས། །</p>
<p>ཡིད་བྱུང་ནས་ནི་གཤེགས་པར་གྱུར། །</p>
<p>གང་ཚེ་ཤཱཀྱ་ཐུབ་པས་ནི། །</p>
<p>ཆོས་ཀྱི་འཁོར་ལོ་བསྐོར་བ་ན། །</p>
<p>ཀུན་གྱི་ཐོག་མར་བདག་གིས་ནི། །</p>
<p>དེ་ཡི་དམ་ཆོས་རྟོགས་པར་གྱུར། །</p>
<p>འོད་སྲུང་གི་ནི་གསུང་རབ་ལ། །</p>
<p>ཚངས་པར་སྤྱོད་ལ་བདག་གིས་གནས། །</p>
<p>སངས་རྒྱས་བདག་གིས་མཉེས་བྱས་ཤིང་། །</p>
<p>ཟག་པ་ཟད་པ་ཐོབ་པར་གྱུར། །</p>
<p>དེ་ལྟར་གནས་བརྟན་ཀཽཎྜི་ནྱས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>ཀཽཎྜི་ནྱའི་ལེའུ་སྟེ་སུམ་བཅུ་རྩ་གསུམ་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ཉེ་བ་འཁོར་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ཉེ་བ་འཁོར་ཚེ་དང་ལྡན་པ་ཀཽཎྜི་ནྱས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། །</p>
<p>ཚེ་དང་ལྡན་པ་ཉེ་བ་འཁོར་གྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །ཚེ་དང་ལྡན་པ་ཉེ་བ་འཁོར་གྱིས་ཀྱང་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བདག་ནི་སྔོན་གྱི་ཚེ་རབས་ན། །</p>
<p>བཱ་རཱ་ཎ་སཱིའི་རྒྱལ་ཁབ་ཏུ། །</p>
<p>རྒྱལ་པོ་ཚངས་སྦྱིན་ཞེས་བྱ་བའི། །</p>
<p>འདྲེག་མཁན་དུ་ནི་གྱུར་པ་ན། །</p>
<p>དེ་ཡི་སྐྲ་དང་ཁ་སྤུ་རྣམས། །</p>
<p>འདྲེག་ཅིང་འཆོས་པར་བྱེད་པ་ན། །</p>
<p>དེ་ནས་མངོན་པར་རངས་གྱུར་ནས། །</p>
<p>བགོ་བདག་ནི་བདག་ལ་བྱིན། །</p>
<p>གུས་དང་བཅས་པའི་སྡུག་སེམས་ཀྱིས། །</p>
<p>རྒྱལ་པོའི་རིམ་གྲོ་བྱེད་པ་ན། །</p>
<p>མཉེས་ནས་དེ་ནས་དེ་ལ་ནི། །</p>
<p>མ་ཐོས་པ་ཡི་ཚིགས་བཅད་བསྒྲགས། །</p>
<p>འདོད་པ་རྣམས་ནི་མནོག་ཆུང་ཞིང་། །</p>
<p>སྡིག་པའི་རྩ་དང་མྱ་ངན་རྩ། །</p>
<p>རྣམ་པར་སྨིན་པ་རྩུབ་པ་ཡིན། །</p>
<p>བྲམ་ཟེའི་ཁྱེའུ་ནི་གང་ཞིག་གིས། །</p>
<p>འདོད་པའི་ཡོན་ཏན་སྤངས་ནས་ནི། །</p>
<p>རབ་བྱུང་ཐོབ་པ་ལེགས་ཐོབ་ཡིན། །</p>
<p>མ་ཐོས་ཚིགས་བཅད་དེས་ཐོས་ནས། །</p>
<p>དེ་ནས་སྐྱོ་བར་གྱུར་པ་དང་། །</p>
<p>རྒྱལ་པོ་བདག་ནི་གནང་བར་མཛོད། །</p>
<p>ཁྱིམ་མ་མཆིས་པར་རབ་འབྱུང་ངོ་། །</p>
<p>དེ་ནས་རྒྱལ་པོས་བདག་ལ་སྨྲས། །</p>
<p>གལ་ཏེ་རབ་ཏུ་བྱུང་ནས་ཀྱང་། །</p>
<p>ཕྱིར་ཀྱང་བདག་ལ་ལྟ་བ་ཡི། །</p>
<p>ཁས་བླང་བ་ནི་བྱ་བའི་རིགས། །</p>
<p>རྒྱལ་དབང་ཁྱོད་ལ་བདག་གིས་ནི། །</p>
<p>དེ་བཞིན་བགྱི་བར་དམ་བཅའ་ཡིས། །</p>
<p>བདག་རབ་བྱུང་ནས་སླར་ཡང་ནི། །</p>
<p>ལྟ་བར་བདག་ལ་ཐུགས་ཆེས་མཛོད། །</p>
<p>དེ་ནས་རྒྱལ་པོས་གནང་ནས་ནི། །</p>
<p>བདག་གིས་དགོན་པའི་ནགས་སོང་ནས། །</p>
<p>གཞུང་ཅན་དྲུང་དུ་ཉེར་སོང་སྟེ། །</p>
<p>ཁྱིམ་མེད་པར་ནི་རབ་ཏུ་བྱུང་། །</p>
<p>ཇི་ལྟར་རིགས་པར་རབ་བྱུང་ནས། །</p>
<p>ཚངས་པའི་གནས་པ་བཞི་པོ་ཡི། །</p>
<p>ཚད་མེད་པ་ལ་རབ་བསྒོམས་པས། །</p>
<p>བདག་གིས་འདོད་ཆགས་བྲལ་བ་ཐོབ། །</p>
<p>རྒྱལ་པོ་དེ་ཡི་ཚེ་ལ་ནི། །</p>
<p>དེ་ཚེ་བདག་མིང་གང་གཱ་སྐྱོང་། །</p>
<p>འབྱོར་པ་ཆེ་ཞིང་མཐུ་ཡང་ཆེ། །</p>
<p>སྐྱེ་བོའི་ཚོགས་ཀྱིས་མཆོད་པར་གྱུར། །</p>
<p>གཞུང་ཅན་དྲུང་དུ་སོང་ནས་ནི། །</p>
<p>མགོ་བོ་ཡིས་ནི་ཕྱག་བྱས་ཏེ། །</p>
<p>བདག་གིས་ཕྱོགས་གཅིག་འདུག་ནས་ནི། །</p>
<p>འདི་སྐད་ཀྱི་ནི་ཚིག་སྨྲས་སོ། །</p>
<p>སློབ་དཔོན་བདག་གི་ཚིག་གསོན་ཅིག །མི་ཡི་དབང་པོ་ཚངས་སྦྱིན་ལ། །</p>
<p>སླར་ཡང་ལྟ་བར་བགྱི་བ་ཡི། །</p>
<p>དམ་བཅས་པ་ནི་ཆུང་ཞིག་མཆིས། །</p>
<p>གནང་བར་བྱའོ་བྲམ་ཟེ་ཁྱོད། །</p>
<p>བཱ་རཱ་ཎ་སཱིའི་གྲོང་ཁྱེར་སོང་། །</p>
<p>ཁྱོད་ནི་བརྫུན་དུ་མི་འགྱུར་བར། །</p>
<p>དམ་བཅས་པ་ཡི་མཐར་ཕྱུང་ཤིག །གནང་བར་བྱ་ཡིས་ཁྱོད་སོང་ལ། །</p>
<p>ཁོ་བོ་ཡི་ནི་ཚིག་བཞིན་གྱིས། །</p>
<p>འདི་ནས་སོང་ལ་མི་དབང་པོ། །</p>
<p>ཚངས་སྦྱིན་དད་པ་སྐྱེད་པར་གྱིས། །</p>
<p>གཞུང་ཅན་གྱིས་ནི་བདག་གནང་ནས། །</p>
<p>དྲང་སྲོང་བསྐོར་བ་བྱས་ནས་ནི། །</p>
<p>བཱ་རཱ་ཎ་སཱིའི་གྲོང་ཁྱེར་དུ། །</p>
<p>རིམ་བཞིན་དུ་ནི་སོང་བ་ལས། །</p>
<p>དེ་བཞིན་དེར་ནི་བདག་འོངས་ཞེས། །</p>
<p>ཚངས་སྦྱིན་ཉིད་ཀྱིས་ཐོས་ནས་ནི། །</p>
<p>རྒྱལ་པོའི་འབྱོར་པ་ཆེན་པོས་ནི། །</p>
<p>བདག་གི་དྲུང་དུ་ཉེ་བར་འོངས། །</p>
<p>ཤིང་རྟ་ལས་བབས་བདག་གི་ནི། །</p>
<p>རྐང་པ་གཉིས་ལ་ཕྱག་བྱས་ནས། །</p>
<p>ཕྱོགས་གཅིག་ཏུ་ནི་འདུག་པར་གྱུར། །</p>
<p>འདོད་པ་རྣམས་ལས་རྒལ་འགྱུར་བའི། །</p>
<p>དེ་ལ་ཆོས་ནི་བཤད་པ་དང་། །</p>
<p>རྒྱལ་པོས་ཐོས་ནས་ཡིད་དགའ་བས། །</p>
<p>འདོད་པ་དོན་དུ་མི་གཉེར་གྱུར། །</p>
<p>རྒྱ་ཆེའི་སེམས་དང་ཡིད་དགའ་བས། །</p>
<p>ཚངས་སྦྱིན་གྱིས་ནི་འདི་སྐད་སྨྲས། །</p>
<p>བདག་འདོད་དོན་དུ་གཉེར་མིན་པས། །</p>
<p>བདག་ཀྱང་རབ་ཏུ་འབྱུང་བར་བྱ། །</p>
<p>རྒྱལ་པོ་ཚུར་སྤྱོན་དགོན་པའི་ནགས། །</p>
<p>དབེན་པ་དག་ཏུ་བཞུད་པར་བགྱི། །</p>
<p>བྲམ་ཟེ་དྲང་སྲོང་གཞུང་ཅན་གྱི། །</p>
<p>དྲུང་དུ་ཉེ་བར་བཞུད་པར་མཛོད། །</p>
<p>རྒྱལ་པོ་དེས་ནི་བུ་ཐུ་བོ། །</p>
<p>འཇིགས་མེད་རྒྱལ་སྲིད་ལ་བཞག་སྟེ། །</p>
<p>རྒྱལ་མཆོག་རྒྱལ་སྲིད་སྤངས་ནས་ནི། །</p>
<p>ཁྱིམ་མེད་པར་ཡང་རབ་ཏུ་བྱུང་། །</p>
<p>ནང་མི་དང་ནི་བློན་ཆེན་དང་། །</p>
<p>གྲོང་ཁྱེར་པ་ནི་ཐམས་ཅད་དང་། །</p>
<p>གཉེན་གྱི་ཚོགས་ཀྱིས་ཡོངས་བསྐོར་ནས། །</p>
<p>རབ་ཏུ་འབྱུང་ཕྱིར་མངོན་དུ་བྱུང་། །</p>
<p>གཞུང་ཅན་དྲུང་དུ་སོང་ནས་ནི། །</p>
<p>མགོ་བོས་ཕྱག་ནི་བྱས་ནས་ཀྱང་། །</p>
<p>རྒྱལ་པོས་ཐལ་མོ་སྦྱར་ནས་ནི། །</p>
<p>རབ་ཏུ་འབྱུང་བར་གསོལ་བ་བཏབ། །</p>
<p>སྟོང་ཕྲག་དག་ནི་དུ་མ་དང་། །</p>
<p>ཁྱིམ་མེད་པར་ནི་རབ་བྱུང་སྟེ། །</p>
<p>སྐྲ་དང་ཁ་སྤུ་བྲེགས་ནས་ཀྱང་། །</p>
<p>ངུར་སྨྲིག་གོས་ནི་བགོས་པར་གྱུར། །</p>
<p>གཞུང་ཅན་ཤིན་ཏུ་མཉམ་བཞག་པས། །</p>
<p>ཚངས་པའི་འཇིག་རྟེན་སྐྱེ་འགྱུར་བའི། །</p>
<p>ཚངས་པའི་གནས་པ་བཞི་པོ་ཡི། །</p>
<p>ཆོས་ནི་ཀུན་ལ་བཤད་པར་བྱས། །</p>
<p>གུས་དང་བཅས་པའི་བྱམས་སེམས་ཀྱིས། །</p>
<p>རྒྱལ་པོ་དེ་ཡི་རིམ་གྲོ་བྱས། །</p>
<p>དེ་ནས་འཆི་འཕོའི་དུས་བྱས་ཏེ། །</p>
<p>འོད་གསལ་རྣམས་སུ་སོང་བར་གྱུར། །</p>
<p>འོད་གསལ་ནས་ནི་ཤི་འཕོས་ནས། །</p>
<p>སླར་ཡང་འདིར་ནི་འོངས་པ་ན། །</p>
<p>གང་དང་གང་དུ་སྐྱེས་པར་ནི། །</p>
<p>ནོར་ཆེ་བ་དང་ཕྱུག་པོར་གྱུར། །</p>
<p>ལྷ་རྣམས་དང་ནི་མི་རྣམས་ཀྱི། །</p>
<p>བདེ་བ་མང་པོ་ཉམས་སུ་མྱོང་། །</p>
<p>དུས་ཀྱི་ཐ་མ་འདི་ལ་ནི། །</p>
<p>བདག་གི་ལུས་ཀྱི་ཐ་མ་ལ། །</p>
<p>ཤཱཀྱ་རྣམས་ཀྱི་ཡུལ་དུ་ནི། །</p>
<p>གྲོང་ཁྱེར་སེར་སྐྱ་ཞེས་བྱར་སྐྱེས། །</p>
<p>སྤྱོད་ཡུལ་སྤྱོད་པ་ཕུན་ཚོགས་པའི། །</p>
<p>ཤཱཀྱ་རྣམས་ཀྱི་འདྲེག་མཁན་གྱུར། །</p>
<p>ཤཱཀ་སྲས་ཐུགས་བརྩེའི་བདག་ཉིད་ཅན། །</p>
<p>ཉན་ཐོས་བཅས་ལ་རིམ་གྲོ་བྱས། །</p>
<p>རྒྱལ་པོ་ཆེན་པོའི་འབྱོར་པས་ནི། །</p>
<p>རབ་ཏུ་འབྱུང་བར་མངོན་འབྱུང་བ། །</p>
<p>དེ་རྣམས་བདག་གིས་སྐྲ་བྲེགས་ནས། །</p>
<p>འདི་སྐད་ཀྱི་ནི་ཚིག་སྨྲས་སོ། །</p>
<p>དཔོན་པོ་འཚོ་བ་མ་སྩལ་ན། །</p>
<p>བདག་ནི་ཇི་ལྟར་འཚོ་བར་འགྱུར། །</p>
<p>དེ་ཡི་རྒྱན་ནི་གང་ཡིན་དང་། །</p>
<p>གོས་རྣམས་གྱོན་པ་གང་ཡིན་པ། །</p>
<p>འདི་ནི་ཁྱོད་ཀྱི་འཚོ་བའོ་ཞེས། །</p>
<p>དེས་ནི་ཀུན་དགའ་བདག་ལ་བྱིན། །</p>
<p>རིན་ཆེན་མང་པོ་བརྟགས་ནས་ནི། །</p>
<p>དེ་ལ་བདག་ནི་སྐྱོ་གྱུར་ནས། །</p>
<p>འདི་དག་ཐམས་ཅད་སྤངས་ནས་ནི། །</p>
<p>བདག་ནི་རབ་འབྱུང་གསོལ་བ་བྱ། །</p>
<p>བཀྲེན་པ་བདག་ལ་འདི་ལྟ་བུའི། །</p>
<p>རིན་ཆེན་རྣམས་ཀྱིས་ཅི་ཞིག་བྱ། །</p>
<p>གཞན་འགའ་ཞིག་གིས་ཐོས་ན་ནི། །</p>
<p>སྲོག་ལ་གདོན་ལྟོ་ཟ་བར་འགྱུར། །</p>
<p>བདག་གིས་ཉིད་ཀྱི་སྣོད་སྤྱད་ནི། །</p>
<p>གང་ཡིན་ཤིང་ལ་བཏགས་ནས་སུ། །</p>
<p>བོར་ནས་བདག་ནི་ཁྱིམ་དག་ནས། །</p>
<p>བྱུང་སྟེ་ངེས་པར་འབྱུང་བར་བྱ། །</p>
<p>བདག་ནི་རིན་ཆེན་དོན་གཉེར་མིན། །</p>
<p>བདག་ཀྱང་རབ་ཏུ་འབྱུང་བར་བྱ། །</p>
<p>བདག་གི་ཚིག་དེ་ཤཱཀྱ་ཡི། །</p>
<p>རྒྱལ་པོས་ཐོས་ནས་འདི་སྐད་སྨྲས། །</p>
<p>ཁྱོད་ནི་ཐོག་མར་རབ་བྱུང་དང་། །</p>
<p>རྒན་པ་ཉིད་དུ་ཁྱོད་འགྱུར་རོ། །</p>
<p>རྗེས་སུ་ཐུགས་བརྩེར་དགོངས་ནས་ནི། །</p>
<p>བདག་ལ་དགེ་སློང་ཚུར་ཤོག་གསུངས། །</p>
<p>བདག་ནི་ཐོག་མར་རབ་ཏུ་བྱུང་། །</p>
<p>དེ་ནས་རྒྱལ་རིགས་རབ་བྱུང་ནས། །</p>
<p>བདག་གི་རྐང་ལ་ཕྱག་བྱས་པས། །</p>
<p>ཤཱཀྱ་དེ་རྣམས་ང་རྒྱལ་བོར། །</p>
<p>དེ་ལྟར་བདག་ནི་རབ་བྱུང་བས། །</p>
<p>མངོན་པར་ཤེས་པ་དྲུག་རེག་ནས། །</p>
<p>དགྲ་བཅོམ་མངོན་ཤེས་དྲུག་ལྡན་ཞིང་། །</p>
<p>བདག་ནི་འདུལ་བའི་ཕ་རོལ་ཕྱིན། །</p>
<p>སྟོན་པ་ཉིད་ཀྱིས་འདུལ་བ་འཛིན། །</p>
<p>རྣམས་ཀྱི་མཆོག་ཏུ་བསྔགས་པ་སྟེ། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>ཉེ་བ་འཁོར་གྱིས་ལས་ལུང་བསྟན། །</p>
<p>ཉེ་བ་འཁོར་གྱི་ལེའུ་སྟེ་སུམ་བཅུ་རྩ་བཞི་པའོ།། །</p>
<p>།དེ་ནས་འཇིག་རྟེན་མགོན་པོས་ནི། །</p>
<p>གནས་བརྟན་འོད་བྱེད་ལ་གསུངས་པ། །</p>
<p>ཁྱོད་ཀྱིས་སྔོན་བྱས་གང་ཡིན་པའི། །</p>
<p>རང་གི་ལས་ནི་ལུང་སྟོན་ཅིག །རྒྱལ་བའི་གསུང་དབྱངས་ཐོས་ནས་ནི། །</p>
<p>སྔོན་ཆད་བདག་གིས་གང་བགྱིས་པའི། །</p>
<p>རང་གི་ལས་ནི་དྲན་པ་གང་། །</p>
<p>དེ་ནི་ཐུབ་པའི་སྤྱན་སྔར་གསོལ། །</p>
<p>འཇིག་རྟེན་གཙོ་བོ་སྐྱོབ་པ་པོ། །</p>
<p>སངས་རྒྱས་པད་མ་བླ་མ་ཡི། །</p>
<p>མཆོད་རྟེན་ཚལ་སྟུག་བཞུགས་པ་ནི། །</p>
<p>རི་དགས་གདུག་པ་རྣམས་ཀྱིས་བསྟེན། །</p>
<p>མཆོད་རྟེན་དེ་ལ་ཕྱག་བགྱིད་པ། །</p>
<p>རྔོ་ཐོག་པ་ནི་འགའ་མ་མཆིས། །</p>
<p>མི་དེ་རྣམས་ནི་བསོད་ནམས་དང་། །</p>
<p>སྡིག་པ་རབ་ཏུ་མ་འཚལ་ཏོ། །</p>
<p>བདག་གིས་སོང་ནས་ཤིང་རྣམས་དང་། །</p>
<p>རྩྭ་རྣམས་བསལ་བ་བགྱིས་ནས་ནི། །</p>
<p>ཕྱགས་མ་དག་ནི་བླངས་ནས་ཀྱང་། །</p>
<p>དེ་ནས་ཐམས་ཅད་ཕྱག་དར་བགྱིས། །</p>
<p>བསྐོར་བ་བརྒྱད་དང་ཕྱག་བགྱིས་ཏེ། །</p>
<p>མཆོད་པ་བགྱིས་ནས་སླར་ལོག་ལགས། །</p>
<p>དགེ་བའི་རྩ་བ་དེས་ན་བདག །ལྷ་རྣམས་སུ་ནི་སྐྱེས་པ་ན། །</p>
<p>འདོད་པ་ཐམས་ཅད་འབྱོར་གྱུར་ཅིང་། །</p>
<p>སུམ་བཅུ་རྩ་གསུམ་རྣམས་སུ་དགའ། །</p>
<p>ལྷ་ཡུལ་ལྷ་ཡི་རྒྱལ་སྲིད་ནི། །</p>
<p>སུམ་བཅུ་རྩ་དྲུག་བར་དུ་བགྱིས། །</p>
<p>དེ་ན་བདག་གི་གནས་མཆིས་པ། །</p>
<p>གསེར་གྱི་འོད་ནི་ཤིན་ཏུ་གསལ། །</p>
<p>རྒྱར་ནི་དཔག་ཚད་སུམ་བཅུ་དྲུག །ཁོར་ཡུག་དཔག་ཚད་དྲུག་བཅུ་ཐམ། །</p>
<p>རྒྱལ་བའི་མཆོད་རྟེན་དེ་ཕྱགས་ནས། །</p>
<p>ངོ་མཚར་བྱུང་བ་གཞན་ཡང་ནི། །</p>
<p>མི་ཡི་ནང་དུ་མི་དབང་ནི། །</p>
<p>ལན་བདུན་བར་དུ་བགྱིས་པར་གྱུར། །</p>
<p>རྒྱལ་བའི་མཆོད་རྟེན་དེ་ཕྱགས་ནས། །</p>
<p>ངོ་མཚར་བྱུང་བ་གཞན་ཡང་ནི། །</p>
<p>བདག་གི་ལུས་ཀྱི་གཟི་བརྗིད་ནི། །</p>
<p>གསེར་གྱི་ཁ་དོག་ལྟ་བུར་གྱུར། །</p>
<p>རྒྱལ་བའི་མཆོད་རྟེན་དེ་ཕྱགས་ནས། །</p>
<p>ངོ་མཚར་བྱུང་བ་གཞན་ཡང་ནི། །</p>
<p>བྲམ་ཟེ་དང་ནི་རྒྱལ་རིགས་དང་། །</p>
<p>རིགས་གཉིས་སུ་ནི་བདག་སྐྱེས་ལགས། །</p>
<p>རྒྱལ་བའི་མཆོད་རྟེན་ཕྱགས་ནས་ནི། །</p>
<p>བདག་ལ་ངོ་མཚར་གཞན་བྱུང་བ། །</p>
<p>ཁྱོགས་དང་གླང་ཆེན་སྟོང་དང་ནི། །</p>
<p>བཞོན་པ་མཆོག་ནི་རྣམས་ཀྱིས་མཆི། །</p>
<p>རྒྱལ་བའི་མཆོད་རྟེན་ཕྱགས་ནས་ནི། །</p>
<p>བདག་ལ་ངོ་མཚར་གཞན་བྱུང་བ། །</p>
<p>བདག་གི་མདུན་ན་སྡོང་དུམ་དང་། །</p>
<p>ཚེར་མ་གྱོ་མོ་རང་ཉིད་སེལ། །</p>
<p>རྒྱལ་བའི་མཆོད་རྟེན་དེ་ཕྱགས་ནས། །</p>
<p>ངོ་མཚར་བྱུང་བ་གཞན་ཡང་ནི། །</p>
<p>སྐད་ཅིག་ཙམ་ཡང་བདག་གིས་སུ། །</p>
<p>བྲོ་འཚལ་བར་ནི་མི་དྲན་ལགས། །</p>
<p>རྒྱལ་བའི་མཆོད་རྟེན་ཕྱགས་ནས་ནི། །</p>
<p>བདག་ལ་ངོ་མཚར་གཞན་བྱུང་བ། །</p>
<p>གང་དང་གང་དུ་བདག་མཆི་བར། །</p>
<p>ཀུན་དུ་བཀྲ་ཤིས་ཕུན་སུམ་ཚོགས། །</p>
<p>རྒྱལ་བའི་མཆོད་རྟེན་དེ་ཕྱགས་ནས། །</p>
<p>ངོ་མཚར་བྱུང་བ་གཞན་ཡང་ནི། །</p>
<p>རྟག་ཏུ་བཀུར་ཞིང་མཆོད་པས་ན། །</p>
<p>ལྷ་ཡི་སྤྱོད་པ་ལྟ་བུ་མཆི། །</p>
<p>སྐྱོབ་པའི་མཆོད་རྟེན་ཕྱགས་ནས་ནི། །</p>
<p>ངོ་མཚར་བྱུང་བ་གཞན་ཡང་ནི། །</p>
<p>བདག་གིས་ལུས་ལ་ལན་འགའ་ཡང་། །</p>
<p>གནོད་པ་བྱུང་བར་མི་དྲན་ལགས། །</p>
<p>དེ་ལྟར་སངས་རྒྱས་སངས་རྒྱས་ཆོས། །</p>
<p>དྲི་མ་མེད་པ་བསམ་མི་ཁྱབ། །</p>
<p>བསམ་མི་ཁྱབ་ལ་མངོན་དད་པའི། །</p>
<p>རྣམ་པར་སྨིན་པའི་འབྲས་བུ་ཆེ། །</p>
<p>དེ་བས་རྒ་ཤི་ཟད་པ་དང་། །</p>
<p>ཕུན་སུམ་འབྱོར་པ་འདོད་པས་ནི། །</p>
<p>རྒྱལ་བ་ཡི་ནི་མཆོད་རྟེན་ལ། །</p>
<p>མཆོད་པ་བླ་ན་མེད་པ་གྱིས། །</p>
<p>བཙུན་པ་བདག་གིས་དགེ་བ་གང་། །</p>
<p>བགྱིས་པ་དྲན་པ་འདི་ལགས་ཏེ། །</p>
<p>དེ་ཡི་འབྲས་བུ་ཡིད་འོང་ཞིང་། །</p>
<p>བདེ་འབྱུང་འདོད་པ་ཉམས་སུ་མྱོང་། །</p>
<p>དེ་ལྟར་དགེ་སློང་འོད་བྱེད་ཀྱིས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>འོད་བྱེད་ཀྱི་ལེའུ་སྟེ་སུམ་བཅུ་རྩ་ལྔ་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ནམ་གྲུ་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་ནམ་གྲུ་ཚེ་དང་ལྡན་པ་འོད་བྱེད་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་ནམ་གྲུས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ནམ་གྲུས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། འདི་ནས་བསྐལ་པ་བྱེ་བའི་སྔོན། །</p>
<p>སངས་རྒྱས་ཀུན་ཟིལ་གནོན་དེ་ལ། །</p>
<p>བདག་གིས་དགེ་བ་གང་བགྱིས་པ། །</p>
<p>བཙུན་པ་བདག་གིས་དྲན་ལགས་ཏེ། །</p>
<p>བརྒྱ་སྟོང་ཕྲག་ནི་དུ་མ་ཡི། །</p>
<p>ཉན་ཐོས་རྣམས་ཀྱིས་མདུན་བདར་ནས། །</p>
<p>རྒྱལ་པོའི་ཕོ་བྲང་དཔེ་མེད་དུ། །</p>
<p>སྐྱེས་བུ་དམ་པ་གཤེགས་པ་ན། །</p>
<p>བདག་ཀྱང་དགོས་པ་ཞིག་གི་ཕྱིར། །</p>
<p>གྲོང་ཁྱེར་གཞན་ནས་དེར་ཕྱིན་ནས། །</p>
<p>དེ་ན་རྫོགས་པའི་སངས་རྒྱས་ནི། །</p>
<p>མཚན་མཆོག་སུམ་བཅུ་རྩ་གཉིས་ལྡན། །</p>
<p>མེ་དང་ནོར་བུ་གློག་འོད་དང་། །</p>
<p>ཉི་མ་ཟླ་བའི་འོད་འདྲ་མཐོང་། །</p>
<p>འོད་ཀུན་ཟིལ་གྱིས་མནན་ནས་ནི། །</p>
<p>སངས་རྒྱས་གཟི་བརྗིད་ཁྱད་པར་འཕགས། །</p>
<p>གཟི་བརྗིད་མེ་ཕུང་ལྟ་བུ་སྟེ། །</p>
<p>སྔོན་མ་མཐོང་བ་མཐོང་ནས་ནི། །</p>
<p>བདག་གི་མདུན་ན་འདུག་པ་ཡི། །</p>
<p>བྲམ་ཟེ་ཞིག་ལ་དྲིས་པ་དང་། །</p>
<p>དྲིས་པས་བདག་ལ་འདི་སྐད་སྨྲས། །</p>
<p>འདི་ནི་སངས་རྒྱས་རྣམ་འདྲེན་པ། །</p>
<p>ལྷ་དང་མི་མཆོག་རྫོགས་སངས་རྒྱས། །</p>
<p>ཟླ་མེད་པ་ཡི་གང་ཟག་ཡིན། །</p>
<p>བདག་གིས་སངས་རྒྱས་སྒྲ་ཐོས་ནས། །</p>
<p>དེ་ཚེ་བདག་ནི་རབ་དགར་གྱུར། །</p>
<p>དགའ་ཞིང་མགུ་བ་སྐྱེས་པས་ན། །</p>
<p>ལུས་ནི་ཐམས་ཅད་བདེ་བར་གྱུར། །</p>
<p>མི་མ་ཡིན་རྣམས་ལྷ་ཡུལ་གྱི། །</p>
<p>རོལ་མོའི་སྒྲ་རྣམས་འབྱིན་པ་ཐོས། །</p>
<p>ལྷ་ཡི་ཙན་དན་ཕྱེ་མ་ཡང་། །</p>
<p>གྲོང་ཁྱེར་དམ་པ་དེ་རུ་བབ། །</p>
<p>ཁ་ཅིག་ཨུཏྤལ་ཙམ་པ་གཞན། །</p>
<p>དེ་བཞིན་པ་རི་ཤ་ཀ་དང་། །</p>
<p>གཞན་དག་ཙན་དན་ཕྱེ་མ་འཐོར། །</p>
<p>བདག་ནི་ཐལ་མོ་སྦྱར་བྱས་ནས། །</p>
<p>ཡིད་ནི་མགུ་ཞིང་རངས་པ་ཡིས། །</p>
<p>ནམ་མཁའ་ལ་ནི་འཕགས་ཏེ་གནས། །</p>
<p>དགའ་དང་རབ་ཏུ་དགའ་བ་ཡིས། །</p>
<p>ལུས་ཀུན་ཏུ་ནི་ཁྱབ་པར་གྱུར། །</p>
<p>དྲི་དང་ཕྲེང་བ་ལ་སོགས་ཕྱིར། །</p>
<p>མཐའ་དག་ཏུ་ནི་བརྒྱུགས་པ་ལས། །</p>
<p>དེ་ཡི་ཚེ་ན་བསྐོར་ཀྱང་ནི། །</p>
<p>མེ་ཏོག་གཅིག་ཀྱང་མ་རྙེད་དོ། །</p>
<p>དེ་ཚེ་དེ་ན་བདག་གིས་ནི། །</p>
<p>ཧ་ཅང་རིང་བ་མ་ཡིན་པར། །</p>
<p>གདུགས་བྱེད་པ་ཡི་ཚོང་ཁང་ན། །</p>
<p>དུང་ལྟར་དཀར་བའི་གདུགས་ཤིག་མཐོང་། །</p>
<p>གདུགས་ཕྱིར་བདག་གིས་དེ་ལ་ནི། །</p>
<p>གསོལ་བཏབ་ནས་ནི་གདུགས་བླངས་ཏེ། །</p>
<p>སེམས་ནི་རབ་ཏུ་དང་བ་ཡིས། །</p>
<p>སངས་རྒྱས་ལ་ནི་གདུགས་བཟུང་ངོ་། །</p>
<p>བདག་གི་ལག་ནས་གདུགས་ཤོར་བ། །</p>
<p>བར་སྣང་དག་ལ་མངོན་འཕགས་ནས། །</p>
<p>སྟོན་པ་གཤེགས་ན་གདུགས་འགྲོ་ཞིང་། །</p>
<p>བཞུགས་པ་ན་ཡང་སྡོད་པར་གྱུར། །</p>
<p>ནམ་མཁའི་ངོས་ལ་སྤྲིན་ལྟ་བུར། །</p>
<p>སངས་རྒྱས་ལ་ནི་གྲིབ་མ་བྱེད། །</p>
<p>ཐུབ་པའི་སྐུ་ནི་མི་འདོར་བར། །</p>
<p>བར་སྣང་ལ་ནི་འདུག་པར་གྱུར། །</p>
<p>དེ་ནས་བདག་དང་སྐྱེ་བོ་གཞན། །</p>
<p>ཆོ་འཕྲུལ་རྣམས་ལ་བརྟགས་ནས་ནི། །</p>
<p>ཐལ་མོ་ལེགས་པར་སྦྱར་བྱས་ཏེ། །</p>
<p>དེ་བཞིན་གཤེགས་ལ་མགོས་ཕྱག་བྱས། །</p>
<p>དེ་ནས་རྫོགས་པའི་སངས་རྒྱས་དང་། །</p>
<p>ཉན་ཐོས་མཚན་མ་བཟུང་ནས་ནི། །</p>
<p>རྗེས་སུ་དྲན་པས་ཡིད་དགའ་ཞིང་། །</p>
<p>ཁྱིམ་གྱི་ལས་ཀྱི་མཐའ་བྱས་སོ། །</p>
<p>ཀྱེ་མའོ་ཐོབ་པ་ལེགས་ཐོབ་སྟེ། །</p>
<p>སངས་རྒྱས་མཐོང་ནས་དྲན་པ་རྙེད། །</p>
<p>ཡོན་ཏན་བླ་ན་མེད་པ་ནི། །</p>
<p>རྫོགས་སངས་རྒྱས་ལ་བདག་གིས་ཕུལ། །</p>
<p>ཡོན་གནས་བླ་ན་མེད་པ་ལ། །</p>
<p>བདག་གིས་གདུགས་ཕུལ་གང་ཡིན་པའི། །</p>
<p>དགེ་བའི་རྩ་བ་དེས་ན་བདག །རིན་ཆེན་བདུན་དང་ལྡན་པར་གྱུར། །</p>
<p>དེ་ནས་སུམ་བཅུ་རྩ་གསུམ་པའི། །</p>
<p>ལྷ་ཡི་ནང་དུ་བདག་སྐྱེས་ཏེ། །</p>
<p>ལྷ་ཡི་རྒྱལ་པོར་བདག་གྱུར་ནས། །</p>
<p>ལྷ་ནི་བྱེ་བ་རྣམས་ཀྱིས་མཆོད། །</p>
<p>སླར་ཡང་མིར་ནི་འོངས་པ་ན། །</p>
<p>སྟོབས་ཀྱིས་སྒྱུར་བའི་རྒྱལ་གྱུར་ཅིང་། །</p>
<p>ནོར་ཆེན་བརྩོན་འགྲུས་ཆེ་བ་སྟེ། །</p>
<p>རྒྱལ་པོ་རྣམས་ཀྱིས་མདུན་གྱིས་བལྟས། །</p>
<p>བདག་གིས་ལས་འདི་བྱས་པས་ནི། །</p>
<p>ཡང་དང་ཡང་དུ་འཁོར་བ་ནའང་། །</p>
<p>བདག་བྱེད་པ་ཡི་ལས་དེ་ནི། །</p>
<p>ལན་འགའང་བར་ནི་མ་བཅད་དོ། །</p>
<p>དེ་ལྟ་བུ་ཡི་ཡོན་གནས་ལ། །</p>
<p>བདག་གིས་དད་པས་ཕུལ་བ་ཡི། །</p>
<p>དགེ་བའི་ལས་དེ་བྱས་པས་ན། །</p>
<p>ངན་འགྲོར་སོང་བ་མི་དྲན་ནོ། །</p>
<p>བདག་གི་སྐྱེ་བ་ཐ་མ་ནི། །</p>
<p>མིའི་སྲིད་ཐོབ་པ་འདི་ཡིན་ཏེ། །</p>
<p>ཡང་དག་སངས་རྒྱས་བླ་མེད་པ། །</p>
<p>དེད་དཔོན་འདི་ནི་མཉེས་པར་བྱས། །</p>
<p>ཤཱཀྱ་སེང་གེའི་བསྟན་པ་ལ། །</p>
<p>བདག་གིས་རབ་བྱུང་ཐོབ་ནས་ནི། །</p>
<p>མྱ་ངན་འདས་པ་བསིལ་གྱུར་པའི། །</p>
<p>དགྲ་བཅོམ་པ་ཡང་བདག་གིས་ཐོབ། །</p>
<p>བདུད་ཀྱིས་ལུས་ནི་ལུས་ཆེན་པོ། །</p>
<p>རི་བོ་ལྟ་བུ་དཔག་ཚད་ཙམ། །</p>
<p>ནམ་མཁའ་ལ་ནི་སྤྲིན་ལྟ་བུར། །</p>
<p>མདོག་མི་སྡུག་པ་སྤྲུལ་པ་དང་། །</p>
<p>དེ་ནས་བདག་ནི་གཡེང་བྱེད་པ། །</p>
<p>འདི་ཀོ་སུ་ཞིག་སྙམ་པ་ལས། །</p>
<p>འདི་ནི་མཐོ་འཚམ་བྱེད་པ་ཡི། །</p>
<p>བདུད་ཡིན་པར་ནི་མྱུར་དུ་ཤེས། །</p>
<p>སྡིག་ཅན་ཁྱོད་འདིར་ཅི་དགར་ཟད། །</p>
<p>ལུས་ནི་ཁོར་ཡུག་གཅིག་ལྟ་བུ། །</p>
<p>མགོ་ཡང་ལྷུན་པོ་ལྟ་བུར་ནི། །</p>
<p>བྱས་ཏེ་འདིར་ནི་འོང་ལ་རག །བདག་ནི་དགྲ་བཅོམ་དབང་གྱུར་པ། །</p>
<p>རིག་གསུམ་ལྡན་པའི་དགེ་སྦྱོང་སྟེ། །</p>
<p>སངས་རྒྱས་ཀྱིས་གསུངས་གང་ཡིན་པའི། །</p>
<p>བདེ་བར་གནས་པ་རྣམས་ཀྱང་ཐོབ། །</p>
<p>བསོད་སྙོམས་བྱས་པ་ལན་གཅིག་གིས། །</p>
<p>ཞག་བདུན་དུ་ཡང་འདུག་ནས་ནི། །</p>
<p>རྣམ་པར་གྲོལ་བའི་དགའ་མྱོང་བ། །</p>
<p>དེ་ལྟ་བུ་དག་བདག་གིས་བསྒོམས། །</p>
<p>བཙུན་པ་བདག་གིས་དགེ་བ་ནི། །</p>
<p>གང་བགྱིས་དྲན་པ་འདི་ལགས་ཏེ། །</p>
<p>དེ་ཡི་འབྲས་བུ་ཡིད་འོང་ཞིང་། །</p>
<p>བདེ་འབྱུང་འདོད་པ་ཉམས་སུ་མྱོང་། །</p>
<p>དེ་ལྟར་ནམ་གྲུ་བློ་ལྡན་གྱིས། །</p>
<p>དགེ་སློང་དགེ་འདུན་མདུན་འདུག་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>རང་གི་ལས་ནི་ལུང་བསྟན་ཏོ། །</p>
<p>ནམ་གྲུའི་ལེའུ་སྟེ་སུམ་བཅུ་རྩ་དྲུག་པའོ།། །</p>
<p>།དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་རང་རང་གི་ལས་ཀྱི་རྒྱུ་བ་ལུང་བསྟན་ཟིན་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བདག་ཅག་གིས་རང་རང་གི་ལས་ཀྱི་རྒྱུ་བ་ལུང་བསྟན་ལགས་ཀྱིས། བཅོམ་ལྡན་འདས་ཀྱིས་ཀྱང་དེ་ཉིད་ཀྱི་ཕྲིན་ལས་ཀྱི་རྒྱུ་བ་ལུང་བསྟན་པའི་རིགས་ལགས་སོ། །</p>
<p>བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། དེས་ན་བྱང་ཆུབ་མངོན་པར་རྫོགས་པར་སངས་རྒྱས་ན་ཡང་གོར་མའི་དུམ་བུས་ཞབས་ཀྱི་མཐེ་བོ་རྨ་བྱུང་བར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །</p>
<p>དགེ་སློང་དག་སྔོན་བྱུང་བ་རི་འོར་ཞིག་ན་ཁྱིམ་བདག་ཅིག་གནས་པ་དེས་རིགས་མཉམ་པ་ལས་ཆུང་མ་བླངས་ཏེ། དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་ཅེས་བྱ་བ་ནས། ཁྱེའུ་ཞིག་བཙས་ནས་བསྐྱེད་བསྲིངས་ཏེ་ཆེན་པོར་གྱུར་ཏོ་ཞེས་བྱ་བའི་བར་གོང་མ་བཞིན་ནོ། །</p>
<p>དེའི་མ་ཤི་ནས་དེ་ནས་ཁྱིམ་བདག་དེས་ཆུང་མ་གཞན་ཞིག་བླངས་ཏེ། དེ་དང་ལྷན་ཅིག་རྩེ་བར་བྱེད་ཅེས་བྱ་བ་ནས་དེ་ལས་ཀྱང་ཁྱེའུ་ཞིག་བཙས་སོ་ཞེས་བྱ་བའི་བར་དུའོ། །</p>
<p>དེ་ནས་ཁྱིམ་བདག་དེས་ཁྱེའུ་ཕུ་བོ་ཤོས་ཆུང་མ་བླངས་ནས་དེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཁྱེའུ་དང་བུ་མོ་མང་དུ་བཙས་སོ། །</p>
<p>ཇི་ཙམ་དུས་ཕྱི་ཞིག་ན་ཁྱིམ་བདག་དང་ཆུང་མ་དང་བཅས་ཏེ་ཤི་ནས་བུ་དེ་ཕུ་བོ་ཉིད་ཀྱི་དྲུང་དུ་སོང་བ་དང་། ཆུང་མས་སྨྲས་པ། རྗེའི་སྲས་ཁྱེའུ་འདི་ཁྱོད་ཀྱི་ཅིར་མཆི་ལགས། དེས་སྨྲས་པ། སྤུན་དུ་འོང་ངོ་། །</p>
<p>རྗེའི་སྲས་ཅི་འདི་ཡང་ཁྱིམ་གྱི་བགོ་སྐལ་དབང་ངམ། འདི་ལ་ཡང་ཕྱེད་ལ་བདག་ཅག་ལ་ཡང་ཕྱེད་ཡིན་ནོ། །</p>
<p>རྗེའི་སྲས་འདི་ནི་མི་གཅིག་པ་ལགས་ན། ཇི་ལྟར་འདི་ལ་ཡང་ཕྱེད་ལ་བདག་ཅག་མང་པོ་ལ་ཡང་ཕྱེད་ལགས། བཟང་མོ་འདི་ནི་འཇིག་རྟེན་གྱི་ཆོས་ཡིན་ནོ། །</p>
<p>རྗེའི་སྲས་གལ་ཏེ་དེ་ལྟ་ན་འདི་ཁུམས་ཤིག །བཟང་མོ་ནོར་གྱི་ཕྱིར་ནུ་བོ་བསད་དུ་ག་ལ་རུང་། དེས་དེ་ལ་ཡང་དང་ཡང་དུ་སྨྲས་པ་དང་འདོད་པ་ལ་བསྟེན་པས་ནི་སྡིག་པའི་ལས་མི་བྱ་བ་ཅི་ཡང་མེད་པས་དེས་ཁས་བླངས་སོ། །</p>
<p>དེས་བསམས་པ། གལ་ཏེ་གྲོང་དུ་གསད་ན་ནི་སྐྱེ་བོ་མང་པོས་ཚོར་བར་འགྱུར་གྱིས། དགོན་པར་གསད་པར་བྱའོ་སྙམ་ནས་དེས་དེ་བོས་ཏེ་སྨྲས་པ། ནུ་བོ་མེ་ཏོག་དང་ཡམ་སྲེག་ཤིང་གི་ཕྱིར་དགོན་པར་འདོང་ངོ་། །</p>
<p>དེ་དེ་དང་ལྷན་ཅིག་དགོན་པར་དོང་བ་ལས་དེ་ནས་དེས་རི་ཕུག་ཏུ་རྡོས་བསྣུན་ཏེ་བསད་དོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ན་གང་གིས་ཁྱིམ་བདག་གི་བུ་ཡིས་ཁྱིམ་གྱི་ནུ་བོ་དེ་དགོན་པར་རྡོས་གསོད་པ་དེ་ནི་ང་ཉིད་ཡིན་ཏེ། ང་ཡིས་ཁྱིམ་གྱི་ནུ་བོ་ནོར་གྱི་ཕྱིར་དགོན་པར་རྡོས་བསྣུན་ཏེ་བསད་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་སེམས་ཅན་དམྱལ་བ་རྣམས་སུ་བཙོས་སོ། །</p>
<p>ལས་དེ་ཁོ་ནའི་ལྷག་མས་དེ་བཞིན་གཤེགས་པ་ང་མངོན་པར་རྫོགས་པར་བྱང་ཆུབ་ན་ཡང་ཞབས་ཀྱི་མཐེ་བོ་རྡོའི་དུམ་བུས་རྨ་བྱུང་བར་གྱུར་ཏོ། །</p>
<p>བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན་ཕྲིན་ལས་དེའི་རྣམ་པར་སྨིན་པས། བཅོམ་ལྡན་འདས་ཀྱི་ཞབས་ལ་སེང་ལྡེང་གི་ཚལ་པ་ཟུག་པར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །</p>
<p>དགེ་སློང་དག་སྔོན་བྱུང་བ་གནས་ཤིག་ན་དེད་དཔོན་གཉིས་ཤིག་གནས་པ་ལས། དེ་གཉིས་ཀྱིས་གྲུ་བོ་ཆེ་ལེགས་པར་བསྒྲུབས་ནས་ནོར་བསྒྲུབ་པའི་ཕྱིར་རྒྱ་མཚོ་ཆེན་པོར་ཞུགས་པ་དང་རྗེས་སུ་མཐུན་པའི་རླུང་གིས་རིན་པོ་ཆེའི་གླིང་དུ་ཕྱིན་ཏོ། །</p>
<p>དེ་ན་གཅིག་གིས་ནི་བག་ཡོད་པར་རིན་པོ་ཆེ་རྣམས་ཀྱིས་གྲུ་བཀང་ངོ་། །</p>
<p>ཅིག་ཤོས་ཀྱིས་ནི་བག་མེད་པར་རོ། །</p>
<p>དེ་གཉིས་ཆས་པ་ལས་ཇི་ཙམ་ན་དེའི་གྲུ་བག་མེད་པར་བཀང་བ་དེ་བྱིང་བར་གྱུར་ཏོ། །</p>
<p>གྲུ་བྱིང་བ་དེས་སྨྲས་པ། བདག་འོ་ནིར་ཆུག་ཤིག །དེས་དེ་སྲང་ལ་བཅལ་ཏེ་རིན་པོ་ཆེ་ལས་བོར་ནས་གྲུ་བོ་ཆེར་བཅུག་གོ། །</p>
<p>དེ་དེར་ཞུགས་ནས་བསམས་པ། འདི་ནི་དོན་གྲུབ་པས་འགྲོ་ལ་བདག་ནི་དོན་མེད་པ་འདི་ལྟ་མི་སྲིད་ཀྱིས་འདིའི་གྲུ་དབུག་པར་བྱའོ་སྙམ་ནས། དེས་དབེན་པར་དལ་བུས་དབུག་པར་བརྩམས་པ་ལས་དེད་དཔོན་དེས་རིག་ནས་སྨྲས་པ། དེད་དཔོན་གྲུ་མ་དབུག་ཞིག་ཐམས་ཅད་ཚུལ་མ་ཡིན་པས་སྡུག་བསྔལ་བར་གྱུར་ཏ་རེ། ཕྲག་དོག་ལ་མངོན་པར་ཞེན་པའི་བློ་ཅན་དེ་སླར་བཟློག་ཀྱང་མ་བཏུབ་ནས། དེ་ནས་དེས་མདུང་ཐུང་གིས་བསད་དོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ན་དེད་དཔོན་གང་གིས་དེད་དཔོན་གསོད་པ་དེ་ནི་ང་ཉིད་ཡིན་ཏེ། ངས་དེད་དཔོན་མདུང་ཐུང་གིས་བསད་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་སེམས་ཅན་དམྱལ་བ་རྣམས་སུ་བཙོས་སོ། །</p>
<p>ལས་དེའི་ལྷག་མ་ཁོ་ནས་དེ་བཞིན་གཤེགས་པ་མངོན་པར་རྫོགས་པར་བྱང་ཆུབ་ན་ཡང་ཞབས་ལ་སེང་ལྡིང་གི་ཚལ་པས་ཟུག་པར་གྱུར་ཏོ། །</p>
<p>བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན་ཕྲིན་ལས་དེའི་རྣམ་པར་སྨིན་པས་ཡུལ་ས་ལར་ཇི་ལྟར་ལྷུང་བཟེད་བཀྲུས་པས་ཞུགས་པའི་ལྷུང་བཟེད་བཀྲུས་པ་དེ་ཁོ་ན་བཞིན་དུ་ཕྱིར་གཤེགས་ཏེ་བསོད་སྙོམས་གཅིག་ཀྱང་མ་བརྙེས་པར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས་འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །</p>
<p>དགེ་སློང་དག་སྔོན་བྱུང་བ་བཱ་རཱ་ཎ་སཱིའི་གྲོང་ཁྱེར་ན་བྲམ་ཟེའི་ཁྱེའུ་ཞིག་གནས་སོ། །</p>
<p>སངས་རྒྱས་རྣམས་འབྱུང་བ་མེད་པ་ན་འཇིག་རྟེན་དུ་རང་སངས་རྒྱས་དམན་པ་དང་། ངན་པ་ལ་སྙིང་བརྩེ་བ་ཅན། བས་མཐའི་གནས་མལ་ལ་དགའ་བ། འཇིག་རྟེན་གྱི་ཡོན་གནས་གཅིག་པུ་དག་འབྱུང་བར་འགྱུར་རོ། །</p>
<p>དེའི་ཚེ་རང་སངས་རྒྱས་ཉོན་མོངས་འཇོམས་ཞེས་བྱ་བ་འཇིག་རྟེན་དུ་བྱུང་ནས། དེ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་སྨྲ་བ་རི་དགས་ཀྱི་ནགས་ན་ཉེ་བར་རྟེན་ཅིང་གནས་སོ། །</p>
<p>དེ་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ་བཱ་རཱ་ཎ་སཱིར་བསོད་སྙོམས་ལ་ཞུགས་སོ། །</p>
<p>བྲམ་ཟེའི་ཁྱེའུ་ཞིག་ཀྱང་ཟས་ཀྱི་ཕྱིར་བསོད་སྙོམས་ལ་ཁྱིམ་ཞིག་ཏུ་ཞུགས་པ་ལས་དེས་ཟས་མ་ཐོབ་ནས་དེ་ཕྱིར་བྱུང་ངོ་། །</p>
<p>རང་སངས་རྒྱས་ཉོན་མོངས་མེད་ཀྱིས་ཁྱིམ་དེར་བསོད་སྙོམས་ལ་ཞུགས་སོ། །</p>
<p>བྲམ་ཟེའི་ཁྱེའུ་དེས་དེ་ཞུགས་པ་མཐོང་ནས་དེས་བསམས་པ། རབ་ཏུ་བྱུང་བ་དེ་ཅི་དག་བྱེད་པ་བལྟའོ་སྙམ་ནས་དེ་སླར་ལོག་སྟེ་དེའི་ཕྱི་བཞིན་དུ་འབྲང་ཞིང་སྒོ་ཕག་ཏུ་བསྡད་པ་ལས། ཇི་ཙམ་ན་ཁྱིམ་བདག་གི་ཆུང་མས་རང་སངས་རྒྱས་དེ་ལུས་མཛེས་ཤིང་སེམས་དང་བ་མཐོང་ནས། དེ་ནས་དེ་དད་པ་སྐྱེས་ཏེ་དེའི་ལྷུང་བཟེད་གཙང་ཞིང་བསོད་པའི་བཟའ་བ་དང་བཅའ་བས་བཀང་ངོ་། །</p>
<p>དེས་དེ་ཐོགས་ཏེ་ཕྱིར་བྱུང་བ་བྲམ་ཟེའི་ཁྱེའུ་དེས་མཐོང་ནས་སྨྲས་པ། ཀྱེ་རབ་ཏུ་བྱུང་བ་རེ་ཞིག་ཁྱོད་ཀྱིས་བསོད་སྙོམས་ཅི་འདྲ་བ་ཞིག་གྲུབ་པ་ལྟའོ། །</p>
<p>དེ་མ་བསམས་པར་ཡེ་ཤེས་མཐོང་བ་མི་འཇུག་པས་དེས་བསྟན་ཏོ། །</p>
<p>དེ་ནས་ཕྲག་དོག་ལ་མངོན་པར་ཞེན་པའི་བློ་ཅན་དེས་དེའི་ལག་པར་ཐལ་མོས་བསྣུན་པ་དང་ལྷུང་བཟེད་ལྷུང་བས་ཁ་ཟས་རྣམས་ས་ལ་བོ་བ་དང་བྲམ་ཟེའི་ཁྱེའུ་དེས་རྡོག་པས་བརྫིས་སོ། །</p>
<p>རང་སངས་རྒྱས་དེས་དེ་ལ་སྨྲས་པ། བཞིན་བཟངས་ཁྱོད་ཀྱིས་ཅིའི་ཕྱིར་ཁ་ཟས་རྣམས་ཆུད་གཟན། ཅི་སྟེ་ཁྱོད་སློང་བར་གྱུར་ན་ངས་བྱིན་པར་འགྱུར་བ་ཞིག །དེས་རང་སངས་རྒྱས་དེ་ལ་སྨད་པ་མང་དུ་བྱས་ནས། སླར་ལོག་པ་དང་དྲང་སྲོང་སྨྲ་བ་རི་དགས་ཀྱི་ནགས་སུ་སོང་ནས་འདུག་གོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་བྲམ་ཟེ་གང་ཡིན་པ་དེ་ནི་ང་ཉིད་ཡིན་ཏེ། ཕྲག་དོག་ལ་མངོན་པར་ཞེན་པའི་བློ་ཅན་ངས་རང་སངས་རྒྱས་ཀྱི་ཟས་བཅད་པ་བྱས་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ལོ་མང་པོ་ཞེས་བྱ་བ་ནས། སེམས་ཅན་དམྱལ་བ་རྣམས་སུ་བཙོས་སོ་ཞེས་བྱ་བའི་བར་གོང་མ་བཞིན་ནོ། །</p>
<p>ལས་ཀྱི་ལྷག་མ་དེ་ཁོ་ནས་ད་ལྟར་ང་མངོན་པར་རྫོགས་པར་བྱང་ཆུབ་ན་ཡང་ཡུལ་ས་ལར་ཟན་གཅད་པ་བྱས་སོ། །</p>
<p>བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། ཕྲིན་ལས་དེའི་རྣམ་པར་སྨིན་པས་ཀུན་ཏུ་རྒྱུ་མོ་མཛེས་མས་ཡང་དག་པ་མ་ལགས་པས་སྐུར་པ་བཏབ་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །</p>
<p>དགེ་སློང་དག་སྔོན་བྱུང་བ་སྐྱེ་དགུ་རྣམས་ཀྱི་ཚེ་ལོ་བརྒྱད་ཁྲི་ཐུབ་པ་ན་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཞེས་བྱ་བའི་བར་དུ་སྟེ། སངས་རྒྱས་བཅོམ་ལྡན་འདས་དེའི་གསུང་རབ་ལ་སྤུན་གཉིས་ཤིག་རབ་ཏུ་བྱུང་བར་གྱུར་ཏེ། གནས་འཇོག་དང་། བྷ་ར་དྭ་ཛ་ཞེས་བྱའོ། །</p>
<p>དེ་ནས་གནས་འཇོག་གིས་ནི་བརྩོན་པ་དང་། འབད་པ་དང་། བརྩལ་བ་བྱས་པས་ཉོན་མོངས་པ་ཐམས་ཅད་སྤངས་ཏེ། དགྲ་བཅོམ་པ་ཉིད་མངོན་སུམ་དུ་བྱས་སོ། །</p>
<p>བྷ་ར་དྭ་ཛས་ཀྱང་བཀླགས་ཤིང་བཏོན་པས་སྡེ་སྣོད་གསུམ་ལ་བྱང་བར་གྱུར་ཏེ། སྡེ་སྣོད་གསུམ་གྱི་ཆོས་ཀྱི་གཏམ་ལ་རིགས་པ་དང་གྲོལ་བའི་སྤོབས་པ་དང་ལྡན་པར་གྱུར་ཏོ། །</p>
<p>དེས་ཇི་ཙམ་ན་ཁྱིམ་བདག་གཅིག་ལ་བསྐུལ་ནས། དེས་དེའི་ཆེད་དུ་གཙུག་ལག་ཁང་ཡོ་བྱད་ཐམས་ཅད་དང་ལྡན་པ་ཞིག་རྩིག་ཏུ་བཅུག་གོ། །</p>
<p>དེ་ནས་དེས་ཕུ་བོ་གནས་འཇོག་ལ་སྤྲིང་བ། ལྷན་ཅིག་འཁོད་ཀྱིས་ཤོག་ཤིག །དེས་ཐོས་ནས་འོངས་སོ། །</p>
<p>དེ་ནས་ཁྱིམ་བདག་དེས་སྤྱོད་ལམ་ཞི་བ། ལུས་མཛེས་པ། སེམས་དང་བ་དེ་མཐོང་ངོ་། །</p>
<p>དེ་མཐོང་ནས་མངོན་པར་དད་པར་གྱུར་ཏེ། དེ་དད་པ་སྐྱེས་ནས་ཁ་ཟས་བསོད་པས་ཚིམ་པར་བྱས་ཏེ་ཆེན་པོ་ལ་འོས་པའི་རས་ཟུང་གཅིག་བསྐོན་ཏོ། །</p>
<p>དེ་ནས་བྷ་ར་དྭ་ཛ་ཕྲག་དོག་སྐྱེས་ནས་བདག་ནི་འདིའི་ཐམས་ཅད་ལ་སྔོན་དུ་འགྲོ་བ་ཡིན་ན། བདག་ལ་ནི་འདིས་ལན་འགའ་ཡང་རས་མ་བྱིན། འདི་ནི་འོངས་ནས་རིང་པོར་མ་ལོན་པ་ཁོ་ནར་རས་ཟུང་བསྐོན་ནོ་སྙམ་ནས། དེ་ཕུ་བོ་གནས་འཇོག་ལ་ཉེས་པའི་གླགས་ཚོལ་བར་གྱུར་ཏོ། །</p>
<p>དེས་དེ་ཚོར་ནས་བསམས་པ། འདི་ནི་ཕྲག་དོག་གི་རང་བཞིན་ཅན་ཡིན་པས་གལ་ཏེ། བདག་གིས་འདི་ལ་རས་ཟུང་འདི་མ་བྱིན་པར་གྱུར་ན་ལྷག་པར་ཡང་མི་དགའ་བ་མྱོང་བར་འགྱུར་རོ་སྙམ་ནས། དེས་དེ་ལ་བྱིན་ན་འོན་ཀྱང་དེ་ཉེས་པའི་གླགས་ཚོལ་བ་ལྷུར་ལེན་ཅིང་འདུག་གོ། །</p>
<p>ཁྱིམ་བདག་དེའི་མངག་གཞུག་མ་བུ་མོ་ཞིག་གཙུག་ལག་ཁང་དེར་སོང་ཞིང་བྱི་དོར་གྱི་ལས་བྱེད་དོ། །</p>
<p>བྷ་ར་དྭ་ཛས་དེ་ལ་སྨྲས་པ། བུ་མོ་ཁོ་བོས་རས་ཟུང་འདི་ཁྱོད་ལ་སྦྱིན་གྱིས། ཁྱོད་ཀྱིས་ཁོ་བོའི་ཚིག་བཞིན་བྱོས་ཤིག །དེས་སྨྲས་པ། འཕགས་པ་བདག་གིས་ཅི་ཞིག་བགྱི། ཁྱོད་ཁོ་བོའི་རས་ཟུང་འདི་གྱོན་ལ་ཁྱིམ་གྱི་བྱི་དོར་གྱི་ལས་བྱོས་ཤིག །གལ་ཏེ་ཁྱིམ་བདག་གིས་ཁྱོད་ཀྱི་རས་ཟུང་འདི་ག་ལས་འོངས་ཞེས་འདྲི་དང་། འཕགས་པ་གནས་འཇོག་གིས་བདག་ལ་སྩལ་ཏོ་ཞེས་སྨྲོས་ཤིག །གལ་ཏེ་ཅིའི་ཕྱིར་འདྲི་དང་། དཔོན་པོ་སྐྱེས་པ་རྣམས་ཀྱིས་བུད་མེད་རྣམས་ལ་ཅིའི་སླད་དུ་སྩོལ་བ་དེ་ཡང་འདྲིའམ་ཞེས་སྨྲོས་ཤིག །དེ་ནས་དེས་ཇི་སྐད་བསྒོ་བ་བཞིན་དུ་ཐམས་ཅད་བྱས་པ་དང་། དེ་ནས་ཁྱིམ་བདག་དེས་གནས་འཇོག་ལ་མ་དད་པ་བསྐྱེད་པ་དང་བདག་ཉིད་ཆེན་པོ་དེ་དག་ནི་བཀུར་སྟི་མ་ཡིན་པས་སྐྲག་པས་དེ་ལངས་ཏེ་སོང་ངོ་། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་བྷ་ར་དྭ་ཛ་གང་ཡིན་པ་དེ་ནི་ང་ཉིད་ཡིན་ཏེ། ངས་དེ་ན་དགྲ་བཅོམ་པ་ལ་ཡང་དག་པ་མ་ཡིན་པས་སྐུར་པ་བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ལོ་མང་པོ་དང་ཞེས་བྱ་བ་ནས། སེམས་ཅན་དམྱལ་བ་རྣམས་སུ་བཙོས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>ད་ལྟར་ང་མངོན་པར་རྫོགས་པར་བྱང་ཆུབ་པ་ན་ཡང་ཀུན་ཏུ་རྒྱུ་མོ་མཛེས་མས་ཡང་དག་པ་མ་ཡིན་པར་སྐུར་པ་བཏབ་བོ། །</p>
<p>བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན་ཕྲིན་ལས་དེའི་རྣམ་པར་སྨིན་པས་བྲམ་ཟེའི་བུ་མོ་རྩྭ་མིས་ཡང་དག་པ་མ་ལགས་པས་སྐུར་པ་བཏབ་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་ཐུན་མོང་དང་། ཐུན་མོང་མ་ཡིན་པ། ཚོགས་རྙེད་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །</p>
<p>ཐུན་མོང་གང་ཞེ་ན། དགེ་སློང་དག་སྔོན་བྱུང་བཱ་རཱ་ཎ་སཱི་ན་བྲམ་ཟེ་རིག་བྱེད་དང་། རིག་བྱེད་ཀྱི་ཡན་ལག་གི་ཕ་རོལ་ཏུ་ཕྱིན་པ་ཞིག་བྲམ་ཟེའི་ཁྱེའུ་ལྔ་བརྒྱ་ལ་བྲམ་ཟེ་རྣམས་ཀྱི་གསང་ཚིག་སྟོན་ཏེ། དེ་བཱ་རཱ་ཎ་སཱི་ན་གནས་པའི་སྐྱེ་བོའི་ཚོགས་ཀྱིས་ལྷག་པར་བཀུར་སྟི་བྱས། བླ་མར་བྱས། རྗེད་ཅིང་མཆོད་དེ་དགྲ་བཅོམ་པར་བཀུར་རོ། །</p>
<p>ཇི་ཙམ་ན་དྲང་སྲོང་མངོན་པར་ཤེས་པ་ལྔ་དང་ལྡན་པ་ཞིག་ལྗོངས་རྒྱུ་ཞིང་སོང་བ་ལས་བཱ་རཱ་ཎ་སཱིར་ཕྱིན་པ་དང་། བཱ་རཱ་ཎ་སཱི་ན་གནས་པའི་སྐྱེ་བོའི་ཚོགས་ཀྱིས་ལུས་མཛེས་པ་དང་སེམས་དང་བ་མཐོང་ངོ་། །</p>
<p>མཐོང་ནས་ཀྱང་སྐྱེ་བོའི་ཚོགས་ཐམས་ཅད་མངོན་པར་དད་པར་གྱུར་ཏེ། གང་གི་སྦྱིན་པའམ། བྱ་བའམ། འཇིག་རྟེན་ཕ་རོལ་གྱི་ཆེད་ཡོད་པ་གང་ཡིན་པ་དེ་དེ་ལ་བྱེད་དོ། །</p>
<p>དེ་ནས་བྲམ་ཟེ་དེའི་རྙེད་པ་དང་བཀུར་སྟི་ནུབ་པར་གྱུར་ནས། དྲང་སྲོང་དེ་ལ་ཕྲག་དོག་སྐྱེས་ནས་ཕྲག་དོག་ལ་མངོན་པར་ཞེན་པའི་བློས་བྲམ་ཟེའི་ཁྱེའུ་རྣམས་ལ་སྨྲས་པ། བྲམ་ཟེའི་ཁྱེའུ་དག་འདི་ནི་དྲང་སྲོང་མ་ཡིན་ཏེ། འོན་ཀྱང་འདི་ནི་འདོད་པ་ལ་ལོངས་སྤྱོད་པ་ཡིན་ནོ། །</p>
<p>དེ་རྣམས་ཀྱིས་སྨྲས་པ། མཁན་པོ་དེ་དེ་བཞིན་ཏེ། འདི་ནི་འདོད་པ་ལ་ལོངས་སྤྱོད་པ་ལགས་ཀྱིས་འདི་ནི་དྲང་སྲོང་མ་ལགས་སོ། །</p>
<p>དེ་ནས་དེ་རྣམས་ཀྱིས་ལམ་པོ་ཆེ་དང་། ཚོང་འདུས་དང་། བཞི་མདོ་དང་། སུམ་མདོ་རྣམས་སུ་བྲམ་ཟེ་དང་ཁྱིམ་བདག་གི་ཁྱིམ་རྣམས་སུ་སྨྲས་པ། འདི་ནི་དྲང་སྲོང་མ་ཡིན་ཏེ། འོན་ཀྱང་འདོད་པ་ལ་ལོངས་སྤྱོད་པ་ཡིན་ནོ། །</p>
<p>སྐྱེ་བོའི་ཚོགས་ཆེན་པོས་ཐོས་ནས་མ་དད་པ་བསྐྱེད་པ་དང་། དེ་བཀུར་སྟི་མ་ཡིན་པས་སྐྲག་ནས་བཱ་རཱ་ཎ་སཱིར་སོང་ངོ་། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་བྲམ་ཟེ་གང་ཡིན་པ་དེ་ནི་ང་ཉིད་ཡིན་ནོ། །</p>
<p>བྲམ་ཟེའི་ཁྱེའུ་ལྔ་བརྒྱ་པོ་གང་ཡིན་པ་དེ་དག་ནི་དགེ་སློང་ལྔ་བརྒྱ་པོ་འདི་དག་ཡིན་ནོ། །</p>
<p>ངས་དྲང་སྲོང་ལ་ཡང་དག་པ་མ་ཡིན་པས་སྐུར་པ་བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པ་ཞེས་བྱ་བ་ནས། སེམས་ཅན་དམྱལ་བ་རྣམས་སུ་བཙོས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>ལས་ཀྱི་ལྷག་མ་དེ་ཁོ་ནས་ད་ལྟར་མངོན་པར་རྫོགས་པར་བྱང་ཆུབ་ན་ཡང་དགེ་སློང་ལྔ་བརྒྱ་དང་། ཐབས་ཅིག་ལ་བྲམ་ཟེའི་བུ་མོ་རྩྭ་མིས་ཡང་དག་པ་མ་ཡིན་པས་སྐུར་པ་བཏབ་སྟེ། དེ་ནི་ཐུན་མོང་ཞེས་བྱའོ།། །</p>
<p>།ཞྭ་དམར་ཅོད་པན་འཛིན་པ་བཞི་པ་སྤྱན་སྔ་ཐམས་ཅད་མཁྱེན་པའི་སྤྱན་སྔར་གཏུགས་ཏེ། དགེ་བའི་བཤེས་གཉེན་སྟོད་ལུང་པ་ཆེན་པོའི་ཐུགས་དམ་དང་བསྟུན་ནས་དག་པར་བྱས་པའོ།། །</p>
<p>།མངྒ་ལཾ།། །</p>
<p>འདུལ་བ་གཞི། བམ་པོ་ལྔ་བཅུ་ལྔ་པ། ཐུན་མོང་མ་ཡིན་པ་གང་ཞེ་ན། དགེ་སློང་དག་སྔོན་བྱུང་བ་བཱ་རཱ་ཎ་སཱིའི་གྲོང་ཁྱེར་དུ་རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དུ་འཇུག་སྟེ་འབྱོར་པ་དང་ཞེས་རྒྱས་པར་བྱ་སྟེ། དེའི་ཚེ་སྨད་འཚོང་མ་བཟང་མོ་ཞེས་བྱ་བ་དང་། སྐྱེས་བུ་གཡོན་ཅན་པད་མའི་རྩ་ལག་ཅེས་བྱ་བ་ཞིག་གནས་སོ། །</p>
<p>དེས་དེ་ལ་དགའ་མགུར་སྤྱད་པའི་ཕྱིར་གོས་དང་། རྒྱན་རྣམས་བསྐུར་བ་དང་། དེས་གོས་དང་རྒྱན་རྣམས་བགོས་ནས་སོང་བ་ལས། སྐྱེས་པ་གཞན་ཞིག་ཀྱང་དོང་ཚེ་ལྔ་བརྒྱ་ཐོགས་ཏེ་འོངས་ནས། བཟང་མོ་དགའ་མགུར་སྤྱད་ཀྱིས་ཚུར་ཤོག་ཅེས་སྨྲས་སོ། །</p>
<p>དེས་བསམས་པ། གལ་ཏེ་སོང་ན་ནི་དོང་ཚེ་ལྔ་བརྒྱ་ཡང་མི་འཐོབ་ལ། ཁྱིམ་དུ་འོངས་པ་བོར་ཏེ་གཞན་དུ་འགྲོ་བ་འདི་ནི་གསོལ་ཀ་མི་ཡང་བར་ཡང་འགྱུར་རོ་སྙམ་ནས། དེས་བུ་མོ་མངག་གཞུག་མ་ལ་སྨྲས་པ། སོང་ལ་པད་མའི་རྩ་ལག་ལ་ཇོ་བོ་རེ་ཞིག་བདག་གིས་སྟ་གོན་མ་བགྱིས་ཀྱིས་སླད་ཀྱིས་མཆིའོ་ཞེས་ཟེར་རོ་ཞེས་སྨྲོས་ཤིག། དེ་དེའི་གན་དུ་སོང་ནས་སྨྲས་སོ། །</p>
<p>སྐྱེས་པ་དེ་ཡང་བྱ་བ་མང་པོ་ཞིག་པས་དགའ་མགུར་སྤྱད་ནས་སྲོད་ཉིད་ལ་ཕྱིར་སོང་ངོ་། །</p>
<p>དེས་བསམས་པ། ཐུན་མོང་དུ་ཡོད་པས་བདག་གིས་དེའི་སེམས་ཀྱང་བསྲུང་ནུས་སོ་སྙམ་ནས། དེས་ཡང་བུ་མོ་དེ་ལ་སྨྲས་པ། སོང་ལ་པད་མའི་རྩ་ལག་ལ་ཇོ་བོ་སྟ་གོན་བགྱིས་ལགས་ན། སྐྱེད་མོས་ཚལ་གང་དུ་མཆི་ཤིག་ཅེས་མཆིའོ་ཞེས་སྨྲོས་ཤིག །དེས་དེའི་དྲུང་དུ་སོང་ནས་སྨྲས་པ་དང་། དེས་སྨྲས་པ། ཁྱོད་ཀྱི་ཇོ་མོ་སྐད་ཅིག་གིས་ནི་སྟ་གོན་བྱས། སྐད་ཅིག་གིས་ནི་སྟ་གོན་མ་བྱས། བུ་མོ་དེ་ཡང་དེ་དང་རིགས་མི་འཕྲོད་པ་ཞིག་པས་དེས་སྨྲས་པ། རྗེའི་སྲས་དེས་སྟ་གོན་མ་བགྱིས་ཏེ། འོན་ཀྱང་ཁྱོད་ཀྱི་གོས་དང་རྒྱན་རྣམས་ཀྱིས་སྐྱེས་པ་གཞན་དང་ལྷན་ཅིག་དགའ་མགུར་སྤྱད་དོ། །</p>
<p>དེ་འདོད་ཆགས་ཀྱི་ཀུན་ནས་དཀྲིས་པ་གང་ཡིན་པ་དེ་དང་ནི་བྲལ། གནོད་སེམས་ཀྱིས་ཀུན་ནས་དཀྲིས་པ་ནི་སྐྱེས་པར་གྱུར་ཏེ། དེ་མི་བཟོད་པ་སྐྱེས་ནས་སྨྲས་པ། བུ་མོ་བཟང་མོའི་དྲུང་དུ་སོང་ལ། པད་མའི་རྩ་ལག་ན་རེ་སྐྱེད་མོས་ཚལ་ག་གེ་མོ་ཞིག་ཏུ་ཤོག་ཤིག་ཅེས་ཟེར་རོ་ཞེས་སྨྲོས་ཤིག །དེས་སོང་ནས་བཟང་མོ་ལ་སྨྲས་པ་དང་། དེ་ནས་དེ་སྐྱེད་མོས་ཚལ་དེར་སོང་བ་དང་། སྐྱེས་བུ་གཡོན་ཅན་པད་མའི་རྩ་ལག་གིས་སྨྲས་པ། ཁྱོད་ཁོ་བོའི་གོས་དང་རྒྱན་གྱིས་གཞན་དང་ལྷན་ཅིག་དགའ་མགུར་ཡོངས་སུ་སྤྱད་པ་ཇི་ག་རིགས་སམ་དེས་སྨྲས་པ། རྗེའི་སྲས་འདི་ནི་བདག་གིས་ནོངས་ལགས་ཏེ། འོན་ཀྱང་བུད་མེད་ནི་རྟག་པར་སྐྱོན་ཅན་ལགས་ཀྱིས་བཟོད་པ་མཛོད་ཅིག །དེ་ནས་དེས་མི་བཟོད་པ་སྐྱེས་ནས། རལ་གྲི་ཤུབས་ནས་ཕྱུང་སྟེ་སྲོག་དང་ཕྲལ་ལོ། །</p>
<p>དེ་ནས་བུ་མོ་དེས་ཇོ་མོ་བསད་དོ་ཇོ་མོ་བསད་དོ་ཞེས་ཀུ་ཅོའི་སྒྲ་ཆེན་པོ་བཏོན་པ་དེ་སྐྱེ་བོའི་ཚོགས་ཆེན་པོས་ཐོས་ནས་བརྒྱུགས་སོ། །</p>
<p>དེ་ཙམ་ན་སྐྱེད་མོས་ཚལ་དེ་ན་རང་སངས་རྒྱས་ལེགས་སྨོན་ཞེས་བྱ་བ་བསམ་གཏན་བྱེད་དོ། །</p>
<p>དེ་ནས་སྐྱེས་བུ་གཡོན་ཅན་པད་མའི་རྩ་ལག་དེ་སྐྲག་པས་རལ་གྲི་ཁྲག་ཅན་རང་སངས་རྒྱས་ལེགས་སྨོན་གྱི་མདུན་དུ་བོར་ནས་སྐྱེ་བོའི་ཚོགས་ཆེན་པོ་དེ་ཉིད་ཀྱི་ནང་དུ་ཞུགས་སོ། །</p>
<p>སྐྱེ་བོའི་ཚོགས་ཆེན་པོས་རལ་གྲི་ཁྲག་ཅན་མཐོང་ནས་རབ་ཏུ་བྱུང་བ་འདིས་ནི་བཟང་མོའི་སྲོག་དང་ཕྲལ་ལོ་ཞེས་དེ་ནས་རང་སངས་རྒྱས་དེ་ཀུན་ནས་བསྐོར་ནས་མི་བཟོད་པ་བསྐྱེད་དེ་སྨྲས་པ། ཀྱེ་རབ་ཏུ་བྱུང་བ་དྲང་སྲོང་གི་རྒྱལ་མཚན་བསྲེལ་ནས་འདི་འདྲ་བའི་ལས་བྱེད་དམ། དེས་སྨྲས་པ་ཅི་ཞིག་བྱས། དེ་རྣམས་ཀྱིས་སྨྲས་པ། ཁྱོད་ཀྱིས་བཟང་མོ་དང་ལྷན་ཅིག་དགའ་མགུར་སྤྱད་ནས་དེ་སྲོག་དང་ཕྲལ་ལོ། །</p>
<p>དེས་སྨྲས་པ། རྣས་མི་བཟོད་པ་དེ་ང་ནི་ལས་འདི་མི་བྱེད་དོ། །</p>
<p>དེས་རྣས་མི་བཟོད་པའི་ཚིག་སྨྲས་ཀྱང་། སྐྱེ་བོའི་ཚོགས་ཆེན་པོ་དེས་ལག་པ་ཕྱིང་ཀ་ལོག་ཏུ་དམ་དུ་བཅིངས་ནས་རྒྱལ་པོ་ལ་ཕུལ་ཏེ། ལྷ་རབ་ཏུ་བྱུང་བ་འདིས་བཟང་མོ་དང་ལྷན་ཅིག་དགའ་མགུར་སྤྱད་ནས་དེས་སྲོག་དང་ཕྲལ་ལགས་སོ། །</p>
<p>རྒྱལ་པོ་དག་ནི་མི་རྟོག་པ་ཡིན་པས་དེས་སྨྲས་པ། གལ་ཏེ་དེ་ལྟ་ན་རབ་ཏུ་བྱུང་བ་འདི་ངས་སྤངས་ཀྱིས་དེང་ལ་སོད་ཅིག །དེ་ནས་དེའི་མགུལ་པར་མེ་ཏོག་ཀ་ར་བཱི་རའི་ཕྲེང་བས་བཏགས་ནས་གཤེད་མ་གོས་སྔོན་པོ་གྱོན་པ་མཚོན་ཐོགས་པ་རྣམས་ཀྱིས་ཡོངས་སུ་བསྐོར་ནས་ལམ་པོ་ཆེ་དང་། ཚོང་དུས་དང་། བཞི་མདོ་དང་། སུམ་མདོ་རྣམས་སུ་བསྒྲགས་ཏེ། གྲོང་ཁྱེར་ནས་སྐྱེད་མོས་ཚལ་ལོགས་སུ་ཁྲིད་དོ། །</p>
<p>དེ་ནས་སྐྱེས་བུ་གཡོན་ཅན་པད་མའི་རྩ་ལག་གི་བློ་སྐྱེས་པ་རབ་ཏུ་བྱུང་བ་དཀའ་ཐུབ་ཅན་སྐྱོན་མེད་པ་ཉེས་པ་མི་བྱེད་པ་འདི་ལ་ཡང་དག་པ་མ་ཡིན་པས་སྐུར་བ་བཏབ་པས་ད་འདི་གསད་པ་ལ་ཐུག་ན། བདག་གིས་འདི་ཡལ་བར་དོར་བ་ནི་བདག་གི་ཆ་མ་ཡིན་ནོ་སྙམ་དུ་བསམས་ནས་སླར་ལོག་སྟེ། རྒྱལ་པོའི་དྲུང་དུ་སོང་ནས་རྐང་པ་གཉིས་ལ་གཏུགས་ཏེ་སྨྲས་པ། ལྷ་རབ་ཏུ་བྱུང་བ་འདིས་ནི་ལས་འདི་མ་བགྱིས་ཏེ། སྡིག་པའི་ལས་འདི་ནི་བདག་གིས་བགྱིས་ཀྱིས་རབ་ཏུ་བྱུང་བ་འདི་གཏང་བར་གསོལ། དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྐྱེས་བུ་གཡོན་ཅན་པད་མའི་རྩ་ལག་གང་ཡིན་པ་དེ་ནི་ང་ཉིད་ཡིན་ཏེ། ངས་རང་སངས་རྒྱས་ལ་ཡང་དག་པར་མ་ཡིན་པས་སྐུར་པ་བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལོ་མང་པོ་དང་ཞེས་བྱ་བ་ནས། སེམས་ཅན་དམྱལ་བ་རྣམས་སུ་བཙོས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>ལས་ཀྱི་ལྷག་མ་དེ་ཁོ་ནས་ད་ལྟར་ང་མངོན་པར་རྫོགས་པར་བྱང་ཆུབ་པ་ན་ཡང་བྲམ་ཟེའི་བུ་མོ་རྩྭ་མིས་ཡང་དག་པ་མ་ཡིན་པས་སྐུར་པ་བཏབ་སྟེ། འདི་ནི་ཐུན་མོང་མ་ཡིན་པའོ། །</p>
<p>བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། ཕྲིན་ལས་དེའི་རྣམ་པར་སྨིན་པས་ཡུལ་དགྲ་མཐར་དགེ་སློང་གཉིས་ཀྱིས་ལྔ་བརྒྱར་མ་ཚང་བའི་དགེ་སློང་རྣམས་དང་ཐབས་ཅིག་ནས་རུལ་གསོལ་ལ། ཚེ་དང་ལྡན་པ་ཤཱ་རིའི་བུ་དང་། མཽད་གལ་གྱི་བུ་གཉིས་ནི་ལྷའི་ཞལ་ཟས་ལ་ལོངས་སྤྱོད་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་སྐྱེ་དགུ་རྣམས་ཀྱི་ཚེ་ལོ་བརྒྱད་ཁྲི་ཐུབ་པ་ན་འཇིག་རྟེན་དུ་སྟོན་པ་རྣམ་པར་གཟིགས་ཞེས་བྱ་བ་ཞིག་བྱུང་ནས་ཞེས་བྱ་བ་ནས། སངས་རྒྱས་བཅོམ་ལྡན་འདས་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་འཁོར་དྲུག་ཁྲི་དང་ལྗོངས་རྒྱུ་ཞིང་གཤེགས་པ་ན། རྒྱལ་པོའི་ཕོ་བྲང་བ་ཤེས་ལྡན་དུ་བྱོན་ཏོ། །</p>
<p>བཤེས་ལྡན་དེའི་བྲམ་ཟེ་ཞིག་བྲམ་ཟེའི་ཁྱེའུ་ལྔ་བརྒྱ་ལ་བྲམ་ཟེ་རྣམས་ཀྱི་གསང་ཚིག་ཀློག་ཏུ་འཇུག་གོ། །</p>
<p>དེས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་འཁོར་ལྔ་བརྒྱ་དང་མཐོང་ནས། དེས་བྲམ་ཟེའི་ཁྱེའུ་རྣམས་ལ་སྨྲས་པ། ཤེས་ལྡན་དག་དགེ་སྦྱོང་མགོ་རེག་འདི་དག་ལྷའི་ཞལ་ཟས་ལ་ལོངས་སྤྱད་པའི་འོས་མ་ཡིན་གྱི། ནས་རུལ་པ་ཟ་བའི་འོས་ཡིན་ནོ། །</p>
<p>དེ་རྣམས་ཀྱིས་ཀྱང་རྗེས་སུ་ཡི་རང་བ་བྱས་ཏེ། མཁན་པོ་དེ་མད་དེ། དགེ་སྦྱོང་མགོ་རེག་འདི་དག་ནི་ལྷའི་ཞལ་ཟས་ལ་ལོངས་སྤྱད་པའི་འོས་མ་ལགས་ཀྱི་ནས་རུལ་པ་འཚལ་བའི་འོས་ལགས་སོ། །</p>
<p>དེ་ན་ཡང་བྲམ་ཟེའི་ཁྱེའུ་དཀར་པོ་ཅན་གཉིས་ཤིག་གིས་སྨྲས་པ། མཁན་པོས་ནི་མ་ལེགས་པ་ཞིག་གསུངས་ཏེ། བདག་ཉིད་ཆེན་པོ་འདི་དག་ནི་ལྷའི་ཞལ་ཟས་ལ་ལོངས་སྤྱོད་པའི་འོས་ལགས་སོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་བྲམ་ཟེ་ལྔ་བརྒྱ་ཅན་གང་ཡིན་པ་དེ་ནི་ང་ཉིད་ཡིན་ཏེ། ངས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཉན་ཐོས་ཀྱི་དགེ་འདུན་དང་བཅས་པ་ལ་ངག་གི་ལས་རྩུབ་མོ་ཕྱུང་བ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོར་ནས་རུལ་པ་ཟོས་སོ། །</p>
<p>ལས་ཀྱི་ལྷག་མ་དེ་ཁོ་ནས་དེ་ལྟར་མངོན་པར་རྫོགས་པར་བྱང་ཆུབ་པ་ན་ཡང་དགྲ་མཐར་དགེ་སློང་གཉིས་ཀྱིས་ལྔ་བརྒྱར་མ་ཚང་བའི་དགེ་སློང་རྣམས་དང་ཐབས་ཅིག་ནས་རུལ་པ་ལ་ལོངས་སྤྱད་དོ། །</p>
<p>བྲམ་ཟེའི་ཁྱེའུ་གཉིས་པོ་གང་ཡིན་པ་དེ་ནི་དགེ་སློང་ཤཱ་རིའི་བུ་དང་། མཽད་གལ་གྱི་བུ་འདི་དག་ཉིད་ཡིན་ནོ། །</p>
<p>བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན་ཕྲིན་ལས་དེའི་རྣམ་པར་སྨིན་པས་ལོ་དྲུག་ཏུ་དཀའ་བ་སྤྱད་པར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་དག་ནི་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་ལྗོངས་ཀྱི་གྲོང་རྡལ་བཻ་བྷི་ཊིང་གི་ཞེས་བྱ་བ་འབྱོར་པ་དང་རྒྱས་པ། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་རབ་ཏུ་གང་བ་ཞིག་ཡོད་དེ། དགེ་སློང་དག་ལྗོངས་ཀྱི་གྲོང་རྡལ་བཻ་བྷི་ཊིང་གི་ན་རྫ་མཁན་དགའ་སྐྱོང་ཞེས་བྱ་བ་སངས་རྒྱས་ལ་མངོན་པར་དད་པ། ཆོས་དང་དགེ་འདུན་ལ་མངོན་པར་དད་པ། སངས་རྒྱས་ལ་སྐྱབས་སུ་སོང་བ། ཆོས་དང་དགེ་འདུན་ལ་སྐྱབས་སུ་སོང་བ། སངས་རྒྱས་ལ་གཅིག་ཏུ་བྱེད་པ། ཆོས་དང་དགེ་འདུན་ལ་གཅིག་ཏུ་བྱེད་པ། སངས་རྒྱས་ལ་ཡིད་གཉིས་དང་ཐེ་ཚོམ་མེད་པ། ཆོས་དང་དགེ་འདུན་ལ་ཡིད་གཉིས་དང་ཐེ་ཚོམ་མེད་པ། སྡུག་བསྔལ་དང་ཀུན་འབྱུང་དང་། འགོག་པ་དང་། ལམ་ལ་ཡིད་གཉིས་དང་ཐེ་ཚོམ་མེད་པ། བདེན་པ་མཐོང་བ། འབྲས་བུ་ཐོབ་པ། ལོ་མ་དང་། གཏུན་སྤངས་པ་ཞིག་བྱུང་སྟེ། དེ་གང་ན་ཆུས་བརྐོས་པའམ། བྱི་བྲུན་མ་གཏོགས་པ་རང་གི་ལག་གིས་ས་མི་རྐོ་ཞིང་རྐོར་མི་འཇུག་གོ། །</p>
<p>དེ་ནས་རང་གིས་ས་བླངས་ནས་སྲོག་ཆགས་མེད་པའི་ཆུས་སྤྲུས་ཏེ་སྣོད་རྣམས་བྱས་ནས་མཐའ་གཅིག་ཏུ་བཞག་སྟེ། འདི་སྐད་ཅེས་འཕགས་པའམ། བཞིན་བཟངས་དག་འདིར་ཏིལ་ལམ། འབྲས་སམ། སྲན་མུད་ག་ཚལ་ཚོལ་དག་མཐའ་གཅིག་ཏུ་ཞོག་ལ། ཁྱེད་ཅག་ལས་གང་ཞིག་སྣོད་གང་དགོས་པ་དེ་དེ་ལོང་ལ་དེང་ཤིག་ཅེས་སྨྲས་ནས། དེ་ནས་ཕ་མ་ལོང་བ་གཉིས་གསོ་ཞིང་དུས་དུས་སུ་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསོད་སྙོམས་འབུལ་ལོ། །</p>
<p>བྲམ་ཟེའི་ཁྱེའུ་བླ་མའི་གྲོགས་པོ་དང་། སྙིང་དུ་སྡུག་པ་དང་། ནེའུ་ཟླ་ཡང་ཡིན་ནོ། །</p>
<p>དགེ་སློང་དག་ལྗོངས་ཀྱི་གྲོང་ཁྱེར་བཻ་བྷི་ཊིང་གི་ན་བྲམ་ཟེ་ཤིང་སཱ་ལ་ཆེན་པོ་ལྟ་བུ་ནྱ་གྲོ་དྷ་ཞེས་བྱ་བ་ཕྱུག་ཅིང་ནོར་མང་ལ་ལོངས་སྤྱོད་ཆེ་བ་ཞིག་བྱུང་སྟེ། བཻ་བྷི་ཊིང་གི་རྒྱས་པ། འདུ་ཐང་དང་བཅས་རྩྭ་ཤིང་དང་འབབ་ཆུར་བཅས་པ། རྒྱལ་པོ་ཀྲྀ་ཀཱིས་བྲམ་ཟེའི་སྦྱིན་པར་བྱིན་པ་ལ་ཡོངས་སུ་ལོངས་སྤྱོད་དོ། །</p>
<p>བྲམ་ཟེ་ཤིང་སཱ་ལ་ཆེན་པོ་ལྟ་བུ་ནྱ་གྲོ་དྷའི་སློབ་མ་བྲམ་ཟེའི་ཁྱེའུ་བླ་མ་ཞེས་བྱ་བ་ཕ་དང་མའི་རིགས་དང་ལྡན་པ། མོ་ཕྱོགས་ནས་དག་པ། མེས་པོའི་ཕྱོགས་དང་། ཕྱི་མོའི་ཕྱོགས་ཟུང་བདུན་རྒྱུད་ཀྱི་བར་གྱིས་བཟུང་སྟེ། རིགས་ལ་གཏམ་གྱིས་མ་ཕོག་པ། ཀློག་ཏུ་འཇུག་པ། གསང་ཚིག་འཛིན་པ། རིག་བྱེད་གསུམ་པོ་སྒྲ་ངེས་པར་སྦྱར་བ་དང་། ཤེས་གསལ་དང་བཅས་པའི་ཡི་གེ་རབ་ཏུ་འབྱེད་པ་དང་བཅས་པ་དང་། ལྔ་པ་དེ་ལྟ་བུ་བྱུང་བ་ཅན་རྣམས་ཀྱིས་ཕ་རོལ་ཏུ་ཕྱིན་ཅིང་ལུང་སྟོན་པར་བྱེད་པ། གཟུགས་བཟང་བ། བལྟ་ན་སྡུག་པ། མཛེས་པ་ཞིག་ཡོད་དེ། བྲམ་ཟེ་ཤིང་སཱ་ལ་ཆེན་པོ་ལྟ་བུ་ནྱ་གྲོ་དྷའི་བྲམ་ཟེའི་ཁྱེའུ་ལྔ་བརྒྱ་ཙམ་ལ་བྲམ་ཟེ་རྣམས་ཀྱི་གསང་ཚིག་ཀློག་ཏུ་འཇུག་གོ། །</p>
<p>རྫ་མཁན་དགའ་སྐྱོང་གི་གྲོགས་པོ་དང་། སྙིང་དུ་སྡུག་པ་དང་ནེའུ་ཟླ་ཡང་ཡིན་ནོ། །</p>
<p>དེ་ནས་རྫ་མཁན་དགའ་སྐྱོང་ཡང་དག་པར་རྫོགས་པའི་སངས་རྒྱས་འོད་སྲུང་གང་ན་བ་དེར་སོང་སྟེ་ཕྱིན་པ་དང་། ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་། ཡང་དག་པར་རྫོགས་པའི་སངས་རྒྱས་འོད་སྲུང་གིས་རྫ་མཁན་དགའ་སྐྱོང་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །</p>
<p>དེ་ནས་རྫ་མཁན་དགའ་སྐྱོང་ཡང་དག་པར་རྫོགས་པའི་སངས་རྒྱས་འོད་སྲུང་གིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རངས་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་སྟན་ལས་ལངས་ནས་སོང་ངོ་། །</p>
<p>དེའི་ཚེ་བྲམ་ཟེའི་ཁྱེའུ་བླ་མ་རྟ་རྒོད་མ་དང་ལྡན་པའི་ཤིང་རྟ་ཐམས་ཅད་ནས་དཀར་བའི་ནང་དུ་ཞུགས་ཏེ། གསེར་གྱི་རིལ་བ་དང་། དབྱུག་པ་ཐོགས་ནས་བྲམ་ཟེའི་ཁྱེའུའི་ཚོགས་ཀྱིས་ཡོངས་སུ་བསྐོར་ཅིང་། བྲམ་ཟེའི་ཁྱེའུའི་ཚོགས་ཀྱིས་མདུན་དུ་བདར་ནས། བཻ་བྷི་ཊིང་གི་ཕྱི་རོལ་དུ་བྲམ་ཟེ་རྣམས་ཀློག་ཏུ་འཇུག་པར་འདོད་ནས། བཻ་བྷི་ཊིང་གི་ནས་བྱུང་བ་དང་བྲམ་ཟེའི་ཁྱེའུ་བླ་མས་རྫ་མཁན་དགའ་སྐྱོང་ཐག་རིང་པོ་ཁོ་ན་ནས་མཐོང་ངོ་། །</p>
<p>མཐོང་ནས་ཀྱང་འདི་སྐད་ཅེས་སྨྲས་སོ། །</p>
<p>དེས་པ་དགའ་སྐྱོང་ཁྱོད་ད་གཟོད་ག་ལས་འོངས། དེས་པ་བླ་མ་ཁོ་བོ་ནི་འོ་ནི་ནས་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསྙེན་བཀུར་བྱེད་དུ་འགྲོས་དེས་པ་བླ་མ་ཚུར་ཤོག །བདག་ཅག་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསྙེན་བཀུར་བྱེད་དུ་འདོང་ངོ་། །</p>
<p>དེས་པ་དགའ་སྐྱོང་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསྙེན་བཀུར་བྱེད་པ་ཐོང་ཤིག །དགེ་སྦྱོང་མགོ་རེག་དེ་ལ་བྱང་ཆུབ་ག་ལ་ཡོད། བྱང་ཆུབ་ནི་མཆོག་ཏུ་དཀའ་བ་ཡིན་ནོ། །</p>
<p>དེས་པ་བླ་མ་དགེ་སྦྱོང་མགོ་རེག་དེ་ལ་བྱང་ཆུབ་ག་ལ་ཡོད། བྱང་ཆུབ་ནི་མཆོག་ཏུ་དཀའ་བའོ་ཞེས་དེ་སྐད་མ་སྨྲ་ཞིག །འོན་ཀྱང་བཅོམ་ལྡན་འདས་དེ་ཉིད་སངས་རྒྱས་ཡིན་ཏེ། འདིས་ཆོས་ཐམས་ཅད་སངས་རྒྱས་སོ། །</p>
<p>དེས་པ་བླ་མ་ཚུར་བདག་ཅག་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསྙེན་བཀུར་བྱེད་དུ་འདོང་། བྲམ་ཟེའི་ཁྱེའུ་བླ་མས་ལན་གཉིས་ལན་གསུམ་དུ་ཡང་རྫ་མཁན་དགའ་སྐྱོང་ལ་འདི་སྐད་ཅེས་སྨྲས་སོ། །</p>
<p>དེས་པ་དགའ་སྐྱོང་ཐོང་ཤིག། སངས་རྒྱས་འོད་སྲུང་ཞེས་བྱ་བ་ནས། བྱང་ཆུབ་ནི་མཆོག་ཏུ་དཀའ་བའོ་ཞེས་བྱ་བའི་བར་གོང་མ་བཞིན་དུའོ། །</p>
<p>རྫ་མཁན་དགའ་སྐྱོང་གིས་ཀྱང་ལན་གཉིས་ལན་གསུམ་དུ་བྲམ་ཟེའི་ཁྱེའུ་བླ་མ་ལ་འདི་སྐད་ཅེས་སྨྲས་སོ། །</p>
<p>དེས་པ་བླ་མ་ཁྱོད་དེ་སྐད་མ་སྨྲ་བར་ཞེས་བྱ་བ་ནས། བསྙེན་བཀུར་བྱེད་དུ་ཞེས་བྱ་བའི་བར་དུའོ། །</p>
<p>དེ་ནས་རྫ་མཁན་དགའ་སྐྱོང་གིས་བྲམ་ཟེའི་ཁྱེའུ་བླ་མའི་ཤིང་རྟ་ལ་འཛེགས་ནས་བྲམ་ཟེའི་ཁྱེའུ་བླ་མའི་ཅོ་ཏོ་ནས་བཟུང་སྟེ། འདི་སྐད་ཅེས་སྨྲས་སོ། །</p>
<p>དེས་པ་བླ་མ་ཚུར་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསྙེན་བཀུར་བྱེད་དུ་འདོང་། དེ་ནས་བྲམ་ཟེའི་ཁྱེའུ་བླ་མ་འདི་སྙམ་དུ་སེམས་ཏེ། ཨེ་མའོ་སངས་རྒྱས་ནི་མཆོག་མ་ཡིན་པ་མ་ཡིན་ཞིང་ཆོས་བསྟན་པ་ཡང་མཆོག་མ་ཡིན་པ་མ་ཡིན་པས་ད་ལྟར་རྫ་མཁན་དགའ་སྐྱོང་ཡུན་རིང་པོ་ནས་གཏུམ་པོ་མ་ཡིན། གཟུ་ལུམས་ཅན་མ་ཡིན། བརླང་པོ་མ་ཡིན་བསྲི་བ་མེད་པ་མ་ཡིན་པ་དེས་བདག་གི་སྐྲ་རྣམས་བཟུང་བར་གྱུར་ཏོ་སྙམ་དུ་རིག་ནས། རྫ་མཁན་དགའ་སྐྱོང་ལ་འདི་སྐད་ཅེས་སྨྲས་སོ། །</p>
<p>དེས་པ་དགའ་སྐྱོང་དེ་ཙམ་བྱ་བ་ལ་ཐུག་གམ། དེས་པ་དེ་ཙམ་བྱ་བ་ལ་ཐུག་ཅེས་སོ། །</p>
<p>དེས་པ་དགའ་སྐྱོང་དེ་ལྟ་ན་ཐོང་ཤིག་དང་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསྙེན་བཀུར་བྱེད་དུ་འདོང་ངོ་། །</p>
<p>དེ་ནས་རྫ་མཁན་དགའ་སྐྱོང་དང་བྲམ་ཟེའི་ཁྱེའུ་བླ་མ་ཤིང་རྟ་གཅིག་གི་ནང་དུ་ཞུགས་ནས་ཡང་དག་པར་རྫོགས་པའི་སངས་རྒྱས་འོད་སྲུང་གང་ན་བ་དེར་དོང་སྟེ། དེ་གཉིས་ཀྱིས་ཇི་ཙམ་བཞོན་པའི་སའི་བར་དུ་བཞོན་པས་སོང་ནས་བཞོན་པ་ལས་བབས་ཏེ། རྐང་པ་ཁོ་ནས་ཀུན་དགའ་ར་བའི་ནང་དུ་ཞུགས་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གང་ན་བ་དེར་ཕྱིན་པ་དང་། དེ་ནས་རྫ་མཁན་དགའ་སྐྱོང་གིས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>བྲམ་ཟེའི་ཁྱེའུ་བླ་མས་ནི་བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང་། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>དེ་ནས་རྫ་མཁན་དགའ་སྐྱོང་གིས་ཐལ་མོ་སྦྱར་བ་བཏུད་དེ་ཡང་དག་པར་རྫོགས་པའི་སངས་རྒྱས་འོད་སྲུང་གང་ན་བ་དེ་ལོགས་སུ་འདི་སྐད་ཅེས་གསོལ་ཏོ། །</p>
<p>བཙུན་པ་བྲམ་ཟེའི་ཁྱེའུ་བླ་མ་འདི་སངས་རྒྱས་ལ་མངོན་པར་མ་དད་ཅིང་ཆོས་དང་དགེ་འདུན་ལ་མངོན་པར་མ་དད་ལགས་ན། བཅོམ་ལྡན་འདས་ཀྱིས་ཇི་ལྟར་བྲམ་ཟེའི་ཁྱེའུ་བླ་མ་འདི་སངས་རྒྱས་ལ་མངོན་པར་དད་ཅིང་ཆོས་དང་དགེ་འདུན་ལ་མངོན་པར་དད་པར་འགྱུར་བའི་ཆོས་དེ་ལྟ་བུ་ལེགས་པར་བཤད་དུ་གསོལ། དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །</p>
<p>དེ་ནས་བྲམ་ཟེའི་ཁྱེའུ་བླ་མས་རྫ་མཁན་དགའ་སྐྱོང་ལ་འདི་སྐད་ཅེས་སྨྲས་སོ། །</p>
<p>དེས་པ་དགའ་སྐྱོང་ཁྱོད་ཆོས་འདུལ་བ་འདི་ལྟ་བུ་ཐོས་ན་ཅིའི་ཕྱིར་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་མི་འབྱུང་། དེས་པ་བླ་མ་ཁོ་བོ་འདི་ལྟར་ཕ་མ་ལོང་བ་གཉིས་གསོ་བ་དང་། ཡང་དག་པར་རྫོགས་པའི་སངས་རྒྱས་འོད་སྲུང་ལ་དུས་དུས་སུ་བསོད་སྙོམས་འབུལ་བ་ཁྱོད་ཀྱིས་མི་ཤེས་སམ། དེས་པ་བླ་མ་ཁྱོད་རབ་ཏུ་བྱུང་ཤིག །ཁོ་བོ་ནི་རེ་ཞིག་རབ་ཏུ་མི་འབྱུང་ངོ་། །</p>
<p>དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་ལ་རྫ་མཁན་དགའ་སྐྱོང་གིས་འདི་སྐད་ཅེས་གསོལ་ཏོ། །</p>
<p>བཙུན་པ་བྲམ་ཟེའི་ཁྱེའུ་བླ་མ་འདི་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན། བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ། རབ་ཏུ་འབྱུང་བ་དང་བསྙེན་པར་རྫོགས་པར་མཛད་དུ་གསོལ། བྲམ་ཟེའི་ཁྱེའུ་བླ་མས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་པར་གྱུར་ཏོ། །</p>
<p>དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་རབ་ཏུ་ཕྱུང་ཞིང་བསྙེན་པར་རྫོགས་པར་མཛད་ནས། བཻ་བྷི་ཊིང་གིར་ཇི་ཙམ་བཞེད་ཀྱི་བར་དུ་བཞུགས་ནས་བཱ་རཱ་ཎ་སཱི་གང་ན་བ་དེར་རྒྱུ་ཞིང་གཤེགས་ཏེ་རིམ་གྱིས་རྒྱུ་ཞིང་གཤེགས་པ་དང་བཱ་རཱ་ཎ་སཱིར་བྱོན་ཏོ། །</p>
<p>རྒྱལ་པོ་ཀྲྀ་ཀཱིས་ཡང་དག་པར་རྫོགས་པའི་སངས་རྒྱས་འོད་སྲུང་ཡུལ་ཀ་ཤི་ནས་ལྗོངས་རྒྱུ་ཞིང་གཤེགས་པ་དང་བཱ་རཱ་ཎ་སཱིར་གཤེགས་ཏེ། བཱ་རཱ་ཎ་སཱིའི་དྲང་སྲོང་སྨྲ་བ་རི་དགས་ཀྱི་ནགས་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་ཡང་དག་པར་རྫོགས་པའི་སངས་རྒྱས་འོད་སྲུང་གང་ན་བ་དེར་སོང་སྟེ། ཕྱིན་པ་དང་ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་ཡང་དག་པར་རྫོགས་པའི་སངས་རྒྱས་འོད་སྲུང་གིས་རྒྱལ་པོ་ཀྲྀ་ཀཱི་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེངས་སྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་། །</p>
<p>དེ་ནས་རྒྱལ་པོ་ཀྲྀ་ཀཱི་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་ཡང་དག་པར་རྫོགས་པའི་སངས་རྒྱས་འོད་སྲུང་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་སང་བདག་གིས་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། ཡང་དག་པར་རྫོགས་པའི་སངས་རྒྱས་འོད་སྲུང་གིས་རྒྱལ་པོ་ཀྲྀ་ཀཱི་ལ་ཅང་མི་གསུང་བས་གནང་ངོ་། །</p>
<p>དེ་ནས་རྒྱལ་པོ་ཀྲྀ་ཀཱིས་ཡང་དག་པར་རྫོགས་པའི་སངས་རྒྱས་འོད་སྲུང་ཅང་མི་གསུང་བས་གནང་བར་རིག་ནས། ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་གཉིས་ལ་མགོ་བོས་ཕྱག་བྱས་ཏེ་སྟན་ལས་ལངས་ནས་སོང་ངོ་། །</p>
<p>དེ་ནས་རྒྱལ་པོ་ཀྲྀ་ཀཱིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་། བཅའ་བ་རྣམས་སྟ་གོན་བྱས་ནས་ནང་པར་སྔར་ལངས་ཏེ་གདན་བཤམས། ནོར་བུའི་ཆུ་སྣོད་བཞག་ནས་ཡང་དག་པར་རྫོགས་པའི་སངས་རྒྱས་འོད་སྲུང་ལ་དུས་ཚོད་གསོལ་པ། བཙུན་པ་གདུགས་ཚོད་བཤམས་ལགས་ཤིང་མཆིས་ན་བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་སྔ་དྲོ་ན་བཟའ་ཤམ་ཐབས་མནབས་ལྷུང་བཟེད་དང་ཆོས་གོས་བསྣམས་ཏེ། དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་། དགེ་སློང་གི་དགེ་འདུན་གྱིས་མདུན་དུ་བདར་ཏེ། རྒྱལ་པོ་ཀྲྀ་ཀཱིའི་བཀད་ས་གང་ན་བ་དེར་གཤེགས་ཏེ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>དེ་ནས་རྒྱལ་པོ་ཀྲྀ་ཀཱིས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་ཟིན་པར་རིག་ནས་གཙང་ཞིང་བསོད་པའི་བཟའ་བ་དང་། བཅའ་བ་རྣམས་ཀྱིས་རང་གི་ལག་ནས་སྟོབས་ཤིང་ཚིམ་པར་བྱེད་དེ། གཙང་ཞིང་བསོད་པའི་བཟའ་བ་དང་བཅའ་བ་རྣམས་ཀྱིས་རང་གི་ལག་ནས་བསྟབས་ཤིང་ཚིམ་པར་བྱས་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གིས་གསོལ་ཟིན་ནས་ཕྱག་བཅབས་ཏེ། ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་གསོལ་བ་བཏབ་པ་བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་བདག་གིས་དགུང་ཟླ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་གྱི་ཡོ་བྱད་རྣམས་འབུལ་ཞིང་། བདག་གིས་བཅོམ་ལྡན་འདས་ཀྱི་སླད་དུ་གཙུག་ལག་ཁང་ལྔ་བརྒྱ་ཙམ་བརྩིག་ཅིང་ཁྲི་དང་ཁྲིའུ་དང་། སྟན་ནང་ཚངས་ཅན་དང་། སྔས་ནང་ཚངས་ཅན་དང་། གོར་བུ་ལྔ་བརྒྱ་ཙམ་དབུལ་ཞིང་འབྲས་སྦུབས་སུ་སྨིན་པ་དེ་ལྟ་བུ་འདིས་བཅོམ་ལྡན་འདས་དགེ་སློང་གི་དགེ་འདུན་ལ་བསྙེན་བཀུར་བགྱིད་ལགས་ན་གནང་བར་མཛད་དུ་གསོལ། རྒྱལ་པོ་ཆེན་པོ་ཇི་ཙམ་སེམས་མངོན་པར་དད་པར་བྱས་པ་དེ་ཙམ་གྱིས་བྱས་ཟིན་གྱིས་ཆོག་གོ། །</p>
<p>ལན་གཉིས་ལན་གསུམ་དུ་ཡང་དག་པར་རྫོགས་པའི་སངས་རྒྱས་འོད་སྲུང་ལ་རྒྱལ་པོ་ཀྲྀ་ཀཱིས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་ཞེས་བྱ་བ་ནས། བདག་ལ་གནང་བར་མཛད་དུ་གསོལ་ཞེས་བྱ་བའི་བར་གོང་མ་བཞིན་དུའོ། །</p>
<p>ལན་གཉིས་ལན་གསུམ་དུ་ཡང་ཡང་དག་པར་རྫོགས་པའི་སངས་རྒྱས་འོད་སྲུང་གིས་རྒྱལ་པོ་ཀྲྀ་ཀཱི་ལ་འདི་སྐད་ཅེས་བཀའ་སྩལ་ཏོ། །</p>
<p>རྒྱལ་པོ་ཆེན་པོ་ཇི་ཙམ་སེམས་མངོན་པར་དད་པར་བྱས་པ་དེ་ཙམ་གྱིས་བྱས་ཟིན་གྱིས་ཆོག་གོ། །</p>
<p>དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་ལ་རྒྱལ་པོ་ཀྲྀ་ཀཱིས་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་ལ་བསྙེན་བཀུར་བགྱིད་པ། དཔེར་ན་ད་ལྟར་གྱི་བདག་འདྲ་བ་གཞན་འགའ་ལྟ་མཆིས་ལགས་སམ། རྒྱལ་པོ་ཆེན་པོ་ཁྱོད་ཉིད་ཀྱི་ཡུལ་ན་བཻ་བྷི་ཊིང་གི་ཞེས་བྱ་བའི་གྲོང་ཡོད་དེ། དེ་ན་རྫ་མཁན་དགའ་སྐྱོང་ཞེས་བྱ་བ་སངས་རྒྱས་ལ་མངོན་པར་དད་པ་ཞེས་བྱ་བ་ནས་གནས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེས་ཕ་མ་ལོང་བ་གཉིས་གསོ་ཞིང་དུས་དུས་སུ་ང་ལ་ཡང་བསོད་སྙོམས་ཀྱིས་སྟོབས་པར་བྱེད་དེ། རྒྱལ་པོ་ཆེན་པོ་དུས་གཅིག་ཅིག་ན་ང་བཻ་བྷི་ཊིང་གིའི་ལྗོངས་ཀྱི་གྲོང་རྡལ་ན་ཉེ་བར་བསྟེན་ཅིང་བཞུགས་ནས་སྔ་དྲོ་ཤམ་ཐབས་མནབས་ཏེ་ལྷུང་བཟེད་དང་ཆོས་གོས་བསྣམས་ནས། བཻ་བྷི་ཊིང་གི་ལྗོངས་ཀྱི་གྲོང་རྡལ་དུ་བསོད་སྙོམས་ལ་ཞུགས་ཏེ། ངས་བཻ་བྷི་ཊིང་གིར་བསོད་སྙོམས་སྤྱོད་ཅིང་རྫ་མཁན་དགའ་སྐྱོང་གི་ཁྱིམ་གང་ན་བ་དེར་གཤེགས་པ་དང་། དེའི་ཚེ་རྫ་མཁན་དགའ་སྐྱོང་དགོས་པ་ཞིག་ལ་ཕྱི་ལོགས་སུ་སོང་ནས། ངས་རྫ་མཁན་དགའ་སྐྱོང་གི་སྒོ་འཕར་ལ་རིམ་གྱིས་དལ་བུ་དལ་བུས་བརྡུངས་པ་ལས་རྫ་མཁན་དགའ་སྐྱོང་གི་ཕ་དང་མས་སྒོ་འཕར་ལ་བརྡུངས་པའི་སྒྲ་ཐོས་སོ། །</p>
<p>ཐོས་ནས་ཀྱང་འདི་སྐད་ཅེས་སྨྲས་སོ། །</p>
<p>འཕགས་པ་འདི་སུ་ཞིག་བཞིན་བཟངས་འདི་སུ་ཞིག་རྫ་མཁན་དགའ་སྐྱོང་གི་སྒོ་འཕར་ལ་རྡུང་། དེ་གཉིས་ལ་ངས་འདི་སྐད་ཅེས་སྨྲས་ཏེ། ང་ནི་ཡང་དག་པར་རྫོགས་པའི་སངས་རྒྱས་འོད་སྲུང་ཡིན་ཏེ་བསོད་སྙོམས་བཞེད་དོ། །</p>
<p>དེ་གཉིས་ཀྱིས་འདི་སྐད་ཅེས་སྨྲས་སོ། །</p>
<p>འཕགས་པ་ནང་དུ་སྤྱོན་ཅིག། བཞིན་བཟངས་ནང་དུ་སྤྱོན་ཅིག །ཁྱོད་ལ་རིམ་གྲོ་བགྱིད་པ་ནི་སླད་རོལ་དུ་མཆིས་ཀྱིས་ཕྲུ་བ་ན་ཟན་དྲོན་དང་རྫེའུ་ན་སྲན་ཚོད་མཆིས་ཀྱིས་ཉིད་ཀྱིས་བཞེས་ཏེ་ལོངས་སྤྱད་དུ་གསོལ། རྒྱལ་པོ་ཆེན་པོ་ངས་བྱང་གི་སྒྲ་མི་སྙན་གྱི་དུས་བྱིན་གྱིས་བརླབས་ནས་ཕྲུ་བ་ན་ཟན་དྲོན་དང་། རྗེའུ་ན་སྲན་ཚོད་ཡོད་པ་དེ་ཉིད་ཀྱིས་བླངས་ནས་ལོངས་སྤྱད་དོ། །</p>
<p>དེ་ནས་ཕྱི་ཞིག་ན་རྫ་མཁན་དགའ་སྐྱོང་འོངས་ནས་ཕྲུ་བ་ན་ཟན་དྲོན་དང་རྫེའུ་ན་སྲན་ཚོད་ཡོད་པ་ཟོས་པར་མཐོང་ནས་ཕ་མ་ལ་འདི་སྐད་ཅེས་སྨྲས་སོ། །</p>
<p>ཡབ་ཡུམ་ཕྲུ་བ་ན་ཟན་དྲོན་དང་རྫེའུའི་སྲན་ཚོད་སུ་ཞིག་གིས་འཚལ་ལགས། དེ་གཉིས་ཀྱིས་འདི་སྐད་ཅེས་སྨྲས་སོ། །</p>
<p>དགའ་སྐྱོང་ཁྱོད་འདི་ནས་ཕྱིར་བྱུང་བ་ན་བདག་ཅག་གིས་སྒོ་འཕར་ལ་རྡུང་བའི་སྒྲ་ཞིག་ཐོས་སོ། །</p>
<p>ཐོས་ནས་འདི་སྐད་ཅེས་སྨྲས་སོ། །</p>
<p>འཕགས་པ་འདི་སུ་ཞིག་བཞིན་བཟངས་འདི་སུ་ཞིག་སྒོ་འཕར་ལ་རྡུང་། དེས་འདི་སྐད་ཅེས་གསུངས་སོ། །</p>
<p>ང་ནི་ཡང་དག་པར་རྫོགས་པའི་སངས་རྒྱས་འོད་སྲུང་ཡིན་ཏེ་བསོད་སྙོམས་བཞེད་དོ། །</p>
<p>དེ་ལ་བདག་ཅག་གིས་འདི་སྐད་ཅེས་གསོལ་ཏོ། །</p>
<p>འཕགས་པ་ནང་དུ་སྤྱོན་ཅིག །བཞིན་བཟངས་ནང་དུ་སྤྱོན་ཅིག །ཁྱོད་ལ་རིམ་གྲོ་བགྱིད་པ་ནི་སླད་རོལ་དུ་མཆིས་ཀྱིས་ཕྲུ་བ་ན་ཟན་དྲོན་དང་། རྫེའུ་ན་སྲན་ཚོད་མཆིས་ཀྱིས་ཉིད་ཀྱིས་བཞེས་ལ་ལོངས་སྤྱད་དུ་གསོལ། དེས་དེ་དག་ལོངས་སྤྱད་པར་གྱུར་ཏོ། །</p>
<p>དེ་ནས་རྫ་མཁན་དགའ་སྐྱོང་འདི་སྙམ་དུ་སེམས་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གིས་བདག་གི་ཁྱིམ་དུ་ཤིན་ཏུ་བག་ཕབ་ཅིང་འདྲིས་པར་གྱུར་པ་ནི་བདག་གིས་རྙེད་པ་ལེགས་པར་རྙེད་དོ་སྙམ་ནས་དགའ་བ་དང་རབ་ཏུ་དགའ་བས་སྐྱིལ་མོ་ཀྲུང་བཅས་ཏེ་ཞག་བདུན་འདས་པར་བྱས་སོ། །</p>
<p>ཟླ་བ་ཕྱེད་ཀྱི་བར་དུ་ཡང་དེའི་ལྷན་ཅིག་ལྡན་པའི་དགའ་བ་ལུས་མི་འདོར་ཞིང་དེ་རྟག་ཏུ་ལུས་ལ་བར་ཆད་མེད་པར་འདུག་གོ། །</p>
<p>འདི་ལྟར་སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང་། ལྷ་རྣམས་ཀྱི་ལྷའི་མཐུས་ཞག་བདུན་གྱི་བར་དུ་ཕ་དང་མ་གཉིས་ཀྱི་ཕྲུ་བའི་ཟན་དྲོན་དང་རྗེའུའི་སྲན་ཚོད་ཀྱང་དེ་བཞིན་དུ་འདུག་གོ་རྒྱལ་པོ་ཆེན་པོ་དུས་གཅིག་ན་ང་བཻ་བྷི་ཊིང་གི་ལྗོངས་ཀྱི་གྲོང་རྡལ་དུ་ཉེ་བར་བརྟེན་ཏེ་དབྱར་གནས་པར་དམ་བཞེས་པ་དང་། ངའི་གཙུག་ལག་ཁང་དུ་ཆར་འབེབས་པའི་ལྷས་ཐོག་མར་ཆར་ཕབ་པར་གྱུར་ཏོ། །</p>
<p>དེའི་ཚེ་རྫ་མཁན་དགའ་སྐྱོང་གི་ལས་བྱེད་པའི་ཁང་པ་རྩྭ་སར་པས་གཡོགས་སོ། །</p>
<p>ངའི་ཞབས་འབྲིང་བྱེད་པ་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱེད་ཅག་དེང་ལ་རྫ་མཁན་དགའ་སྐྱོང་གི་ལས་བྱེད་པའི་ཁང་པའི་གཡོགས་མས་ངའི་གཙུག་ལག་ཁང་གཡོགས་ཤིག། བཙུན་པ་བཀའ་བཞིན་འཚལ་ཞེས་དགེ་སློང་དེ་རྣམས་ཀྱིས་ང་ལས་མཉན་ནས། རྫ་མཁན་དགའ་སྐྱོང་གི་ལས་བྱེད་པའི་ཁང་པའི་གཡོགས་མ་འཆུ་བར་བྱེད་པ་ན། དེའི་ཚེ་རྫ་མཁན་དགའ་སྐྱོང་དགོས་པ་འགའ་ཞིག་ལ་ཕྱི་རོལ་ཏུ་སོང་ངོ་། །</p>
<p>རྫ་མཁན་དགའ་སྐྱོང་གི་ཕ་དང་མ་གཉིས་ཀྱིས་ལས་བྱེད་པའི་ཁང་པའི་གཡོགས་མ་འཆུ་བའི་སྒྲ་ཐོས་སོ། །</p>
<p>ཐོས་ནས་ཀྱང་འདི་སྐད་ཅེས་སྨྲས་སོ། །</p>
<p>འཕགས་པ་འདི་སུ་ཞིག་བཞིན་བཟངས་འདི་སུ་ཞིག་ལས་བྱེད་པའི་ཁང་པའི་གཡོགས་མ་འཆུ། དེ་རྣམས་ཀྱིས་འདི་སྐད་ཅེས་སྨྲས་སོ། །</p>
<p>ཁོ་བོ་ཅག་ནི་ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་འབྲིང་བའི་དགེ་སློང་དག་ཡིན་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གི་གཙུག་ལག་ཁང་དུ་ཆར་འབེབས་པའི་ལྷས་ཐོག་མར་ཆར་ཕབ་པས་ཁོ་བོ་ཅག་གིས་འདི་བཤུས་ཏེ་དེ་གཡོགས་སོ། །</p>
<p>དེ་གཉིས་ཀྱིས་འདི་སྐད་ཅེས་སྨྲས་སོ། །</p>
<p>ཁྱེད་ལ་རིམ་གྲོ་བགྱིད་པ་ནི་སླད་རོལ་དུ་མཆིས་ཀྱིས། འཕགས་པ་དག་སྣོམས་ཤིག །བཞིན་བཟངས་དག་སྣོམས་ཤིག །དེ་ནས་དགེ་སློང་དེ་རྣམས་ཀྱིས་ལས་བྱེད་པའི་ཁང་པ་བཤུས་ནས་ངའི་གཙུག་ལག་ཁང་གཡོགས་སོ། །</p>
<p>དེ་ནས་ཕྱི་ཞིག་ན་རྫ་མཁན་དགའ་སྐྱོང་འོངས་ནས་རྫ་མཁན་དགའ་སྐྱོང་གིས་ལས་བྱེད་པའི་ཁང་པའི་གཡོགས་མ་བཤུས་པ་མཐོང་ངོ་། །</p>
<p>མཐོང་ནས་ཀྱང་ཕ་དང་མ་ལ་འདི་སྐད་ཅེས་སྨྲས་སོ། །</p>
<p>ཡབ་ཡུམ་ལས་བྱེད་པའི་ཁང་པ་འདི་སུ་ཞིག་གིས་བཤུས་དེ་གཉིས་ཀྱིས་འདི་སྐད་ཅེས་སྨྲས་སོ། །</p>
<p>འདི་ནས་ཁྱོད་ཕྱི་ལོགས་སུ་སོང་བ་ན་བདག་ཅག་གིས་ལས་བྱེད་པའི་ཁང་པའི་གཡོགས་མ་འཆུ་བའི་སྒྲ་ཐོས་སོ། །</p>
<p>ཐོས་ནས་ཀྱང་འདི་སྐད་ཅེས་སྨྲས་སོ། །</p>
<p>འཕགས་པ་འདི་སུ་ཞིག་བཞིན་བཟངས་འདི་སུ་ཞིག་ལས་བྱེད་པའི་ཁང་པ་འཆུ། དེ་རྣམས་ཀྱིས་འདི་སྐད་ཅེས་སྨྲས་སོ། །</p>
<p>ཁོ་བོ་ཅག་ནི་ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་འབྲིང་བ་དགེ་སློང་དག་ཡིན་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གི་གཙུག་ལག་ཁང་དུ་ཆར་འབེབས་པའི་ལྷས་ཐོག་མར་ཆར་ཕབ་པས་ཁོ་བོ་ཅག་གིས་འདི་བཤུས་ལ་དེ་གཡོགས་སོ། །</p>
<p>དེ་རྣམས་ལ་བདག་ཅག་གིས་འདི་སྐད་ཅེས་སྨྲས་སོ། །</p>
<p>ཁྱེད་ཅག་ལ་རིམ་གྲོ་བགྱིད་པ་ནི་སླད་རོལ་དུ་མཆིས་ཀྱིས་འཕགས་པ་དག་སྣོམས་ཤིག །བཞིན་བཟངས་དག་སྣོམས་ཤིག །དེ་རྣམས་ཀྱིས་ལས་བྱེད་པའི་ཁང་པ་དེ་བཤུས་སོ། །</p>
<p>དེ་ནས་རྫ་མཁན་དགའ་སྐྱོང་འདི་སྙམ་དུ་སེམས་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གིས་བདག་གི་ཁྱིམ་དུ་ཤིན་ཏུ་བག་ཕབ་ཅིང་འདྲིས་པར་གྱུར་པ་ནི་བདག་གིས་རྙེད་པ་ལེགས་པར་རྙེད་དོ་ཞེས་བྱ་བ་ནས་ཞག་བདུན་དུ་ཞེས་བྱ་བའི་བར་གོང་མ་བཞིན་དུའོ། །</p>
<p>འདི་ལྟར་སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང་ལྷ་རྣམས་ཀྱི་ལྷའི་མཐུས་རྫ་མཁན་དགའ་སྐྱོང་གི་ཕ་མའི་དབྱར་གྱི་གནས་དེར་ལས་བྱེད་པའི་ཁང་པར་ཆར་པ་ཐིགས་པ་གཅིག་ཀྱང་མ་བབ་བོ། །</p>
<p>རྒྱལ་པོ་ཆེན་པོ་ཁྱོད་ནི་ཡང་དག་པར་རྫོགས་པའི་སངས་རྒྱས་འོད་སྲུང་ཟླ་བ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་གྱི་ཡོ་བྱད་རྣམས་འབུལ་ན་མ་གནང་ངོ་། །</p>
<p>ཞེས་ཁྱོད་ཀྱི་སེམས་གཞན་དུ་འགྱུར་གྱི། དགའ་སྐྱོང་ནི་ལས་བྱེད་པའི་ཁང་པའི་གཡོགས་མ་བཤུས་ཀྱང་སེམས་གཞན་དུ་མ་གྱུར་ཏོ། །</p>
<p>བཙུན་པ་རྫ་མཁན་དགའ་སྐྱོང་གིས་ནི་ཐོབ་པ་ལེགས་པར་ཐོབ་ལགས་ཏེ། བཅོམ་ལྡན་འདས་ཀྱིས་དེའི་སྡུམ་པར་ཤིན་ཏུ་བག་ཕབ་ཅིང་འདྲིས་པར་གྱུར་ལགས་སོ། །</p>
<p>དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་གིས་རྒྱལ་པོ་ཀྲྀ་ཀཱིའི་སྦྱིན་པ་དེ་ལ་རྗེས་སུ་ཡི་རང་བ་འདིས་རྗེས་སུ་ཡི་རང་བར་མཛད་དེ། སྦྱིན་སྲེག་མཆོད་སྦྱིན་རྣམས་ཀྱི་མཆོག །བདེ་སྦྱོར་མཆོག་ནི་ཉི་མའི་ལྷ། །</p>
<p>མི་ཡི་མཆོག་ནི་རྒྱལ་པོ་སྟེ། །</p>
<p>རྒྱ་མཚོ་ཆུ་བོ་རྣམས་ཀྱི་མཆོག །ཟླ་བ་རྒྱུ་སྐར་རྣམས་ཀྱི་གཙོ། །</p>
<p>ཉི་མ་སྣང་བྱེད་རྣམས་ཀྱི་གཙོ། །</p>
<p>སྟེང་དང་འོག་དང་ཐད་ཀར་ཡང་། །</p>
<p>འགྲོ་བའི་འགྲོ་བ་ཇི་སྙེད་པ། །</p>
<p>ལྷ་དང་བཅས་པའི་འཇིག་རྟེན་ན། །</p>
<p>སྨྲ་བའི་མཆོག་ནི་རྫོགས་སངས་རྒྱས། །</p>
<p>དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་གིས་རྒྱལ་པོ་ཀྲྀ་ཀཱི་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །</p>
<p>དེ་ནས་བཅོམ་ལྡན་འདས་གཤེགས་ནས་རིང་པོ་མ་ལོན་པར་རྒྱལ་པོ་ཀྲྀ་ཀཱིས་མི་ཞིག་ལ་སྨྲས་པ། ཀྭའི་ནང་རྗེ་ཁྱོད་སོང་ལ་སྦུབས་སུ་སྨིན་པའི་འབྲས་ཀྱིས་ཤིང་རྟ་ལྔ་བརྒྱ་ཙམ་ཁོང་ལ། རྫ་མཁན་དགའ་སྐྱོང་གང་ན་བ་དེར་སོང་སྟེ་ཕྱིན་པ་དང་། དེ་ལ་འདི་སྐད་ཅེས་དེས་པ་དགའ་སྐྱོང་རྒྱལ་པོ་ཀྲྀ་ཀཱིས་ཁྱོད་ལ་སྦུབས་སུ་སྨིན་པའི་འབྲས་ཀྱིས་བཀང་བའི་ཤིང་རྟ་ལྔ་བརྒྱ་ཙམ་པོ་འདི་དག་བསྐུར་གྱིས་འདིས་ཁྱོད་ཀྱི་ཕ་མ་ལོང་བ་གཉིས་གསོ་བ་དང་། ཡང་དག་པར་རྫོགས་པའི་སངས་རྒྱས་འོད་སྲུང་ལ་དུས་དུས་སུ་བསོད་སྙོམས་དབུལ་བ་དང་། བདག་ཉིད་ཀྱང་ལེགས་པར་བདེ་བས་ཚིམ་པར་བྱོས་ཤིག །ལྷ་བཀའ་བཞིན་འཚལ་ཞེས་མི་དེས་རྒྱལ་པོ་ཀྲྀ་ཀཱི་ལས་མཉན་ནས་སྦུབས་སུ་སྨིན་པའི་འབྲས་ཀྱིས་ཤིང་རྟ་ལྔ་བརྒྱ་ཙམ་བཀང་སྟེ། རྫ་མཁན་དགའ་སྐྱོང་གང་ན་བ་དེར་སོང་ནས་ཕྱིན་པ་དང་། རྫ་མཁན་དགའ་སྐྱོང་ལ་འདི་སྐད་ཅེས་སྨྲས་སོ། །</p>
<p>དེས་པ་དགའ་སྐྱོང་རྒྱལ་པོ་ཀྲྀ་ཀཱིས་ཁྱོད་ལ་སྦུབས་སུ་སྨིན་པའི་འབྲས་ཀྱིས་བཀང་བའི་ཤིང་རྟ་ལྔ་བརྒྱ་ཙམ་པོ་འདི་དག་བསྐུར་གྱིས། འདིས་ཁྱོད་ཀྱི་ཕ་མ་ལོང་བ་གཉིས་གསོ་བ་དང་། ཡང་དག་པར་རྫོགས་པའི་སངས་རྒྱས་འོད་སྲུང་ལ་བསོད་སྙོམས་དབུལ་བ་དང་། བདག་ཉིད་ཀྱང་ལེགས་པར་བདེ་བས་ཚིམ་པར་བྱོས་ཤིག་ཅེས་གསུང་ངོ་། །</p>
<p>ཀྱེ་ནང་རྗེ་རྒྱལ་པོ་ཀྲྀ་ཀཱི་ནི་དགོས་པ་མང་ཞིང་བྱ་བ་མང་བ་ཡིན་ལ། བདག་ནི་དགོས་པ་ཉུང་ཞིང་བྱ་བ་ཉུང་བ་ཡིན་ནོ་ཞེས་སྨྲས་ནས་མ་བླངས་སོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་བྲམ་ཟེའི་ཁྱེའུ་བླ་མ་གང་ཡིན་པ་དེ་ནི་ང་ཉིད་ཡིན་ཏེ། ངས་གང་ཟག་ལ་སྐུར་གྱི་བྱང་ཆུབ་ལ་མ་ཡིན་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་བྱང་ཆུབ་ཀྱི་སྙིང་པོར་དཀའ་བ་ལོ་དྲུག་སྤྱད་དོ། །</p>
<p>གལ་ཏེ་ངས་བྱང་ཆུབ་ལ་བསྐུར་བར་གྱུར་ན། ངས་སླར་ཡང་བསྐལ་པ་གྲངས་མེད་པ་གསུམ་དུ་བྱང་ཆུབ་ཀྱི་ཆེད་དུ་བདག་ཉིད་ཤིན་ཏུ་དུབ་པར་འགྱུར་རོ། །</p>
<p>བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། ཕྲིན་ལས་དེའི་རྣམ་པར་སྨིན་པས་མངོན་པར་རྫོགས་པར་བྱང་ཆུབ་པ་ན་ཡང་བཅོམ་ལྡན་འདས་ལ་འཁྲུ་བའི་སྙུན་གྱིས་ཐེབས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་འདི་དག་བྱས་ཤིང་བསགས་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །</p>
<p>དགེ་སློང་དག་སྔོན་བྱུང་བ་རི་འོར་ཞིག་ན་སྨན་པ་ཞིག་ཡོད་པ་ལས་དེ་ན་ཁྱིམ་བདག་ཅིག་གི་བུ་ནད་ཀྱིས་ཐེབས་ནས། དེས་སྨན་པ་དེ་བཀུག་སྟེ་དྲིས་ནས་དེས་དེ་ལ་སྨན་བྱིན་པས་སོས་པར་གྱུར་ན། ཁྱིམ་བདག་དེས་དེ་ལ་རྔན་པ་མ་བྱིན་ནོ། །</p>
<p>ཁྱིམ་བདག་གི་བུ་དེ་ལན་གསུམ་གྱི་བར་དུ་ནད་ཀྱིས་ཐེབས་ཏེ། སྨན་པ་དེས་ལན་གསུམ་གྱི་བར་དུ་སོས་པར་བྱས་ཀྱང་དེས་དེ་ལ་རྔན་པ་མ་བྱིན་ནས་དེ་ནས་སྨན་པ་དེ་ཀུན་ནས་དཀྲིས་པ་དྲག་པོས་མི་བཟོད་པར་གྱུར་ནས་བསམས་པ། ཁྱིམ་བདག་གི་བུ་འདི་བདག་གིས་ལན་གསུམ་གྱི་བར་དུ་དཔྱད་བྱས་ཀྱང་འདིས་ཅུང་ཟད་ཀྱང་ལན་དུ་ཕན་མ་བཏགས་ཀྱིས། ད་ནི་བརྒྱ་ལ་ནད་ཀྱིས་ཐེབས་པར་གྱུར་དང་། དེ་ལ་སྨན་མ་ཡིན་པ་གང་ཞིག་གིས་དེའི་ནང་གྲོལ་རྣམས་དུམ་བུ་དུམ་བུར་འཛག་པར་འགྱུར་བ་དེ་ལྟ་བུ་སྦྱིན་ནོ་སྙམ་པ་ལས་ཇི་ཙམ་ན་ཁྱིམ་བདག་དེའི་བུ་མ་བདེ་སྟེ་སླར་ན་བར་གྱུར་པ་དང་། སྨན་པ་དེས་མི་བཟོད་པ་སྐྱེས་པས། དེ་ལ་སྨན་མ་ཡིན་པ་བྱིན་ནས་དེས་ནང་གྲོལ་རྣམས་དུམ་བུ་དུམ་བུར་ཟགས་སོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྨན་པ་གང་ཡིན་པ་དེ་ནི་ང་ཉིད་ཡིན་ཏེ། ངས་ངན་སེམས་ཀྱིས་ཁྱིམ་བདག་གི་བུ་ལ་སྨན་མ་ཡིན་པ་བྱིན་པས་དེས་ནང་གྲོལ་རྣམས་དུམ་བུ་དུམ་བུར་ཟགས་པ་གང་ཡིན་པ་དེའི་ལས་དེའི་རྣམ་པར་སྨིན་པས་ལོ་མང་པོ་ཞེས་བྱ་བ་ནས། སེམས་ཅན་དམྱལ་བ་རྣམས་སུ་བཙོས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>ལས་དེའི་ལྷག་མ་དེ་ཁོ་ནས་ད་ལྟར་མངོན་པར་རྫོགས་པར་བྱང་ཆུབ་པ་ན་ཡང་འཁྲུ་བའི་སྙུན་གྱིས་ཐེབས་སོ། །</p>
<p>བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། ཕྲིན་ལས་དེའི་རྣམ་པར་སྨིན་པས་ཤཱཀྱ་རྣམས་བཀུམ་པ་ན། བཅོམ་ལྡན་འདས་ཀྱི་དབུ་སྙུན་རབ་ཏུ་དྲག་པོས་ཐེབས་པར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་འདི་དག་བྱས་ཤིང་བསགས་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་ཆུ་བོ་གཉེན་ལྡན་གྱི་འགྲམ་ན་ཉ་པ་ལྔ་བརྒྱ་རྟེན་ཅིང་གནས་ཏེ། དེ་རྣམས་ཀྱིས་ཉ་ཤིན་ཏུ་ཆེ་བ་གཉིས་ཤིག་ཇི་ལྟར་གཉེན་ལྡན་གྱི་ནང་དུ་ཞུགས་ཏེ་ཉལ་བ་ཟིན་པ་དང་། དེ་དག་འདི་སྙམ་དུ་སེམས་ཏེ། གལ་ཏེ་འདི་གཉིས་བསད་ན་ཤ་ལོམ་པར་མི་འགྱུར་ཞིང་རུལ་བར་འགྱུར་རོ་སྙམ་ནས་དེ་རྣམས་ཀྱིས་དེ་གཉིས་ཕུར་པ་ལ་བཏགས་ནས་བཞག་གོ། །</p>
<p>གང་གི་ཚེ་ལན་འགའ་ཞིག་ཉོ་བར་འོངས་པ་དེའི་ཚེ་བཅད་ཅིང་བཅད་ཅིང་སྦྱིན་པར་བྱེད་དོ། །</p>
<p>དེ་གཉིས་ཀྱི་ལུས་ལ་གཅོད་པ་ན་སྡུག་བསྔལ་གྱི་ཚོར་བས་ཉེན་པས་རང་གི་རིས་མཐུན་པའི་སྐད་འབྱིན་པས་འབོ་སྒྲ་འདོན་པར་བྱེད་དོ། །</p>
<p>དེ་ན་ཉ་པའི་ཁྱེའུ་གཅིག་ཅིག་དེ་གཉིས་ཀྱི་ཤ་གཅོད་པ་ན་ཡང་དང་ཡང་དུ་འབོ་སྒྲ་འདོན་པ་ལ་དགའ་བར་གྱུར་ཏོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཉ་པའི་ཁྱེའུ་གང་ཡིན་པ་དེ་ནི་ང་ཡིན་ཏེ། ངས་ཉ་གསོད་པར་བྱེད་པ་ལ་དགའ་བ་བསྐྱེད་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལོ་མང་པོ་ཞེས་བྱ་བ་ནས། ཀླད་པ་ན་བར་གྱུར་ཏོ་ཞེས་བྱ་བའི་བར་གོང་མ་བཞིན་དུའོ། །</p>
<p>ལས་ཀྱི་ལྷག་མ་དེ་ཁོ་ནས་ད་ལྟར་མངོན་པར་རྫོགས་པར་བྱང་ཆུབ་པ་ན་ཡང་ཤཱཀྱ་རྣམས་བསད་པ་ན་ཀླད་ནད་རབ་ཏུ་དྲག་པོས་ཐེབས་པར་གྱུར་ཏོ། །</p>
<p>བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། ཕྲིན་ལས་དེའི་རྣམ་པར་སྨིན་པས་མངོན་པར་རྫོགས་པར་བྱང་ཆུབ་པ་ན་ཡང་བཅོམ་ལྡན་འདས་ཀྱི་སྐུ་རྒྱབ་བསེར་མའི་སྙུན་གྱིས་ཐེབས་པར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་འདི་དག་བྱས་ཤིང་བསགས་པས་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་གྱད་གཅིག་གིས་ཡུལ་ལྗོངས་ཀྱི་གྱད་ཐམས་ཅད་བརྡབས་ནས་རྒྱལ་པོའི་ཕོ་བྲང་དུ་ཕྱིན་པ་དང་། རྒྱལ་པོའི་ཕོ་བྲང་དེ་ན་རྒྱལ་པོའི་གྱད་སྟོབས་དང་ཕ་རོལ་གནོན་པ་ཐུབ་རླག་པ་ཞིག་ཡོད་དེ། དེ་དེ་དང་ལྷན་ཅིག་རྒྱལ་མཚན་གྱི་ཕྱིར་སྟོབས་འགྱེད་པ་ལ་ཞུགས་སོ། །</p>
<p>གྱད་དེ་དག་གི་ཀུན་ཏུ་སྤྱོད་པ་ནི་ལག་པ་ནས་བཟུང་བ་ཁོ་ནས་གྱད་ཀྱིས་གྱད་ཤེས་པ་ཡིན་པས། དེ་ནས་རྒྱལ་པོའི་གྱད་དེས་ཡུལ་ལྗོངས་ཀྱི་གྱད་འདི་ནི་བདག་པས་སྟོབས་ཆེའོ་ཞེས་བྱ་བར་ཤེས་ནས་དེས་སྨྲས་པ། ནེའུ་ཟླ་བདག་གི་འདི་ནི་རིགས་ཀྱི་རྒྱུད་ཀྱིས་འོངས་པ་ཡིན་གྱིས། ཁྱོད་བདག་ཉིད་འགྱེལ་བར་བྱོས་ཤིག་དང་། བདག་ལ་ནི་གྲགས་པར་ཟད་ལ་རུ་མཚོན་ནི་ཁྱོད་ཀྱི་ཡིན་པར་འགྱུར་རོ། །</p>
<p>དེས་ཁས་བླངས་པ་དང་། དེས་དེ་མནན་ཏོ། །</p>
<p>དེས་རུ་མཚོན་བླང་བར་བརྩམས་པ་དང་། དེས་སྨྲས་པ། ནེའུ་ཟླ་སྒྱུའམ་མཐུས་རྒྱལ་བ་དོན་དུ་གཉེར་བ་ཡིན་པ་ལས་ཁྱོད་ངས་སྒྱུས་བསླུས་ན། ཅིའི་ཕྱིར་རུ་མཚོན་སྦྱིན་བདག་ཉིད་ཆེན་པོ་དེ་ང་རྒྱལ་བཅོམ་པ་ཞིག་པས་ལན་གསུམ་གྱི་བར་དུ་གྱད་དེ་དང་ལྷན་ཅིག་འགྱེད་པར་ཞུགས་པ་ན་ཡང་དེ་ལ་བསླུ་བར་བརྩམས་པ་ན་ནེའུ་ཟླ་ཁྱོད་ལ་རུ་མཚོན་གྱིས་ཅི་ཞིག་བྱ་བདག་གི་སྲིང་མོ་ཕྱུགས་ཆུང་མ་ཁྱིམ་ཐབ་ལ་མ་སོང་བ་ཞིག་ཡོད་པ་དེ་ཁྱོད་ལ་སྦྱིན་གྱིས་བདག་ཉིད་འགྱེལ་བར་བྱོས་ཤིག །བསླུས་པ་དེ་དེའི་ཆུང་མས་ཐོས་ནས་དེས་སྨྲས་པ། རྗེའི་སྲས་སྔ་མའི་གླེང་གཞི་དག་དགོངས་སམ། དེ་ནས་དེའི་ཆུང་མས་ང་རྒྱལ་བསྐྱེད་ནས་ཀུན་ནས་དཀྲིས་པ་དྲག་པོས་དེ་བཏེག་སྟེ། བརྡབས་པས་དེ་སྒལ་ཚིགས་ཆག་ནས་ཤིའོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཡུལ་ལྗོངས་ཀྱི་གྱད་གང་ཡིན་པ་དེ་ནི་ང་ཉིད་ཡིན་ཏེ། ངས་ངན་སེམས་བསྐྱེད་ནས་ཀུན་ནས་དཀྲིས་པ་དྲག་པོས་རྒྱལ་པོའི་གྱད་སྒལ་ཚིགས་བཅག་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལོ་མང་པོ་དང་། ལོ་བརྒྱ་ཕྲག་མང་པོ་དང་། ལོ་སྟོང་ཕྲག་མང་པོ་དང་། ལོ་བརྒྱ་སྟོང་ཕྲག་མང་པོ་རྣམས་སུ་སེམས་ཅན་དམྱལ་བ་རྣམས་སུ་བཙོས་སོ། །</p>
<p>ལས་ཀྱི་ལྷག་མ་དེ་ཁོ་ནས་ད་ལྟར་མངོན་པར་རྫོགས་པར་བྱང་ཆུབ་པ་ན་ཡང་ངའི་སྒལ་ཚིགས་རླུང་ནད་ཀྱིས་ཐེབས་པར་གྱུར་ཏོ། །</p>
<p>དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་དང་ཞེས་བྱ་བ་ནས་བརྩལ་བར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ་ཞེས་བྱ་བའི་བར་གོང་མ་བཞིན་ནོ།། །</p>
<p>།འདུལ་བ་གཞི། བམ་པོ་ལྔ་བཅུ་དྲུག་པ། ཐམས་ཅད་ཟིལ་གནོན་ཐམས་ཅད་གཟིགས། །</p>
<p>ཐུབ་པ་འཇིག་རྟེན་ཀུན་ལ་སྨན། །</p>
<p>སྲེད་པ་ཐམས་ཅད་ཟད་པ་བརྙེས། །</p>
<p>སྦྱོར་བ་ཀུན་གྱི་མཐར་ཕྱིན་མཛད། །</p>
<p>ཐམས་ཅད་མཁྱེན་ཅིང་ཐམས་ཅད་རིག །ཐུབ་ཆེན་ཐམས་ཅད་མངོན་པར་མཁྱེན། །</p>
<p>འཁོན་དང་འཇིགས་པ་ཀུན་ལས་འདས། །</p>
<p>ཆོས་ཀུན་གྱི་ནི་ཕ་རོལ་གཤེགས། །</p>
<p>བསམ་པ་ཀུན་ལ་མཁས་པ་པོ། །</p>
<p>སྲེད་པ་ཐམས་ཅད་རབ་ཏུ་བཅོམ། །</p>
<p>སེམས་ཅན་ཀུན་ལ་ཕན་དགོངས་པ། །</p>
<p>མདུད་པ་ཐམས་ཅད་རབ་ཏུ་གྲོལ། །</p>
<p>བག་ལ་ཉལ་ཀུན་བཅད་ནས་ནི། །</p>
<p>འཆིང་བ་ཐམས་ཅད་ཡང་དག་བཅད། །</p>
<p>སེམས་ཅན་ཀུན་གྱི་མཆོག་རབ་སྟེ། །</p>
<p>ཐུབ་པ་ཆོས་རྣམས་སྟོན་པར་མཛད། །</p>
<p>སེམས་ཅན་ཆེན་པོ་ཤེས་རབ་ཆེ། །</p>
<p>བརྩོན་འགྲུས་ཆེན་པོ་གྲགས་པ་ཆེ། །</p>
<p>ཆོས་ཆེན་འོད་ནི་ཆེན་པོ་པ། །</p>
<p>ཆོས་ཆེན་དོན་གྱི་ཕ་རོལ་གཤེགས། །</p>
<p>ཀླུ་ཆེན་སེང་གེ་ཆེན་པོ་པ། །</p>
<p>དགེ་སློང་ཆེན་པོ་དྲང་སྲོང་ཆེ། །</p>
<p>ཤེས་རབ་ཆེན་པོའི་རལ་གྲི་མཚོན། །</p>
<p>ཉོན་མོངས་ཆེན་པོ་རབ་ཏུ་བཅོམ། །</p>
<p>སྟོབས་དང་བརྩོན་འགྲུས་རབ་ཏུ་ཆེ། །</p>
<p>བརྟན་པ་ཆེན་པོ་ཕ་རོལ་གནོན། །</p>
<p>བྱང་ཆུབ་ཆེན་པོ་བརྙེས་པ་གང་། །</p>
<p>དགྲ་ཆེན་རྣམས་ལས་རྣམ་པར་རྒྱལ། །</p>
<p>ནད་ཆེན་པོ་ཡི་དཔྱད་མཛད་པས། །</p>
<p>བཅོམ་ལྡན་སྨན་པ་ཆེན་པོ་ལགས། །</p>
<p>འདོད་ཆགས་ཆེན་པོ་ཟིལ་གནོན་ལ། །</p>
<p>སྨན་ཆེན་པོ་ནི་སྩོལ་བ་པོ། །</p>
<p>འཁོར་བ་ཆེན་པོའི་བཙོན་ར་ན། །</p>
<p>འཆིང་བ་ཆེན་པོས་བཅིངས་རྣམས་ལ། །</p>
<p>ཐུགས་རྗེ་ཆེན་པོ་དང་ལྡན་པས། །</p>
<p>འཆིང་བ་ཀུན་ལས་གྲོལ་བར་མཛད། །</p>
<p>སྐྱེས་བུ་ཆེན་པོ་ལྷ་ཆེན་པོ། །</p>
<p>ཚོགས་རྣམས་ཀྱི་ནི་ཚོགས་ཆེན་ལྡན། །</p>
<p>སྦྱིན་པའི་མཆོག་ནི་སྦྱིན་ཆེན་པོ། །</p>
<p>ཞི་བ་ཆེན་པོའི་གོ་འཕང་རེག །སེམས་ཅན་མཆོག་སྟེ་དྲང་སྲོང་མཆོག །དེ་བཞིན་རྣམ་པར་འདྲེན་མཆོག་བརྙེས། །</p>
<p>ཉན་ཐོས་མཆོག་ནི་ཕུན་སུམ་ཚོགས། །</p>
<p>ཆོས་ཀྱི་མཆོག་ནི་རབ་སྟོན་པ། །</p>
<p>ཤིན་ཏུ་མཉམ་པར་བཞག་པའི་མཆོག །ཡོན་གནས་རྣམས་ཀྱི་མཆོག་ཏུ་འོས། །</p>
<p>རྣམ་པར་གྲོལ་བ་རྣམས་ཀྱི་མཆོག །མཚན་ནི་མཆོག་རབ་ཀུན་དང་ལྡན། །</p>
<p>བཅོམ་ལྡན་སྲིད་ལས་རབ་ཏུ་གྲོལ། །</p>
<p>སྲིད་པའི་དགའ་བ་ལས་འཕགས་པ། །</p>
<p>སྲིད་པའི་འདོད་ཆགས་ཀུན་ནས་བཅད། །</p>
<p>སྲིད་པའི་སྲེད་པ་རབ་ཏུ་བཅོམ། །</p>
<p>ཆོས་ཆེན་པོ་ནི་བསྒོམས་པས་ན། །</p>
<p>འཇིགས་དང་འཇིགས་སུ་རུང་བ་སྤངས། །</p>
<p>ཀླུ་ཡི་རྒྱལ་པོ་རྣམས་ཀྱི་གནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>ཐམས་ཅད་བྱ་བ་བྱས་པ་ཡི། །</p>
<p>ཉན་ཐོས་རྣམས་ཀྱི་མདུན་བྱས་ཏེ། །</p>
<p>ལྔ་བརྒྱ་རྣམས་དང་ཐབས་ཅིག་ཏུ། །</p>
<p>རྫུ་འཕྲུལ་གྱིས་ནི་མཁའ་ལས་གཤེགས། །</p>
<p>ཆུ་བོ་དེ་ཡི་འགྲམ་དག་ཏུ། །</p>
<p>སྨྲ་བའི་མཆོག་ནི་བཞུགས་ནས་ནི། །</p>
<p>རྗེས་སུ་བརྩེ་བ་ཐུགས་རྗེ་ཅན། །</p>
<p>ལུས་ཅན་ཀུན་ལ་ཕན་མཛད་པས། །</p>
<p>མཚོ་ལ་གཟིགས་ནས་དགེ་སློང་ལ། །</p>
<p>འདི་སྐད་ཅེས་ནི་བཀའ་སྩལ་ཏོ། །</p>
<p>ངས་ནི་སྡིག་པ་གང་བྱས་དང་། །</p>
<p>ང་ཡི་ཚིག་འདི་མཉན་པར་གྱིས། །</p>
<p>ངས་ནི་སྔོན་གྱི་ཚེ་རབས་སུ། །</p>
<p>གཡོན་ཅན་པད་མའི་རྩ་ལག་གྱུར། །</p>
<p>རང་སངས་རྒྱས་ནི་ལེགས་སྨོན་ཏེ། །</p>
<p>སྐྱོན་མེད་ལ་ནི་སྐུར་བཏབ་ནས། །</p>
<p>སྐྱེ་བོའི་ཚོགས་ཆེན་ལྷགས་ནས་སུ། །</p>
<p>ཐུབ་པ་ཆོས་ཀྱི་ཡོན་ཏན་དགའ། །</p>
<p>བཅིང་བ་དམ་པོས་དེ་བཅིངས་ནས། །</p>
<p>གྲོང་ཁྱེར་ནས་ནི་ཕྱུང་བ་དང་། །</p>
<p>དགེ་སྦྱོང་བཅིང་བས་དམ་བཅིངས་པས། །</p>
<p>སྡུག་བསྔལ་གྱུར་དེ་ང་ཡིས་མཐོང་། །</p>
<p>དེ་ལ་སྙིང་རྗེ་བསྐྱེད་ནས་ཀྱང་། །</p>
<p>ང་ཉིད་ཀྱིས་ནི་ཐར་བར་བྱས། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>དམྱལ་བ་རྣམས་སུ་ཡུན་རིངས་འཕངས། །</p>
<p>སླར་ཡང་མིར་ནི་འོངས་པ་ན། །</p>
<p>ངས་ནི་སྐུར་པ་ཐོབ་པར་གྱུར། །</p>
<p>དེ་ནས་ལས་ཀྱི་ལྷག་མས་ཀྱང་། །</p>
<p>ང་ཡི་ཡང་སྲིད་ཐ་མ་ལ། །</p>
<p>མུ་སྟེགས་རྣམས་ཀྱིས་མཛེས་མའི་ཕྱིར། །</p>
<p>ཡང་དག་མ་ཡིན་སྐུར་པ་བཏབ། །</p>
<p>ང་སྔོན་བྲམ་ཟེར་གྱུར་པ་ན། །</p>
<p>གསང་ཚིག་འཛིན་ཅིང་མང་ཐོས་པ། །</p>
<p>བྲམ་ཟེ་ལྔ་བརྒྱ་རྣམས་ལ་ནི། །</p>
<p>ཚལ་ན་གསང་ཚིག་བརྗོད་པའི་ཚེ། །</p>
<p>མངོན་ཤེས་ལྔ་ལྡན་རྫུ་འཕྲུལ་ཆེ། །</p>
<p>བྱིན་ཅན་དྲང་སྲོང་དེར་འོངས་པ། །</p>
<p>བཀུར་སྟི་བྱེད་པ་ངས་མཐོང་ནས། །</p>
<p>སྐྱོན་མེད་ལ་ནི་སྐུར་པ་བཏབ། །</p>
<p>དྲང་སྲོང་འདི་ནི་འདོད་སྤྱོད་ཅེས། །</p>
<p>ངས་ནི་བྲམ་ཟེའི་ཁྱེའུ་ལ་སྨྲས། །</p>
<p>བྲམ་ཟེའི་ཁྱེའུ་རྣམས་ང་ཡི་ཚིག །ཐོས་ནས་རྗེས་སུ་ཡི་རང་ཞིང་། །</p>
<p>དེ་ནས་བྲམ་ཟེའི་ཁྱེའུ་རྣམས་ཀྱིས། །</p>
<p>ཁྱིམ་དང་ཁྱིམ་དུ་སློང་བ་ན། །</p>
<p>དྲང་སྲོང་འདི་ནི་འདོད་སྤྱོད་ཅེས། །</p>
<p>སྐྱེ་བོ་མང་པོ་དག་ལ་སྨྲས། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>དགེ་སློང་ལྔ་བརྒྱ་དག་དང་ཡང་། །</p>
<p>མཛེས་མ་ཁོ་ནའི་རྒྱུ་ལས་ནི། །</p>
<p>སྐུར་པ་དག་ནི་ཐོབ་པར་གྱུར། །</p>
<p>སངས་རྒྱས་ཐམས་ཅད་ཟིལ་ནོན་གྱིས། །</p>
<p>ཉན་ཐོས་གྱུར་པ་གནས་འཇོག་བུ། །</p>
<p>དེ་ཚེ་དགེ་སྦྱོང་དེ་ལ་ནི། །</p>
<p>ངས་ནི་མི་བདེན་སྐུར་པ་བཏབ། །</p>
<p>སྡིག་པའི་ལས་དེ་བྱས་པས་ན། །</p>
<p>མི་བཟད་ངན་འགྲོར་སོང་ནས་ནི། །</p>
<p>སེམས་ཅན་དམྱལ་བ་རྣམས་སུ་སྐྱེས། །</p>
<p>སྡུག་བསྔལ་ཚོར་བ་ཉམས་སུ་མྱོང་། །</p>
<p>དེ་ནས་ལས་ཀྱི་ལྷག་མས་ནི། །</p>
<p>ང་ལ་བྲམ་ཟེ་རྩ་མིས་འདིར། །</p>
<p>སྐྱེ་བོའི་ཚོགས་ནི་འདུས་པ་ན། །</p>
<p>ཡང་དག་མ་ཡིན་སྐུར་པ་བཏབ། །</p>
<p>ནོར་གྱི་ཕྱིར་ནི་སྐྱོན་མེད་པར། །</p>
<p>ངས་ནི་གཡས་ཁྱིམ་ནུ་བོ་ནི། །</p>
<p>རི་ཡི་གསེབ་ཏུ་བཅུག་ནས་སུ། །</p>
<p>ངས་ནི་རྡོ་བ་དག་གིས་བསྣུན། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>དམྱལ་བ་དག་ཏུ་ཡུན་རིངས་འཕངས། །</p>
<p>རབ་ཏུ་ཚ་དང་ཐིག་ནག་གི། །</p>
<p>སྡུག་བསྔལ་ཚོར་བ་མྱོང་བར་གྱུར། །</p>
<p>དེ་ནས་ལས་ཀྱི་ལྷག་མས་ནི། །</p>
<p>ལྷ་སྦྱིན་གྱིས་ནི་རྡོ་འཕངས་ཏེ། །</p>
<p>ང་ཡི་ཞབས་ཀྱི་མཐེ་བོ་ནི། །</p>
<p>རྡོ་བའི་དུམ་བུས་རྨ་ཡང་ཕྱུང་། །</p>
<p>རྒྱ་མཚོ་ཡི་ནི་གྲུ་བོ་ཆེས། །</p>
<p>རྒྱ་མཚོ་ལ་ནི་འགྲོ་བ་ན། །</p>
<p>གྲུ་ན་འདུག་པའི་ཚོང་པ་ནི། །</p>
<p>མདུང་ཐུང་རྣོན་པོས་བསད་པར་གྱུར། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>དམྱལ་བ་རྣམས་སུ་ཡུན་རིངས་འཕངས། །</p>
<p>དེ་ཡི་ལས་ཀྱི་ལྷག་མས་ངའི། །</p>
<p>ཞབས་ལ་ཚལ་པས་ཟུག་པར་གྱུར། །</p>
<p>སྔོན་ནི་ཉ་པའི་གྲོང་ཁྱེར་གྱི། །</p>
<p>ཉ་པའི་བུར་ནི་གྱུར་པ་ན། །</p>
<p>ཉ་རྣམས་གསོད་པར་བྱེད་པ་དང་། །</p>
<p>ཡིད་དགའ་བ་ནི་སྐྱེས་པར་གྱུར། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>ང་ནི་དམྱལ་བར་ཡུན་རིངས་འཕངས། །</p>
<p>རབ་ཏུ་ཚ་དང་ཐིག་ནག་དང་། །</p>
<p>སྡུག་བསྔལ་མང་པོ་མྱོང་བར་གྱུར། །</p>
<p>དེ་ནས་ལས་ཀྱི་ལྷག་མས་ནི། །</p>
<p>གང་གི་ཚེ་ན་འཕགས་སྐྱེས་པོས། །</p>
<p>ཤཱཀྱ་རྣམས་ནི་གསོད་པ་ན། །</p>
<p>ཀླད་པ་མི་བཟད་ནད་ཀྱིས་ཐེབས། །</p>
<p>རྣམ་པར་གཟིགས་ཀྱི་གསུང་རབ་ཀྱི། །</p>
<p>ཉན་ཐོས་ཡོངས་སུ་སྨད་བྱས་ཏེ། །</p>
<p>ཁྱེད་ནི་ནས་དག་ཟ་བར་འོས། །</p>
<p>ཁྱེད་ལ་འབྲས་ནི་མི་རིགས་ཞེས། །</p>
<p>ངག་གིས་ཉེས་པར་སྤྱད་པ་དང་། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>དམྱལ་བ་ཐིག་ནག་རྣམས་སུ་ནི། །</p>
<p>སྡུག་བསྔལ་མང་པོ་ཉམས་སུ་མྱོང་། །</p>
<p>དེ་ནས་ལས་ཀྱི་ལྷག་མས་ནི། །</p>
<p>དགྲ་མཐར་དབྱར་ནི་གནས་བཅས་ཏེ། །</p>
<p>བྲམ་ཟེ་ཡིས་ནི་སྤྱན་དྲངས་ཚེ། །</p>
<p>ཟླ་བ་གསུམ་དུ་ནས་དག་ཟོས། །</p>
<p>ང་ནི་སྨན་པར་གྱུར་པ་ན། །</p>
<p>ཚོང་དཔོན་བུ་ཕོ་འཁྲུར་འཇུག་ཚེ། །</p>
<p>ནད་ཀྱིས་སྡུག་བསྔལ་གྱུར་པ་ལ། །</p>
<p>སྨན་མ་ཡིན་པ་ངས་བྱིན་ནོ། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>སྡུག་བསྔལ་མང་པོ་ཉམས་སུ་མྱོང་། །</p>
<p>དེ་ནས་ལས་ཀྱི་ལྷག་མས་ནི། །</p>
<p>དེ་འདྲའི་འཁྲུ་བའི་ནད་ཀྱིས་ཐེབས། །</p>
<p>སྔོན་གྱི་ཚེ་རབས་གཞན་རྣམས་སུ། །</p>
<p>ང་ནི་མཐུ་ཅན་གྱད་གྱུར་ཚེ། །</p>
<p>སྟོབས་དག་འགྱེད་པར་བྱེད་པ་ན། །</p>
<p>ངས་ནི་གྱད་ཀྱི་བུ་ཞིག་བསད། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>སྡུག་བསྔལ་མང་པོ་ཉམས་སུ་མྱོང་། །</p>
<p>དེ་ནས་ལས་ཀྱི་ལྷག་མས་ནི། །</p>
<p>འདི་ན་ང་ཡི་རྒྱབ་བསྙུང་ངོ་། །</p>
<p>སྔོན་ནི་ངན་སྤོང་བུར་གྱུར་པ། །</p>
<p>དགའ་སྐྱོང་ལ་ནི་སྨྲས་པ་ནི། །</p>
<p>མགོ་རེག་ངས་མཐོང་ཅི་ཞིག་བྱ། །</p>
<p>འདི་ལ་བྱང་ཆུབ་ཡོད་མ་ཡིན། །</p>
<p>ངག་གིས་ཉེས་པར་སྤྱོད་པ་དང་། །</p>
<p>ལས་ཀྱི་རྣམ་པར་སྨིན་པ་དེས། །</p>
<p>འདིར་ཡང་མིར་ནི་འོངས་པ་ན། །</p>
<p>ཁྱིམ་མེད་པར་ནི་རབ་བྱུང་ནས། །</p>
<p>བྱང་ཆུབ་མཆོག་ནི་འདོད་པའི་ཕྱིར། །</p>
<p>ལྟེང་རྒྱས་འགྲམ་དུ་ལོ་དྲུག་ཏུ། །</p>
<p>མཆོག་ཏུ་དཀའ་བ་སྤྱད་པ་ངས། །</p>
<p>སྡུག་བསྔལ་མང་པོ་ཉམས་སུ་མྱོང་། །</p>
<p>སེམས་ཅན་ཀུན་གྱི་རབ་མཆོག་གིས། །</p>
<p>ཆོས་ཀྱི་དམ་པ་ཐུགས་ཆུད་ནས། །</p>
<p>སྡིག་པའི་ལས་ནི་གང་མཛད་པ། །</p>
<p>ཚོགས་ཀྱི་མཆོག་ལ་བཀའ་སྩལ་ཏོ། །</p>
<p>ཐམས་ཅད་ཟིལ་གནོན་སྟོབས་བརྙེས་ཀྱིས། །</p>
<p>དགེ་སློང་དགེ་འདུན་གུང་བཞུགས་ནས། །</p>
<p>མ་དྲོས་པ་ཡི་མཚོ་ཆེན་དུ། །</p>
<p>ཉིད་ཀྱི་ཕྲིན་ལས་ལུང་བསྟན་ཏོ། །</p>
<p>དེ་བཞིན་གཤེགས་པའི་ལེའུའོ།། །</p>
<p>།སྡོམ་ནི། གནས་འཇོག་སྦྲང་རྩི་ཅན་དང་ནི། །</p>
<p>རྒྱུ་ཅན་ཀཽཎྜི་ནྱ་ཉེ་བ་འཁོར། །</p>
<p>འོད་བྱེད་དང་ནི་ནམ་གྲུ་སྟེ། །</p>
<p>ཕྱི་མ་བདེ་བར་གཤེགས་པ་ཡིན། །</p>
<p>མ་དྲོས་པའི་ཚིགས་སུ་བཅད་པའོ། །</p>
<p>དེ་ནས་བཅོམ་ལྡན་འདས་དགྲ་བཅོམ་པ་ལྔ་བརྒྱ་དང་ཐབས་ཅིག་ཏུ་མཚོ་ཆེན་པོ་མ་དྲོས་པར་ཕྲིན་ལས་ཀྱི་རྒྱུ་བ་ལུང་བསྟན་ནས་མ་དྲོས་པ་ནས་མི་སྣང་བར་མཛད་དེ། མཉན་ཡོད་ཀྱི་རི་དགས་འཛིན་གྱི་མའི་སྔོན་གྱི་ཀུན་དགའ་ར་བའི་ཁང་བཟངས་ན་བཞུགས་སོ། །</p>
<p>རི་དགས་འཛིན་གྱི་མ་ས་གས། བཅོམ་ལྡན་འདས་མཚོ་ཆེན་པོ་མ་དྲོས་པ་ནས་མི་སྣང་བར་མཛད་དེ། མཉན་ཡོད་དུ་གཤེགས་ནས་མཉན་ཡོད་ཀྱི་བདག་གི་ཁང་བཟངས་ཁོ་ན་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་མཉན་ཡོད་ནས་བྱུང་ནས་བཅོམ་ལྡན་འདས་གང་ན་བ་དེར་སོང་སྟེ་ཞེས་བྱ་བ་ནས་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་ནོ། །</p>
<p>དེ་ནས་རི་དགས་འཛིན་གྱི་མ་ས་ག་སྟན་ལས་ལངས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་མཚོ་ཆེན་པོ་མ་དྲོས་པར་རང་རང་གི་ལས་ཀྱི་རྒྱུ་བ་ལུང་བསྟན་པའི་དགྲ་བཅོམ་པ་ལྔ་བརྒྱ་གང་དག་ལགས་པ་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན། བཅོམ་ལྡན་འདས་ཀྱིས་གནང་བར་མཛད་དུ་གསོལ། རི་དགས་འཛིན་གྱི་མ་ས་གས་གནང་བར་རིག་ནས་ཞེས་བྱ་བ་ནས། བཅོམ་ལྡན་འདས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུ་སྟེ། སྟན་ཆེས་དམའ་བ་ཞིག་བླངས་ནས་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་རི་དགས་འཛིན་གྱི་མ་ས་ག་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་ནས་གཙུག་ལག་ཁང་དུ་བྱོན་པ་དང་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་རི་དགས་འཛིན་གྱི་མ་ས་ག་ལ་མ་རྫོགས་པ་ཡོད་དེ། དེས་དགེ་སློང་གི་དགེ་འདུན་སྤྱན་དྲངས་ཏེ་གདུགས་ཚོད་གསོལ་ན། འོན་ཀྱང་དགེ་འདུན་གྱི་ཆེད་དུ་ཡོན་མ་ཕུལ་ལོ། །</p>
<p>དེ་ནས་བཅོམ་ལྡན་འདས་ཀོ་ས་ལའི་ལྗོངས་རྒྱུ་ཞིང་གཤེགས་པ་ན། གྲོང་ཁྱེར་ཐིགས་པ་ཅན་དུ་བྱོན་ནས། གྲོང་ཁྱེར་ཐིགས་པ་ཅན་གྱི་བྱང་ཕྱོགས་ཀྱི་གྲོང་ཤིང་ཤ་པའི་ཚལ་ན་བཞུགས་སོ། །</p>
<p>གྲོང་ཁྱེར་ཐིགས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་ཀོ་ས་ལ་ནས་ཞེས་བྱ་བ་ནས་ཤིང་ཤ་པའི་ཚལ་ན་བཞུགས་སོ་ཞེས་ཐོས་སོ་བྱ་བའི་བར་གོང་མ་བཞིན་དུའོ། །</p>
<p>ཐོས་ནས་ཀྱང་ཚོགས་ནས་ཚོགས་དང་ཁྱུ་ནས་ཁྱུར་ཕྲད་ཅིང་འདུས་ཏེ་གྲོང་ཁྱེར་ཐིགས་པ་ཅན་ནས་བྱུང་ནས། བཅོམ་ལྡན་འདས་གང་ན་བ་དེར་དོང་སྟེ་ལྷགས་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཞེས་བྱ་བ་ནས་ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང་ཁྱིམ་བདག་རྣམས་སྟན་ལས་ལངས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་ཅག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ལ་ཅང་མི་གསུང་བས་གནང་ངོ་། །</p>
<p>དེ་ནས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་དོང་ངོ་། །</p>
<p>དེ་ནས་ཡི་དགས་རུས་གོང་སྦྲེལ་བ་བསྒྲེང་བ་ལྟ་བུ་རང་གི་སྐྲས་ཡོག་པ་ལྟོ་རི་རབ་ཙམ། ཁ་ཁབ་ཀྱི་མིག་ཙམ་འབར་རབ་ཏུ་འབར། ཀུན་ཏུ་རབ་ཏུ་འབར་ཏེ། མེ་ལྕེ་གཅིག་ཏུ་གྱུར་པ་ལྔ་བརྒྱ་བཅོམ་ལྡན་འདས་ག་ལ་བ་དེར་དོང་སྟེ་ལྷགས་པ་དང་། བཅོམ་ལྡན་འདས་ལ་ཀུན་ནས་ཡོངས་སུ་བསྐོར་ཏེ་འདུག་ནས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང་ཁྱིམ་བདག་འདི་དག་ནི་བདག་ཅག་གི་ཉེ་དུར་གྱུར་པ་ལགས་ན། ཀྱེ་མ་བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ། བདག་ཅག་ཁོ་ནའི་མིང་ནས་ཡོན་བསྔོ་བ་མཛད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། ངས་དམ་ཞིག་བཅས་ཏེ། གལ་ཏེ་ཁྱེད་ཅག་ཆ་བྱད་འདི་ཉིད་ཀྱིས་ཡོན་སྔོ་བ་བྱེད་པའི་ཚེ་འོང་ན་ནི་ཁྱེད་ཅག་གི་མིང་ནས་ཡོན་བསྔོ་བར་བྱའོ། །</p>
<p>དེ་རྣམས་ཀྱིས་གསོལ་པ། བཅོམ་ལྡན་འདས་གཡར་ཚ་ལགས་ན་ཇི་ལྟར་མཆི་ལགས། དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པས་བཀའ་སྩལ་པ། ངོ་ཚ་མེད་ལ་ངོ་ཚ་བྱེད། །</p>
<p>ངོ་ཚ་བ་ལ་ངོ་མི་ཚ། །</p>
<p>འཇིགས་པ་མེད་ལ་འཇིགས་པར་ལྟ། །</p>
<p>འཇིགས་པ་ལ་ནི་མི་འཇིགས་ལྟ། །</p>
<p>ལོག་པའི་ལྟ་བ་བླངས་པས་ན། །</p>
<p>སེམས་ཅན་རྣམས་ནི་ངན་འགྲོར་འགྲོ། །</p>
<p>ངོ་ཚ་བ་ལ་ངོ་ཚ་དང་། །</p>
<p>ངོ་ཚ་མེད་ལ་ངོ་མི་ཚ། །</p>
<p>མི་འཇིགས་པ་ལ་མི་འཇིགས་ལྟ། །</p>
<p>འཇིགས་པ་ལ་ནི་འཇིགས་ལྟ་བའི། །</p>
<p>ཡང་དག་ལྟ་བ་བླངས་པ་ཡིས། །</p>
<p>སེམས་ཅན་རྣམས་ནི་བདེ་འགྲོར་འགྲོ། །</p>
<p>དེ་རྣམས་ཀྱིས་གསོལ་པ། བཅོམ་ལྡན་འདས་གལ་ཏེ་དེ་ལྟ་ན་མཆི་ལགས་སོ། །</p>
<p>དེ་ནས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ཀྱིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ནས་ཞེས་བྱ་བ་ནས། སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>ཡི་དགས་ལྔ་བརྒྱ་པོ་དེ་དག་འོངས་པ་དང་། དེ་ནས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང་། ཁྱིམ་བདག་རྣམས་ཀྱིས་ཡི་དགས་རྣམས་མཐོང་ནས་འབྲོས་པར་བརྩམས་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཤེས་ལྡན་དག་ཅིའི་ཕྱིར་འབྲོས། དེ་རྣམས་ཀྱིས་གསོལ་པ། བཅོམ་ལྡན་འདས་ཡི་དགས་འོ་ནི་དག་མཆིས་ལགས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཚུར་ཤོག་འདི་དག་ནི་ཁྱེད་ཅག་གི་ཉེ་དུ་ཡིན་ནོ། །</p>
<p>གལ་ཏེ་ཁྱེད་ཅག་གིས་གནང་ན་ངས་འདི་རྣམས་ཀྱི་མིང་གིས་ཡོན་བསྔོའོ། །</p>
<p>དེ་རྣམས་ཀྱིས་གསོལ་པ། བཅོམ་ལྡན་འདས་རུང་ལགས་སོ། །</p>
<p>དེ་ནས་བཅོམ་ལྡན་འདས་ཀྱིས་ཡན་ལག་ལྔ་དང་ལྡན་པའི་གསུང་དབྱངས་ཀྱིས་དེ་རྣམས་ཀྱི་མིང་ནས་ཡོན་བསྔོ་བ་མཛད་དེ། སྦྱིན་པ་འདི་ཡི་བསོད་ནམས་གང་། །</p>
<p>དེ་ནི་ཡི་དགས་རྗེས་འགྲོ་ཞིང་། །</p>
<p>འདི་དག་ཡི་དགས་འཇིག་རྟེན་ནི། །</p>
<p>མི་བཟད་པ་ནས་མྱུར་ལྡང་ཤོག །འདི་ཡིས་གོས་དང་སྐོམ་དང་ཟས། །</p>
<p>གནས་མལ་རྣམ་པ་སྣ་ཚོགས་པ། །</p>
<p>དུས་ཀུན་ཏུ་ནི་མི་ཟད་པར། །</p>
<p>དེ་རྣམས་ལ་ནི་གྲུབ་པར་ཤོག །དེ་ནས་བཅོམ་ལྡན་འདས་ཀྱིས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང་། ཁྱིམ་བདག་རྣམས་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །</p>
<p>དེ་ནས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང་། ཁྱིམ་བདག་རྣམས་རྟོག་ཁང་དུ་ལྷགས་ཤིང་ཚོགས་ནས་འདི་ལྟ་བུའི་སྐབས་ཀྱི་གཏམ་དག་གླེང་བར་བྱེད་དེ། ཀྱེ་དགེ་སྦྱོང་གཽ་ཏ་མ་ནི་འདོད་ཞེན་ཆེ་ཞིང་དེའི་ཉན་ཐོས་རྣམས་ཀྱང་འདོད་ཞེན་ཆེ་བ་ཡིན་ནོ། །</p>
<p>ཁ་ཅིག་གིས་སྨྲས་པ། ཤེས་ལྡན་དག་དགེ་སྦྱོང་གཽ་ཏ་མ་ནི་འདོད་ཞེན་ཆུང་ཞིང་དེའི་ཉན་ཐོས་རྣམས་ཀྱང་འདོད་ཞེན་ཆུང་སྟེ། མུ་སྟེགས་ཅན་རྣམས་ནི་དེ་ལྟ་མ་ཡིན་ནོ། །</p>
<p>དེའི་ཚེ་བྲམ་ཟེ་སྨྲ་འདོད་ཀྱི་སེང་གེ་ཞེས་བྱ་བ་འཁོར་དེ་ཉིད་དུ་འདུས་ཤིང་འདུག་པར་གྱུར་ཏོ། །</p>
<p>དེ་ནས་བྲམ་ཟེ་སྨྲ་འདོད་ཀྱི་སེང་གེས་གྲོང་ཁྱེར་ཐིགས་པ་ཅན་གྱི་བྲམ་ཟེ་དང་། ཁྱིམ་བདག་རྣམས་ལ་འདི་སྐད་ཅེས་སྨྲས་སོ། །</p>
<p>དགེ་སྦྱོང་གཽ་ཏ་མ་འདོད་ཞེན་ཆེའམ་འདོད་ཞེན་ཆུང་བ་དང་། དེའི་ཉན་ཐོས་རྣམས་འདོད་ཞེན་ཆེའམ། འདོད་ཞེན་ཆུང་བ་ངས་ཁྱེད་ཅག་ཡིད་ཆེས་པར་བྱའོ། །</p>
<p>དེ་ནས་བྲམ་ཟེ་སྨྲ་འདོད་ཀྱི་སེང་གེས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཤེས་ལྡན་གཽ་ཏ་མ་དགེ་སློང་གི་དགེ་འདུན་དང་ཐབས་ཅིག་ལ་བདག་གིས་བཅའ་བ་བུ་རམ་ཞིག་འབུལ་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་བྲམ་ཟེ་སྨྲ་འདོད་ཀྱི་སེང་གེ་ལ་ཅང་མི་གསུང་བས་གནང་ངོ་། །</p>
<p>དེ་ནས་བྲམ་ཟེ་སྨྲ་འདོད་ཀྱི་སེང་གེས་བཅོམ་ལྡན་འདས་ཅང་མི་གསུང་བས་གནང་བར་རིག་ནས། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་བྲམ་ཟེ་སྨྲ་འདོད་ཀྱི་སེང་གེ་ཀླན་ཀ་ཚོལ་བས་སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་བཅའ་བ་བུ་རམ་ལ་སྤྱན་དྲངས་ཀྱིས། ཁྱེད་ཅག་ལས་གང་གིས་ཇི་ཙམ་ཡོག་པ་དེས་དེ་ཙམ་ཞིག་བླང་བར་བྱའོ། །</p>
<p>བྲམ་ཟེ་སྨྲ་འདོད་ཀྱི་བུ་སེང་གེ་ལ་བུ་རམ་འཚོང་བའི་ཁང་པ་ལྔ་བརྒྱ་ཡོད་པ་ནས་དེས་བུ་རམ་གྱི་ཁང་པ་རེ་རེ་ནས་བུ་རམ་གྱི་སྣོད་བླངས་ཏེ། བུ་རམ་གྱི་སྣོད་ལྔ་བརྒྱ་ཁྱེར་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཤེས་ལྡན་གཽ་ཏ་མ་བུ་རམ་བསྡོགས་ལགས་ན། ཉན་ཐོས་ཀྱི་དགེ་འདུན་དང་ཐབས་ཅིག་ཏུ་བཞུགས་ཏེ། ལོངས་སྤྱད་དུ་གསོལ། དེ་ནས་བཅོམ་ལྡན་འདས་ཕྱག་དང་ལྷུང་བཟེད་བཅབས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>དེ་ནས་བྲམ་ཟེ་སྨྲ་འདོད་ཀྱི་སེང་གེས་བུ་རམ་གྱི་སྣོད་ཅིག་བླངས་ཏེ་བྲིམ་པར་བརྩམས་པ་དང་། བཅོམ་ལྡན་འདས་ཀྱིས་ཇི་ལྟར་དགེ་སློང་གི་དགེ་འདུན་གྱི་བར་དུ་བྲིམས་ཀྱང་ལྷག་པས་ཐམས་ཅད་དེ་ཁོ་ན་བཞིན་དུ་འདུག་པ་དེ་ལྟར་བྱིན་གྱིས་བརླབས་སོ། །</p>
<p>དེ་ནས་བྲམ་ཟེ་སྨྲ་འདོད་ཀྱི་སེང་གེ་མངོན་པར་དད་པར་གྱུར་ཏོ། །</p>
<p>དེ་ནས་དེ་དད་པ་སྐྱེས་ནས་ཕྱོགས་མཐའ་དག་ཏུ་སྒྲ་བསྒྲགས་པ། ཤེས་ལྡན་དག་དགེ་སྦྱོང་གཽ་ཏ་མ་ནི་འདོད་ཞེན་ཆུང་ཞིང་དེའི་ཉན་ཐོས་རྣམས་ཀྱང་འདོད་ཞེན་ཆུང་བ་ཡིན་ནོ། །</p>
<p>དེ་ནས་དེས་མུ་སྟེགས་ཅན་རྣམས་བུ་རམ་ལ་ལོངས་སྤྱོད་དུ་གཞུག་པའི་ཕྱིར་མགྲོན་དུ་བོས་པ་དང་། དེ་རྣམས་ཀྱིས་བུ་རམ་བག་མེད་པར་བླངས་ནས་ཁ་ཅིག་གིས་ནི་ལོངས་སྤྱོད་དོ། །</p>
<p>ཁ་ཅིག་གིས་ནི་སྣོད་བཀང་ནས་བོར་ཞིང་ཁྱེར་ཏེ་དོང་ངོ་། །</p>
<p>དེ་ནས་བྲམ་ཟེ་སྨྲ་འདོད་ཀྱི་སེང་གེས་སྨྲས་པ། སྐྱེས་བུ་བླུན་པོ་ཁྱེད་ཅག་ཁོ་ན་འདོད་ཞེན་ཆེ་བ་ཡིན་ལ་དགེ་སྦྱོང་གཽ་ཏ་མ་ནི་འདོད་ཞེན་ཆུང་ཞིང་དེའི་ཉན་ཐོས་རྣམས་ཀྱང་འདོད་ཞེན་ཆུང་བ་ཡིན་ནོ་ཞེས་སྨྲས་ནས། བཅོམ་ལྡན་འདས་ལ་ལྷག་པར་ཡང་མངོན་པར་དད་པར་གྱུར་ཏེ། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་དང་ལྷན་ཅིག་མངོན་དུ་ཞེས་བྱ་བའི་བར་གོང་མ་བཞིན་དུ་སྟེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་ལེགས་པར་གསུངས་པའི་ཆོས་འདུལ་བ་ལ་བདག་ཅེས་བྱ་བ་ནས་ཚངས་པར་སྤྱད་པར་བགྱིའོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་ཚུར་ཤོག་ཅེས་བྱ་བ་ནས་དགེ་སློང་ཚུར་ཤོག་ཚངས་པར་སྤྱད་པ་སྤྱོད་ཅིག་ཅེས་གསུངས་པ་ཞེས་བྱ་བ་ནས། སངས་རྒྱས་དགོངས་པས་ལུས་གཟུགས་བཀབ་པར་གྱུར་ཅེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དེ་ལྟ་བས་ན་རྗེས་སུ་གནང་སྟེ། དུས་སམ་དུས་མ་ཡིན་པའམ། ན་བའམ་མི་ན་བས། བུ་རམ་ལ་ལོངས་སྤྱད་པར་བྱ་སྟེ། འདི་ལ་འགྱོད་པར་ནི་མི་བྱའོ། །</p>
<p>ཚེ་དང་ལྡན་པ་སྨྲ་འདོད་ཀྱི་སེང་གེ་རོ་མྱགས་པའི་དྲི་མི་ཞིམ་པས་སེམས་རྩེ་གཅིག་པ་ཉིད་མ་ཐོབ་ནས་བཅོམ་ལྡན་འདས་ཀྱིས་དགོངས་པ། དགེ་སློང་སྨྲ་འདོད་ཀྱི་སེང་གེ་ནི། སྲིད་པ་ཐ་མ་ཡིན་ན་ཅིའི་ཕྱིར་བདེན་པ་མ་མཐོང་སྙམ་དུ་དགོངས་ན། ལུས་རུལ་པའི་དྲི་མི་ཞིམ་པ་ལས་གྱུར་པར་གཟིགས་སོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་དགེ་སློང་སྨྲ་འདོད་ཀྱི་སེང་གེའི་གཙུག་ལག་ཁང་དྲི་དང་མེ་ཏོག་གི་ཕྲེང་བ་དང་། བདུག་པ་དང་། ཕྱེ་མ་རྣམས་ཀྱིས་གཏོར་ལ་གནས་མལ་ལ་ཡང་བདུག་པས་བདུག་ཅིང་མེ་ཏོག་དྲི་ཞིམ་པོས་བརྒྱན་པའི་མེ་ཏོག་གི་གདུགས་བྲེས་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏོ། །</p>
<p>ཇི་ཙམ་ན་དེ་བསོད་སྙོམས་ལ་སོང་བ་དེའི་བར་དུ་དེའི་གཙུག་ལག་ཁང་དུ་སོང་ནས་བཅོམ་ལྡན་འདས་ཀྱིས་བཀའ་སྩལ་བ་བཞིན་ཐམས་ཅད་བྱས་སོ། །</p>
<p>དེ་ནས་ཚེ་དང་ལྡན་པ་སྨྲ་འདོད་ཀྱི་སེང་གེ་བསོད་སྙོམས་ལ་བརྒྱུས་ནས་གཙུག་ལག་ཁང་དུ་འོངས་པ་དང་ལྷའི་འབྱོར་པ་མཐོང་ནས། དེ་ནས་དགའ་བའི་ཡིད་ཀྱིས་བསོད་སྙོམས་ལ་ལོངས་སྤྱད་དེ་ཟས་ཀྱི་བྱ་བ་བྱས་ནས་གཙུག་ལག་ཁང་གི་ཕྱི་རོལ་དུ་རྐང་པ་གཉིས་བཀྲུས་ཏེ་གཙུག་ལག་ཁང་དུ་ཞུགས་ནས། སྐྱིལ་མོ་ཀྲུང་བཅས་ཏེ་ལུས་དྲང་པོར་བསྲང་ནས་དྲན་པ་མངོན་དུ་ཕྱོགས་པར་དེར་བཞག་སྟེ་འདུག་པ་དང་། དྲི་ཞིམ་པོ་མནམ་ནས་དེའི་སེམས་མཉམ་པར་བཞག་པར་སྐྱེས་སོ། །</p>
<p>དེ་ནས་དེས་ཉོན་མོངས་པ་ཐམས་ཅད་སྤངས་ཏེ། དགྲ་བཅོམ་པ་ཉིད་མངོན་སུམ་དུ་བྱས་ནས་ཞེས་བྱ་བ་ནས། མངོན་དུ་སྨྲ་བར་གྱུར་ཏོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ངའི་དགེ་སློང་དང་ངའི་ཉན་ཐོས་སྡུག་པས་རྣམ་པར་གྲོལ་བ་རྣམས་ཀྱི་མཆོག་ནི་འདི་ལྟ་སྟེ། དགེ་སློང་སྨྲ་འདོད་ཀྱི་སེང་གེ་འདི་ཡིན་ནོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་དགེ་སློང་གཞན་རྣམས་ནི་མི་སྡུག་པས་རྣམ་པར་གྲོལ་ན། ཚེ་དང་ལྡན་པ་སྨྲ་འདོད་ཀྱི་སེང་གེ་སྡུག་པས་རྣམ་པར་གྲོལ་བ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་ནི་ཚེ་རབས་ལྔ་བརྒྱ་བཏུད་མར་སུམ་བཅུ་རྩ་གསུམ་གྱི་ལྷ་རྣམས་ནས་ཤི་འཕོས་ཤིང་དེ་ཉིད་དུ་སྐྱེས་ཏེ། ད་ལྟར་གྱི་སྲིད་པ་ཐ་མ་མི་རྣམས་སུ་སྐྱེས་པ་ན་ལུས་རུལ་བའི་དྲི་མནམ་པས་སེམས་རྩེ་གཅིག་པ་མ་གྲུབ་པའོ། །</p>
<p>དྲི་ཞིམ་པོའི་དྲི་མནམ་པ་དང་། སེམས་མཉམ་པ་ཐོབ་ནས་སྡུག་པས་རྣམ་པར་གྲོལ་བར་གྱུར་ཏོ། །</p>
<p>གལ་ཏེ་འདི་ལ་ཐབས་འདི་མ་བྱས་པར་གྱུར་ན། དྲོ་བར་གྱུར་པ་ཡང་འདིས་བསྐྱེད་པར་མི་འགྱུར་རོ། །</p>
<p>དེ་ལྟ་བས་ན་རྗེས་སུ་གནང་སྟེ། གཞན་གང་ཞིག་སྡུག་པ་འདི་ལྟ་བུས་རྣམ་པར་གྲོལ་བར་འགྱུར་བ་དེས་རིམ་པ་དེ་ལྟ་བུ་བྱ་སྟེ། འདི་ལ་འགྱོད་པར་ནི་མི་བྱའོ། །</p>
<p>དེ་ནས་བཅོམ་ལྡན་འདས་ཡུལ་སྤོང་བྱེད་ནས་ལྗོངས་རྒྱུ་ཞིང་གཤེགས་ཏེ་ཡངས་པ་ཅན་དུ་བྱོན་ནས། ཡངས་པ་ཅན་གྱི་སྤྲེའུ་རྫིང་གི་འགྲམ་ན་ཁང་པ་བརྩེགས་པའི་གནས་ན་བཞུགས་སོ། །</p>
<p>ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ཀྱིས་བཅོམ་ལྡན་འདས་ཡུལ་སྤོང་བྱེད་ནས་ལྗོངས་རྒྱུ་ཞིང་གཤེགས་ཏེ་ཡངས་པ་ཅན་དུ་བྱོན་ནས་ཡངས་པ་ཅན་གྱི་སྤྲེའུ་རྫིང་གི་འགྲམ་ན་ཁང་པ་བརྩེགས་པའི་གནས་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་གཅིག་ཏུ་འདུས་ནས་སྨྲས་པ། ཤེས་ལྡན་དག་བཅོམ་ལྡན་འདས་ཡུལ་སྤོང་བྱེད་ནས་ལྗོངས་རྒྱུ་ཞིང་གཤེགས་ཏེ་ཡངས་པ་ཅན་དུ་བྱོན་ནས་ཡངས་པ་ཅན་གྱི་སྤྲེའུ་རྫིང་གི་འགྲམ་ན་ཁང་པ་བརྩེགས་པའི་གནས་ན་བཞུགས་སོ་ཞེས་གྲག་གིས། གལ་ཏེ་བདག་ཅག་རེ་རེ་ནས་བཅོམ་ལྡན་འདས་སྤྱན་དྲངས་ཏེ་གདུགས་ཚོད་གསོལ་ན་ནི། བཅོམ་ལྡན་འདས་སླར་གཤེགས་དང་། གཞན་གྱི་སྐབས་མི་རྙེད་པར་འགྱུར་བས་དེ་ལ་ཁྲིམས་ཤིག་བཅས་ཏེ། ཅི་ནས་ཀྱང་ཚོགས་ཤིང་འདུས་པ་ཁོ་ནས་བཅོམ་ལྡན་འདས་གདུགས་ཚོད་གསོལ་གྱི་མི་གཅིག་པུས་ནི་མ་ཡིན་ནོ་ཞེས་དེ་རྣམས་ཀྱིས་ཁྲིམས་སུ་བཅའ་བ་དག་བྱས་ནས་བཞག་གོ། །</p>
<p>དེའི་ཚེ་ཡངས་པ་ཅན་གྱི་བསོད་ནམས་ཆེན་པོ་དང་ལྡན་པ་བཞི་ཞིག་གནས་ཏེ། ནོར་ཅན་དང་། ནོར་ཅན་གྱི་ཆུང་མ་དང་། ནོར་ཅན་གྱི་བུ་དང་། ནོར་ཅན་གྱི་མནའ་མའོ། །</p>
<p>དེ་དག་གི་ཁྱིམ་དུ་ནི་ལྷ་དང་མི་རྣམས་ཀྱི་གཡང་བབས་པར་གྱུར་ཏོ། །</p>
<p>དེ་རྣམས་ཀྱིས་ཁྲིམས་སུ་བཅས་པ་དེ་མ་ཐོས་པར་ཁྱིམ་བདག་ནོར་ཅན་གྱིས་བཅོམ་ལྡན་འདས་ཡུལ་སྤོང་བྱེད་ནས་ལྗོངས་རྒྱུ་ཞིང་གཤེགས་ཏེ་ཡངས་པ་ཅན་དུ་བྱོན་ནས། ཡངས་པ་ཅན་གྱི་སྤྲེའུ་རྫིང་གི་འགྲམ་ན་ཁང་པ་བརྩེགས་པའི་གནས་ན་བཞུགས་སོ་ཞེས་ཐོས་སོ། །</p>
<p>ཐོས་ནས་ཀྱང་ཡངས་པ་ཅན་ནས་བྱུང་ནས་བཅོམ་ལྡན་འདས་གང་ན་བ་དེར་སོང་སྟེ་ཞེས་བྱ་བ་ནས་ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་ཁྱིམ་བདག་ནོར་ཅན་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཅང་མི་གསུང་བས་ཁྱིམ་བདག་ནོར་ཅན་ལ་གནང་ངོ་། །</p>
<p>དེ་ནས་ཁྱིམ་བདག་ནོར་ཅན་གྱིས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །</p>
<p>དེ་ནས་ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ཡངས་པ་ཅན་ནས་བྱུང་ནས་བཅོམ་ལྡན་འདས་གང་ན་བ་དེར་སོང་སྟེ་ཞེས་བྱ་བ་ནས་བཅོམ་ལྡན་འདས་དགེ་སློང་གི་དགེ་འདུན་རྣམས་དང་ཐབས་ཅིག་ཏུ་སང་བདག་ཅག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ་ཞེས་བྱ་བའི་བར་གོང་མ་བཞིན་དུའོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། གནས་འཇོག་གི་བུ་དག་ང་སྔར་ཁྱིམ་བདག་ནོར་ཅན་གྱིས་སྤྱན་དྲངས་ཟིན་ཏོ། །</p>
<p>དེ་རྣམས་ཀྱིས་སྨྲས་པ། ཤེས་ལྡན་དག་ཁྱིམ་བདག་ནོར་ཅན་གྱིས་ནི་ཚོགས་ཀྱི་ཁྲིམས་བཅས་པ་ལས་འདས་པར་བྱས་སོ། །</p>
<p>ཁ་ཅིག་དག་གིས་སྨྲས་པ། ཅི་སྟེ་དེ་འདས་པར་བྱེད། གདོན་མི་ཟ་བར་དེས་ཁྲིམས་བཅས་པ་མ་ཐོས་སོ། །</p>
<p>འོན་ཀྱང་བདག་ཅག་པས་དེ་ནི་སྐྱེས་བུ་དམ་པ་ཡིན་པས་གདུགས་ཚོད་གསོལ་དུ་ཆུག་བདག་ཅག་གིས་ནི་གནངས་གདུགས་ཚོད་གསོལ་ལོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོ་ནང་པར་སྔར་ལངས་ཏེ། ལྷུང་བཟེད་དང་ཆོས་གོས་ཐོགས་ནས། ཁྱིམ་བདག་ནོར་ཅན་གྱི་ཁྱིམ་གང་ན་བ་དེར་སོང་སྟེ་ཕྱིན་ནས་ཤར་སྒོ་ནས་ཞུགས་པ་དང་། ཇི་ཙམ་ན་གདན་མ་བཤམས་ཤིང་ཞལ་ཟས་རྣམས་སྟ་གོན་མ་བྱས་པ་མཐོང་ནས། དེ་ནས་ཁྱིམ་བདག་ནོར་ཅན་ལ་འདི་སྐད་ཅེས་སྨྲས་སོ། །</p>
<p>ཁྱིམ་བདག་ཁྱོད་ཀྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་སྤྱན་དྲངས་ནས་སྙིང་ལས་ཆུང་ངུས་གནས་སམ། དེས་སྨྲས་པ། འཕགས་པ་ཀུན་དགའ་བོ་ཅི་སྟེ་དེ་སྐད་གསུང་། ཁྱིམ་བདག་གདན་མ་བཤམས་ཤིང་ཞལ་ཟས་རྣམས་སྟ་གོན་མ་བྱས་པ་མཐོང་ངོ་། །</p>
<p>འཕགས་པ་ཁྱོད་ཆབ་སྒོ་གང་ནས་ཞུགས་ཁྱིམ་བདག་ཤར་ནས་སོ། །</p>
<p>འཕགས་པ་ལྷོ་ནས་ཞུགས་ཤིག །དེས་ཞུགས་པ་ལས་ཇི་ཙམ་ན་ལྷའི་གདན་བཤམས་ཤིང་ལྷའི་ཞལ་ཟས་རྣམས་སྟ་གོན་བྱས་པ་ཡང་མཐོང་ངོ་། །</p>
<p>མཐོང་ནས་ཀྱང་ཤིན་ཏུ་ངོ་མཚར་སྐྱེས་པར་གྱུར་ཏོ། །</p>
<p>དེ་ནས་ཁྱིམ་བདག་ནོར་ཅན་གྱི་སྤྱན་འདྲེན་གྱིས་བཅོམ་ལྡན་འདས་ལ་དུས་ཚོད་གསོལ་པ། བཙུན་པ་གདུགས་ཚོད་བཤམས་ལགས་ཤིང་མཆིས་ན། བཅོམ་ལྡན་འདས་ད་དེའི་དུས་ལ་བབ་པར་མཁྱེན་པར་མཛད་དུ་གསོལ་ཞེས་བྱ་བ་ནས་བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས། སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་ནོར་ཅན་གྱི་ཆུང་མ་སྟན་ལས་ལངས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་རྣམས་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཅང་མི་གསུང་བས་ནོར་ཅན་གྱི་ཆུང་མ་ལ་གནང་ངོ་། །</p>
<p>གནང་ནས་ཀྱང་ཁྱིམ་བདག་ནོར་ཅན་ལ་ཆོས་བཤད་པ་མཛད་ནས་གདན་ལས་བཞེངས་ཏེ་གཤེགས་སོ། །</p>
<p>ནོར་ཅན་གྱི་ཆུང་མས་ཀྱང་ཞལ་ཟས་རྣམས་སྟ་གོན་བྱས་སོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོ་ནང་པར་སྔར་ལངས་ཏེ་ལྷུང་བཟེད་དང་ཆོས་གོས་ཐོགས་ནས་ཁྱིམ་བདག་ནོར་ཅན་གྱི་ཁྱིམ་གང་ན་བ་དེར་སོང་སྟེ་ཕྱིན་ནས་ལྷོ་སྒོ་ནས་ཞུགས་ན་གདན་མ་བཤམས་ཤིང་ཞལ་ཟས་རྣམས་ཀྱང་སྟ་གོན་མ་བྱས་པར་མཐོང་ངོ་། །</p>
<p>མཐོང་ནས་ཀྱང་ནོར་ཅན་གྱི་ཆུང་མ་ལ་འདི་སྐད་ཅེས་སྨྲས་སོ། །</p>
<p>ཁྱིམ་བདག་གི་ཆུང་མ་སངས་རྒྱས་ལ་སོགས་པ་དགེ་སློང་གི་དགེ་འདུན་སྤྱན་དྲངས་ནས་ཅི་སྙིང་ལས་ཆུང་ངུས་གནས་སམ་དེས་སྨྲས་པ། འཕགས་པ་ཅི་སྟེ་དེ་སྐད་གསུང་གདན་མ་བཤམས་ཤིང་ཞལ་ཟས་རྣམས་ཀྱང་སྟ་གོན་མ་བྱས་པ་མཐོང་ངོ་། །</p>
<p>འཕགས་པ་ཁྱོད་ཆབ་སྒོ་གང་ནས་ཞུགས་ལྷོ་ནས་སོ། །</p>
<p>འཕགས་པ་ཤར་ནས་ཞུགས་ཤིག །ཇི་ཙམ་ན་གདན་བཟང་པོ་བཤམས་ཤིང་ཞལ་ཟས་བསོད་པ་སྟ་གོན་བྱས་པ་ཡང་མཐོང་ངོ་། །</p>
<p>མཐོང་ནས་ཀྱང་ཤིན་ཏུ་ངོ་མཚར་སྐྱེས་པར་གྱུར་ཏོ། །</p>
<p>དེ་ནས་ནོར་ཅན་གྱི་ཆུང་མའི་སྤྱན་འདྲེན་གྱིས་བཅོམ་ལྡན་འདས་ལ་དུས་ཚོད་གསོལ་པ། བཙུན་པ་བཅོམ་ལྡན་འདས་གདུགས་ཚོད་བཤམས་ལགས་ཤིང་མཆིས་ན། བཅོམ་ལྡན་འདས་ད་དེའི་དུས་ལ་བབ་པར་མཁྱེན་པར་མཛད་དུ་གསོལ་ཞེས་བྱ་བ་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས། སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་ནོར་ཅན་གྱི་བུ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཅང་མི་གསུང་བས་ནོར་ཅན་གྱི་བུ་ལ་གནང་ངོ་། །</p>
<p>དེ་ནས་བཅོམ་ལྡན་འདས་ཀྱིས་ནོར་ཅན་གྱི་ཆུང་མ་ལ་ཆོས་བཤད་པ་མཛད་ནས་གཤེགས་སོ། །</p>
<p>ནོར་ཅན་གྱི་བུས་ཀྱང་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་སོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོ་ནང་པར་སྔར་ལངས་ཏེ་ལྷུང་བཟེད་དང་ཆོས་གོས་ཐོགས་ཏེ་ནོར་ཅན་གྱི་ཁྱིམ་གང་ན་བ་དེར་སོང་སྟེ་ཕྱིན་ནས་ལྷོ་སྒོ་ནས་ཞུགས་ན་གདན་མ་བཤམས་ཤིང་ཞལ་ཟས་སྟ་གོན་མ་བྱས་པ་མཐོང་ངོ་། །</p>
<p>མཐོང་ནས་ཀྱང་ནོར་ཅན་གྱི་བུ་ལ་འདི་སྐད་ཅེས་སྨྲས་སོ། །</p>
<p>ཁྱིམ་བདག་གི་བུ་སངས་རྒྱས་ལ་སོགས་པ་དགེ་སློང་གི་དགེ་འདུན་སྤྱན་དྲངས་ནས་ཅི་སྙིང་ལས་ཆུང་ངུས་གནས་སམ། དེས་སྨྲས་པ། འཕགས་པ་ཇི་སྟེ་དེ་སྐད་གསུང་། གདན་མ་བཤམས་ཤིང་ཞལ་ཟས་སྟ་གོན་མ་བྱས་པ་མཐོང་ངོ་། །</p>
<p>འཕགས་པ་ཁྱོད་ཆབ་སྒོ་གང་ནས་ཞུགས་ལྷོ་ནས་སོ། །</p>
<p>འཕགས་པ་ནུབ་ནས་ཞུགས་ཤིག །ཇི་ཙམ་ན་གདན་བཟང་པོ་བཤམས་ཤིང་ཞལ་ཟས་བསོད་པ་སྟ་གོན་བྱས་པ་ཡང་མཐོང་ངོ་། །</p>
<p>མཐོང་ནས་ཀྱང་ཤིན་ཏུ་ངོ་མཚར་སྐྱེས་པར་གྱུར་ཏོ། །</p>
<p>དེ་ནས་ནོར་ཅན་གྱི་བུའི་སྤྱན་འདྲེན་གྱིས་བཅོམ་ལྡན་འདས་ལ་དུས་ཚོད་གསོལ་པ། བཙུན་པ་གདུགས་ཚོད་བཤམས་ལགས་ཤིང་མཆིས་ན་བཅོམ་ལྡན་འདས་ད་དེའི་དུས་ལ་བབ་པར་མཁྱེན་པར་མཛད་དུ་གསོལ་ཞེས་བྱ་བ་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས། སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་ནོར་ཅན་གྱི་མནའ་མ་སྟན་ལས་ལངས་ཏེ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཅང་མི་གསུང་བས་ནོར་ཅན་གྱི་མནའ་མ་ལ་གནང་ངོ་། །</p>
<p>དེ་ནས་བཅོམ་ལྡན་འདས་ཀྱིས་ནོར་ཅན་གྱི་བུ་ལ་ཆོས་བཤད་པ་མཛད་ནས་གཤེགས་སོ། །</p>
<p>དེ་ནས་ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་བཅོམ་ལྡན་འདས་གང་ན་བ་དེར་སོང་སྟེ་ལྷགས་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ལ་ཆོས་དང་ལྡན་པའི་གཏམ་གྱིས་ཞེས་བྱ་བ་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་ཅག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། གནས་འཇོག་གི་བུ་དག་ང་སྔར་ནོར་ཅན་གྱི་མནའ་མས་སྤྱན་དྲངས་ཟིན་ཏོ། །</p>
<p>དེ་ནས་ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་རྔམ་ནས་སྨྲས་པ། ཤེས་ལྡན་དག་ནོར་ཅན་གཅིག་པུ་ལ་ནོར་ཡོད་ཀྱི་བདག་ཅག་ལ་མེད་དམ་ཅི་ན། དེས་སངས་རྒྱས་ལ་སོགས་པ་དགེ་སློང་གི་དགེ་འདུན་ཉི་མ་རེ་རེ་གདུགས་ཚོད་སྦྱོར་ཞིང་བདག་ཅག་ཁོ་ནས་སྐབས་མ་ཐོབ་པར་གྱུར་ཏོ། །</p>
<p>དེ་ལ་ཇི་ལྟར་བསྒྲུབ་པར་བྱ། གཞན་དག་གིས་སྨྲས་པ། གང་གི་ཚེ་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་གསོལ་ཟིན་ནས་གཤེགས་པར་གྱུར་པ་དེའི་ཚེ་དེའི་ཁྱིམ་རྡོ་བ་རེ་རེ་ནས་བཀོགས་ཏེ་གཞིག་གོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོ་ནང་པར་སྔར་ལངས་ཏེ་ལྷུང་བཟེད་དང་ཆོས་གོས་ཐོགས་ནས་ཁྱིམ་བདག་ནོར་ཅན་གྱི་ཁྱིམ་གང་ན་བ་དེར་སོང་སྟེ་ཕྱིན་ནས་ནུབ་སྒོ་ནས་ཞུགས་ན་གདན་མ་བཤམས་ཤིང་ཞལ་ཟས་ཀྱང་སྟ་གོན་མ་བྱས་པ་མཐོང་ངོ་། །</p>
<p>མཐོང་ནས་ཀྱང་ནོར་ཅན་གྱི་མནའ་མ་ལ་འདི་སྐད་ཅེས་སྨྲས་སོ། །</p>
<p>ནོར་ཅན་གྱི་མནའ་མ་སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་སྤྱན་དྲངས་ནས་ཅི་སྙིང་ལས་ཆུང་ངུས་གནས་སམ། དེས་སྨྲས་པ། འཕགས་པ་ཅི་སྟེ་དེ་སྐད་གསུང་། གདན་མ་བཤམས་ཤིང་ཞལ་ཟས་རྣམས་ཀྱང་སྟ་གོན་མ་བྱས་པ་མཐོང་ངོ་། །</p>
<p>འཕགས་པ་ཆབ་སྒོ་གང་ནས་ཞུགས་ནུབ་ནས་སོ། །</p>
<p>འཕགས་པ་བྱང་ནས་ཞུགས་ཤིག །དེས་བྱང་ནས་ཞུགས་ན་ཇི་ཙམ་ན་ལྷའི་གདན་བཤམས་ཤིང་ལྷའི་ཞལ་ཟས་སྟ་གོན་བྱས་པ་མཐོང་ངོ་། །</p>
<p>མཐོང་ནས་ཀྱང་ཤིན་ཏུ་ངོ་མཚར་སྐྱེས་པར་གྱུར་ཏོ། །</p>
<p>དེ་ནས་ནོར་ཅན་གྱི་མནའ་མའི་སྤྱན་འདྲེན་གྱིས་བཅོམ་ལྡན་འདས་ལ་དུས་ཚོད་གསོལ་པ། བཙུན་པ་གདུགས་ཚོད་བཤམས་ལགས་ཤིང་མཆིས་ན་བཅོམ་ལྡན་འདས་ད་དེའི་དུས་ལ་བབ་པར་མཁྱེན་པར་མཛད་དུ་གསོལ་ཞེས་བྱ་བ་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་ཡངས་པ་ཅན་གྱི་བྲམ་ཟེ་དང་ཁྱིམ་བདག་ཐམས་ཅད་འདུས་ནས་ཁྱིམ་བདག་ནོར་ཅན་གྱི་སྒོ་ན་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་ཁྱིམ་བདག་ནོར་ཅན་ལ་འདི་སྐད་ཅེས་བཀའ་སྩལ་ཏོ། །</p>
<p>ཁྱིམ་བདག་ཡངས་པ་ཅན་གྱི་ཚོགས་རྔམ་ནས་སྒོ་ན་འདུག་སྟེ་དེ་དག་གིས་ཁྱེད་ཅག་ལ་གནོད་པ་བྱས་པར་འགྱུར་དུ་འོང་གིས་སོང་ལ་བཟོད་པར་གསོལ་ཅིག །དེ་ཕྱིར་བྱུང་ནས་བཟོད་པར་གསོལ་བར་བརྩམས་པ་དང་དེ་རྣམས་ཀྱིས་སྨྲས་པ། ཁྱིམ་བདག་ཅི་ཁྱོད་གཅིག་པུ་ལ་ནོར་ཡོད་དམ། གང་གི་ཕྱིར་ཁྱོད་ཀྱིས་ཉིན་རེ་ཞིང་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་གསོལ་ཏེ་ཁོ་བོ་ཅག་གིས་སྐབས་མི་རྙེད་པར་བྱེད། དེས་སྨྲས་པ། ཤེས་ལྡན་དག་བདག་གིས་ཚོགས་ཀྱི་ཁྲིམས་སུ་བཅས་པ་མ་ཐོས་ཀྱིས། དེ་བས་ན་ཚོགས་ཀྱིས་བཟོད་པར་བྱ་བའི་རིགས་སོ། །</p>
<p>གཞན་དག་གིས་སྨྲས་པ། ཤེས་ལྡན་དག་སྐྱེས་བུ་འདི་ནི་དམ་པ་ཡིན་པས་འདི་ལ་བཟོད་པར་བྱའོ་ཞེས་དེ་རྣམས་བཟོད་པར་གྱུར་པ་དང་། དེས་སྨྲས་པ། གལ་ཏེ་དེ་ལྟ་ན་ནང་དུ་ཞུགས་ཤིག་དེ་རྣམས་ཁྱིམ་དུ་ཞུགས་པ་དང་། གདན་བཟང་པོ་བཤམས་ཤིང་ཞལ་ཟས་བསོད་པ་སྟ་གོན་བྱས་པ་ཡང་མཐོང་ངོ་། །</p>
<p>མཐོང་ནས་ཀྱང་ཤིན་ཏུ་ངོ་མཚར་སྐྱེས་པར་གྱུར་ནས་སྨྲས་པ། ཁྱིམ་བདག་ཁྱོད་འབའ་ཞིག་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་གསོལ་བར་འོས་ཀྱི། ཁོ་བོ་ཅག་ནི་མ་ཡིན་ནོ། །</p>
<p>དེས་དེ་རྣམས་ལ་རིན་པོ་ཆེ་དག་བྱིན་པ་དང་དེ་རྣམས་ཀྱིས་མ་བླངས་སོ། །</p>
<p>དེ་ནས་བཅོམ་ལྡན་འདས་ཀྱིས་བཀའ་སྩལ་པ་དང་། རིན་པོ་ཆེ་འདི་དག་ནི་རྙེད་པར་དཀའ་བ་ཡིན་གྱིས་ལོང་ཤིག །དེ་རྣམས་ཀྱིས་བླངས་པ་ལས་གང་གིས་ཅི་འདྲ་བ་བླངས་པ་དེའི་ཁ་དོག་དེ་འདྲ་བ་ཁོ་ནར་སྣང་བར་གྱུར་ཏོ། །</p>
<p>དེ་ནས་ནོར་ཅན་གྱི་མནའ་མས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས། གཙང་ཞིང་བསོད་པའི་བཟའ་བ་དང་བཅའ་བ་དག་གིས་ཞེས་བྱ་བ་ནས་ཕྱག་བཅབས་ཏེ། ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་ནོར་ཅན་དང་། ནོར་ཅན་གྱི་ཆུང་མ་དང་། ནོར་ཅན་གྱི་བུ་དང་། ནོར་ཅན་གྱི་མནའ་མ་རྣམས་ཀྱི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་གང་ཐོས་ན་ནོར་ཅན་དང་། ནོར་ཅན་གྱི་ཆུང་མ་དང་། ནོར་ཅན་གྱི་བུ་དང་། ནོར་ཅན་གྱི་མནའ་མ་རྣམས་ཀྱིས་འཇིག་ཚོགས་ལ་ལྟ་བ་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་སྟེ། རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་པ་དེ་ལྟ་བུར་འཕགས་པའི་བདེན་པ་རྣམས་སོ་སོར་རྟོགས་པར་བྱེད་པའི་ཆོས་བཤད་པ་མཛད་དེ། དེ་རྣམས་ཀྱིས་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་པ་ཞེས་བྱ་བ་ནས། བདག་ཅག་ནི་མངོན་པར་འཕགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>བདག་ཅག་བཅོམ་ལྡན་འདས་དང་། ཆོས་དང་དགེ་སློང་གི་དགེ་འདུན་ལ་སྐྱབས་སུ་མཆི་ལགས་ཀྱིས། བཅོམ་ལྡན་འདས་ཀྱིས་བདག་ཅག་དགེ་བསྙེན་དུ་གཟུང་དུ་གསོལ། ཇི་སྲིད་འཚོ་བའི་བར་དུ་སྲོག་དང་ཡང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །</p>
<p>དེ་ནས་བཅོམ་ལྡན་འདས་ཀྱིས་ནོར་ཅན་དང་། ནོར་ཅན་གྱི་ཆུང་མ་དང་། ནོར་ཅན་གྱི་བུ་དང་། ནོར་ཅན་གྱི་མནའ་མ་རྣམས་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ།། །</p>
<p>།འདུལ་བ་གཞི། བམ་པོ་ལྔ་བཅུ་བདུན་པ། དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ་བཙུན་པ་ནོར་ཅན་དང་། ནོར་ཅན་གྱི་མཆིས་འབྲང་དང་། ནོར་ཅན་གྱི་བུ་དང་། ནོར་ཅན་གྱི་མནའ་མ་རྣམས་ཀྱིས་ལས་ཅི་ཞིག་བགྱིས་ན་ལས་དེའི་རྣམ་པར་སྨིན་པས་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེས་ཤིང་ལྷ་དང་མི་རྣམས་ཀྱི་དཔལ་ཉམས་སུ་མྱོང་བར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་རྣམས་ཁོ་ནས་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་ནོ། །</p>
<p>དགེ་སློང་དག་སྔོན་བྱུང་བ་བཱ་རཱ་ཎ་སཱི་ན་མེ་ཏོག་ཕྲེང་རྒྱུད་མཁན་ཞིག་ཡོད་པ་དེས་རིགས་མཉམ་པ་ལས་ཆུང་མ་བླངས་ཏེ། དེ་དེ་དང་ལྷན་ཅིག་རྩེ་བར་བྱེད་དགའ་བར་བྱེད་དགའ་མགུར་སྤྱོད་པར་བྱེད་དོ། །</p>
<p>དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཁྱེའུ་ཞིག་བཙས་སོ། །</p>
<p>དེས་དེ་ཡང་རིགས་མཉམ་པ་ལས་ཆུང་མ་བླངས་སོ། །</p>
<p>དེ་དུས་ཕྱི་ཞིག་ན་བཀྲེན་ཞིང་ཤིན་ཏུ་བཀྲེན་པར་གྱུར་ཏེ། དེ་དང་། བུ་དང་། ཆུང་མ་དང་། མནའ་མས་བརྩོན་པ་ཆེན་པོས་འབད་པས་རས་ཡུག་གཅིག་ཅིག་གྲུབ་ནས། དེ་ནས་མེ་ཏོག་ཕྲེང་རྒྱུད་མཁན་ཡང་དེ་བགོས་ནས། རྒྱལ་པོ་ལ་མེ་ཏོག་འབུལ་མེ་ཏོག་ཕྲེང་རྒྱུད་མཁན་གྱི་ཆུང་མ་ཡང་དེ་ཉིད་བགོས་ནས་བཙུན་མོ་ལ་འབུལ། མེ་ཏོག་ཕྲེང་རྒྱུད་མཁན་གྱི་བུ་ཡང་དེ་ཉིད་བགོས་ནས་གཞོན་ནུ་རྣམས་ལ་འབུལ། མེ་ཏོག་ཕྲེང་རྒྱུད་མཁན་གྱི་མནའ་མ་ཡང་དེ་ཉིད་བགོས་ནས་རྒྱལ་པོའི་མནའ་མ་རྣམས་ལ་མེ་ཏོག་ཕྲེང་འབུལ་བར་བྱེད་དོ། །</p>
<p>སངས་རྒྱས་རྣམས་འབྱུང་བ་མེད་པ་ན་འཇིག་རྟེན་དུ་རང་སངས་རྒྱས་དམན་པ་དང་། ངན་པ་ལ་སྙིང་བརྩེ་བ་དང་། གནས་མལ་བས་མཐའ་ལ་བརྟེན་པ། འཇིག་རྟེན་གྱི་ཡོན་གནས་གཅིག་པུ་དག་འབྱུང་བར་འགྱུར་བས་ཇི་ཙམ་ན་རང་སངས་རྒྱས་ཤིག་ལྗོངས་རྒྱུ་ཞིང་འགྲོ་བ་ན་ཉི་མ་ནུབ་ཀའི་དུས་སུ་བཱ་རཱ་ཎ་སཱིར་ཕྱིན་ནས་མེ་ཏོག་ཕྲེང་རྒྱུད་མཁན་དེའི་ཁྱིམ་གྲོང་ཁྱེར་གྱི་སྒོ་ན་འདུག་པ་དེའི་ལྡུམ་རར་ནུབ་མོ་གནས་བཏབ་སྟེ་མེའི་ཁམས་ལ་སྙོམས་པར་ཞུགས་སོ། །</p>
<p>དེ་ནས་མེ་ཏོག་ཕྲེང་རྒྱུད་མཁན་དེས་མེའི་ཕུང་པོ་འབར་བ་ལྟ་བུར་མཐོང་ནས་དེ་དད་པ་སྐྱེས་ཏེ་ཆུང་མ་ལ་སྨྲས་པ་དང་དེ་ཡང་དད་པར་གྱུར་ཏོ། །</p>
<p>དེས་བུ་ལ་སྨྲས་པ་དང་དེ་ཡང་དད་པར་གྱུར་ཏོ། །</p>
<p>དེས་མནའ་མ་ལ་སྨྲས་པ་དང་དེ་ཡང་དད་པར་གྱུར་ཏོ། །</p>
<p>དེ་ནས་དེ་རྣམས་ཀྱིས་གྲོས་བྱ་བར་བརྩམས་པ། བདག་ཅག་སང་ཟན་མ་ཟོས་ཀྱང་བླ་འདུས་ལ་རབ་ཏུ་བྱུང་བ་ཞི་བའི་བདག་ཉིད་ཅན་འདི་བཤོས་གསོལ་ལོ། །</p>
<p>དེ་ནས་ནམ་ནངས་ནས་དེ་རྣམས་ཀྱིས་དེ་ལ་བསོད་སྙོམས་ཕུལ་ལོ། །</p>
<p>མེ་ཏོག་ཕྲེང་རྒྱུད་མཁན་གྱིས་སྨྲས་པ། བཟང་མོ་ཁོ་བོའི་རས་ཀྱི་བགོ་སྐལ་གང་ཡིན་པ་དེ་ནི་རབ་ཏུ་བྱུང་བ་འདི་ལ་འབུལ་ལོ། །</p>
<p>དེས་སྨྲས་པ། རྗེའི་སྲས་བདག་གི་ཡང་དབུལ་ལོ། །</p>
<p>བུས་སྨྲས་པ། བདག་གི་ཡང་དབུལ་ལོ། །</p>
<p>མནའ་མས་སྨྲས་པ། བདག་གི་ཡང་དབུལ་ལོ། །</p>
<p>དེ་ནས་དེ་རྣམས་འདུས་ནས་དེ་ལ་རས་བསྐོན་ཏོ། །</p>
<p>བདག་ཉིད་ཆེན་པོ་དེ་དག་ནི་ལུས་ཀྱིས་ཆོས་སྟོན་གྱི་ཚིག་གིས་མ་ཡིན་པས་དེ་ནས་བདག་ཉིད་ཆེན་པོ་དེ་དེ་རྣམས་ལ་སྙིང་བརྩེ་བའི་ཕྱིར་ནམ་མཁའ་ལ་འཕགས་ནས་འབར་བ་དང་། གསལ་བ་དང་། ཆར་འབེབས་པ་དང་། གློག་འབྱིན་པའི་ཆོ་འཕྲུལ་དག་བྱ་བར་བརྩམས་སོ། །</p>
<p>སོ་སོའི་སྐྱེ་བོ་རྣམས་ནི་རྫུ་འཕྲུལ་ལ་མྱུར་དུ་སེམས་གཏོད་པ་ཡིན་པས་ཤིང་རྩ་བ་ནས་བཅད་པ་བཞིན་དུ་རྐང་པ་གཉིས་ལ་གཏུགས་ཏེ་སྨོན་ལམ་གདབ་པར་བརྩམས་པ། བདག་ཅག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་འདིས་བདག་ཅག་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེ་ཞིང་བདག་ཅག་གི་ཁྱིམ་དུ་ལྷ་དང་མིའི་གཡང་འབབ་པར་གྱུར་ཅིག །འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་མཉེས་པར་བྱེད་ཀྱི། མི་མཉེས་པར་བྱེད་པར་མ་གྱུར་ཅིག་ཅེས་བྱས་སོ། །</p>
<p>དེ་ནས་རང་སངས་རྒྱས་ཀྱིས་དེ་རྣམས་ལ་སྙིང་བརྩེ་བར་རྫུ་འཕྲུལ་བྱས་ནས་རྒྱལ་པོའི་ཁབ་ཀྱི་སྟེང་ནས་ཕར་ཆས་ཏེ་སོང་བ་དང་། དེའི་གྲིབ་མ་རྒྱལ་པོའི་སྟེང་དུ་བབ་པ་ལས་དེ་གདོང་བསྟོད་དེ་བལྟ་བར་བརྩམས་པ་དང་། བདག་ཉིད་ཆེན་པོ་དེ་མཐོང་ནས་དེས་བསམས་པ། བདག་ཉིད་ཆེན་པོ་འདིས་ཡང་སུ་ཞིག་གི་བཀྲེན་པའི་རྩ་བ་ཕྱུང་བར་འགྱུར་སྙམ་མོ། །</p>
<p>མེ་ཏོག་ཕྲེང་རྒྱུད་མཁན་དེ་རྒྱལ་པོ་ལ་མེ་ཏོག་འབུལ་བའི་དུས་གང་ཡིན་པ་དེ་ལས་ཐེག་གི་ཙམ་ཞིག་ཡོལ་ལོ། །</p>
<p>རྒྱལ་པོ་ཡང་མེ་ཏོག་ལ་སྡོད་ཅིང་འདུག་གོ། །</p>
<p>དེ་ནས་མེ་ཏོག་ཕྲེང་རྒྱུད་མཁན་དེ་རྒྱལ་པོའི་ཞོ་ཤས་འཚོ་བ་རྣམས་ཀྱིས་བཀུག་པ་དང་རྒྱལ་པོས་དེ་ལ་སྨྲས་པ། ཅིའི་ཕྱིར་ཁྱོད་ཀྱིས་མེ་ཏོག་དེ་རིང་དུས་ལས་ཡོལ་དེས་ཇི་ལྟར་གྱུར་པ་རྒྱས་པར་སྨྲས་པ་དང་། དེ་ནས་རྒྱལ་པོས་ཇི་སྙེད་གྱོན་པ་བྱིན་ནོ། །</p>
<p>དེ་བཞིན་དུ་མེ་ཏོག་ཕྲེང་རྒྱུད་མཁན་གྱི་ཆུང་མ་ལ་ནི་བཙུན་མོ་རྣམས་ཀྱིས་ཇི་སྙེད་གྱོན་པ་བྱིན་ནོ། །</p>
<p>མེ་ཏོག་ཕྲེང་རྒྱུད་མཁན་གྱི་བུ་ལ་ནི་གཞོན་ནུ་རྣམས་ཀྱིས་སོ། །</p>
<p>མེ་ཏོག་ཕྲེང་རྒྱུད་མཁན་གྱི་མནའ་མ་ལ་ནི་རྒྱལ་པོའི་མནའ་མ་རྣམས་ཀྱིས་ཏེ། དེ་མཐོང་བའི་ཆོས་དེ་ཉིད་ལ་ནོར་གྱི་མེ་ཏོག་མངོན་པར་གྲུབ་པར་གྱུར་ཏེ་དབུལ་བ་མེད་པར་གྱུར་ཏོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་མེ་ཏོག་ཕྲེང་རྒྱུད་མཁན་གང་ཡིན་པ་དེ་ནི་ནོར་ཅན་འདི་ཉིད་ཡིན་ནོ། །</p>
<p>མེ་ཏོག་ཕྲེང་རྒྱུད་མཁན་གྱི་ཆུང་མ་ནི་ནོར་ཅན་གྱི་ཆུང་མ་ཡིན་ནོ། །</p>
<p>མེ་ཏོག་ཕྲེང་རྒྱུད་མཁན་གྱི་བུ་ནི་ནོར་ཅན་གྱི་བུ་ཡིན་ནོ། །</p>
<p>མེ་ཏོག་ཕྲེང་རྒྱུད་མཁན་གྱི་མནའ་མ་ནི་ནོར་ཅན་གྱི་མནའ་མ་ཡིན་ཏེ། འདི་དག་གིས་རང་སངས་རྒྱས་ལ་བྱ་བ་བྱས་ཤིང་སྨོན་ལམ་བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེས་ནས། ཁྱིམ་དུ་ལྷ་དང་མིའི་གཡང་བབས་པར་གྱུར་ཏོ། །</p>
<p>ངའི་སྤྱན་སྔ་ནས་ཀྱང་བདེན་པ་མཐོང་བར་བྱས་ཏེ། ང་རང་སངས་རྒྱས་བྱེ་བ་བརྒྱ་སྟོང་བས་ཁྱད་པར་དུ་འཕགས་པའི་སྟོན་པ་འདི་དག་གིས་མཉེས་པར་བྱས་ཀྱི་མི་མཉེས་པར་མ་ཡིན་ནོ། །</p>
<p>དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཀྱི་ནི་ཞེས་བྱ་བ་ནས་བརྩལ་བར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ལྷག་པར་ཡང་མངོན་པར་དད་པར་གྱུར་ནས་སྟན་ལས་ལངས་ཏེ། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་བདག་ཅག་གིས་དགུང་ཟླ་གསུམ་དུ་ན་བཟའ་ཆོས་གོས་དང་བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་དང་། ཡོ་བྱད་རྣམས་འབུལ་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཅང་མི་གསུང་བས་ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ལ་གནང་ངོ་། །</p>
<p>དེ་ནས་ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་བཅོམ་ལྡན་འདས་ཅང་མི་གསུང་བས་གནང་བར་རིག་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་སྟན་ལས་ལངས་ཏེ་དོང་ངོ་། །</p>
<p>དེ་ནས་ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ཀྱིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་སྟ་གོན་བྱས་ཏེ་ཞེས་བྱ་བ་ནས། ཕྱག་བཅབས་ཏེ་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ། ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །</p>
<p>དེ་བཞིན་དུ་ཉི་མ་གཉིས་སམ་གསུམ་གྱི་བར་དུ་འདས་སོ། །</p>
<p>ཡངས་པ་ཅན་གྱི་བྲམ་ཟེ་དང་ཁྱིམ་བདག་རྣམས་ཀྱི་འཁོར་རྒྱ་ཆེན་པོ་མུ་གེ་དང་བཅས་པའི་དུས་བྱུང་ནས་དེ་རྣམས་ཀྱི་ཉེ་དུ་དག་ཟས་ཀྱི་ཕྱིར་ཉི་མ་རེ་རེ་ཞིང་འོང་བས་དེ་དག་གིས་གཙེས་པར་གྱུར་ནས་དགེ་སློང་རྣམས་ལ་སྨྲས་པ། འཕགས་པ་དག་མུ་གེ་དང་བཅས་པའི་དུས་བྱུང་བས་བདག་ཅག་གི་ཉེ་དུ་དག་སྐུར་མཆིས་ཏེ་དེ་རྣམས་ལ་བདག་ཅག་གདུགས་གཅིག་བཞིན་དུ་སྩོལ་བས་ཁྱེད་ཅག་དང་དེ་རྣམས་ལ་ཁྱད་པར་རྔོ་མི་ཐོག་ན། ཀྱེ་འཕགས་པ་དག་བདག་ཅག་གིས་ཡོ་བྱད་རྣམས་དབུལ་གྱིས་ཞལ་ཏ་ཁོ་ན་མཛོད་ཅིག །དགེ་སློང་རྣམས་ཀྱིས་སྨྲས་པ། བཅོམ་ལྡན་འདས་ལ་ཞུས་ཏེ་བྱའོ་ཞེས་དགེ་སློང་རྣམས་ཀྱིས་སྐབས་དེ་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་རྗེས་སུ་གནང་སྟེ་དགེ་སློང་རྣམས་ཀྱིས་ཞལ་ཏ་བྱའོ། །</p>
<p>བཅོམ་ལྡན་འདས་ཀྱིས་དགེ་སློང་རྣམས་ཀྱིས་ཟས་ཀྱི་ཞལ་ཏ་བྱའོ་ཞེས་གསུངས་པས་དེ་རྣམས་ཀྱིས་ཞལ་ཏ་བྱ་བར་བརྩམས་ཏེ་ཇི་ཙམ་ན་སྟེང་གཡོགས་མེད་པར་ཐུག་པ་འཚེད་པའི་ཞལ་ཏ་བྱས་པ་ལས་ལྷས་ཆར་ཕབ་པས་དེ་མ་རུང་བར་གྱུར་པའི་སྐབས་དེ་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། སྟེང་གཡོགས་མེད་པར་བཙོ་བར་མི་བྱའོ། །</p>
<p>སྒོ་ཁང་དང་ཁྱམས་སུ་འཚེད་པར་བྱེད་པ་དང་། བཅོམ་ལྡན་འདས་ཀྱིས་བཀའ་སྩལ་པ། སྒོ་ཁང་དང་ཁྱམས་སུ་བཙོ་བར་མི་བྱའོ། །</p>
<p>དགེ་སློང་དག་དེ་ལྟ་བས་ན་རུང་བའི་གནས་ཀྱི་གཞིར་མི་རུང་བ་ནི་བཅུ་པོ་འདི་དག་སྟེ། འདི་རྣམས་སུ་ཟས་ཀྱི་ཞལ་ཏ་མི་བྱའོ། །</p>
<p>བཅུ་གང་ཞེ་ན། སྟེང་གཡོགས་མེད་པ་དང་། སྒོ་ཁང་དང་། ཁྱམས་དང་། བསྲོ་གང་དང་། ཁྲུས་ཁང་དང་། རྒྱལ་པོའི་གནས་དང་། མཆོད་རྟེན་གྱི་གནས་དང་། མུ་སྟེགས་ཅན་གྱི་གནས་དང་། ཁྱིམ་བདག་གི་གནས་དང་། དགེ་སློང་མའི་དབྱར་ཁང་ངོ་། །</p>
<p>གཞི་བཅུ་པོ་འདི་དག་ནི་རུང་བ་མ་ཡིན་པའི་གནས་ཀྱི་གཞི་ཡིན་ཏེ། དེ་རྣམས་སུ་དགེ་སློང་གིས་ཟས་ཀྱི་ཞལ་ཏ་མི་བྱའོ། །</p>
<p>ཞལ་ཏ་བྱེད་ན་འགལ་ཚབས་ཅན་དུ་འགྱུར་རོ། །</p>
<p>སྡོམ་ནི། ནད་བུ་ཅན་དང་ཟས་དག་དང་། །</p>
<p>གཡར་ཚུས་ལྷག་པ་དག་དང་ཡང་། །</p>
<p>ཚལ་གྱི་འབྲས་བུ་ཆུ་སྐྱེས་དང་། །</p>
<p>པད་མའི་རྩ་དང་ལུག་དག་གོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>མཉན་ཡོད་ན་དགེ་སློང་ནད་བུ་ཅན་ཞིག་ཡོད་པ་དེས་སྨན་པ་ལ་དྲིས་པ། བཞིན་བཟངས་དག་ཁོ་བོ་ལ་སྨན་སྟོན་ཅིག །དེས་ནད་ཀྱི་གཞི་དྲིས་ནས་སྨྲས་པ། འཕགས་པ་ཐུག་པ་གསོལ་ཅིག་དང་སོས་པར་འགྱུར་རོ། །</p>
<p>དེས་སྨྲས་པ། བཞིན་བཟངས་བཅོམ་ལྡན་འདས་ཀྱིས་མ་གནང་ངོ་། །</p>
<p>སྨན་པས་སྨྲས་པ། འཕགས་པ་ཁྱོད་ཀྱི་སྟོན་པ་ཐུགས་རྗེ་ཅན་ཡིན་པས་འདི་ཉིད་ཀྱིས་རྐྱེན་བྱས་ནས་གནང་བར་འགྱུར་བའི་གནས་དེ་ཡོད་དོ། །</p>
<p>དེས་སྐབས་དེ་དགེ་སློང་རྣམས་ལའོ། །</p>
<p>དགེ་སློང་རྣམས་ཀྱིས་ནི་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་སྨན་པས་ཐུག་པ་འཐུང་ཤིག་ཅེས་ཟེར་ན་སྨན་པས་བསྒོ་བ་བཞིན་ཐུག་པ་བཏུང་བར་བྱ་སྟེ་དེ་ལ་འགྱོད་པ་མི་བྱའོ། །</p>
<p>བཅོམ་ལྡན་འདས་ཀྱིས་སྨན་པས་བསྒོ་བ་བཞིན་ཐུག་པ་བཏུང་བར་བྱའོ་ཞེས་བཀའ་སྩལ་པ་དང་། དེའི་ནད་གཡོག་གིས་ཐུག་པ་གྲང་མོ་ཞིག་ཁྱེར་ཏེ་བྱིན་ནོ། །</p>
<p>དེ་ནས་སྨན་པས་འོངས་ནས་དྲིས་པ་འཕགས་པ་ཁྱོད་བདེའམ། དེས་སྨྲས་པ། བཞིན་བཟངས་མི་བདེའོ། །</p>
<p>ཅི་ཁྱོད་ཀྱིས་ཐུག་པ་མ་གསོལ་ཏམ། འཐུངས་སོ། །</p>
<p>ཅི་འདྲ་བ་ཞིག །གྲང་མོའོ། །</p>
<p>འཕགས་པ་མ་ལེགས་པ་ཞིག་བགྱིས་སོ། །</p>
<p>སང་ནི་དྲོན་མོ་གསོལ་ཅིག །དེ་ནས་ནད་གཡོག་གིས་བླངས་ནས་གྲང་མོ་ཁོ་ན་རྙེད་ནས་དེས་དེ་ལ་བསྲོས་ཏེ་བྱིན་ནོ། །</p>
<p>དེ་ནས་སྨན་པ་འོངས་ཏེ་དེ་བཞིན་དུ་དྲིས་པ་དང་དེས་སྨྲས་པ། མི་བདེའོ། །</p>
<p>ཅི་ཐུག་པ་མ་གསོལ་ཏམ། འཐུངས་སོ། །</p>
<p>ཅི་འདྲ་བ་ཞིག །གྲང་མོ་ཞིག་བསྲོས་ནས་སོ། །</p>
<p>འཕགས་པ་མ་ལེགས་པ་ཞིག་བགྱིས་སོ། །</p>
<p>དེ་གྲངས་ཏེ་བསྲོས་པ་ལགས་ཀྱིས་སང་ནི་རང་བཞིན་གྱིས་དྲོན་པོར་མཛོད་ལ་གསོལ་ཅིག །དེ་ནས་དེའི་ནད་གཡོག་གིས་འབྲས་དང་སྣོད་སྟ་གོན་བྱས་ནས་གཙུག་ལག་ཁང་གི་ཕྱི་རོལ་གྱི་ཤིང་དྲུང་ཞིག་ཏུ་བཙོ་བར་བརྩམས་པ་ལས་དེ་ནས་ཁྭའི་རྟུག་པས་དེ་མ་རུང་བར་བྱས་པས་དགེ་སློང་དེ་ཕོངས་པར་གྱུར་པའི་སྐབས་དེ་དགེ་སློང་རྣམས་ལའོ། །</p>
<p>དགེ་སློང་རྣམས་ཀྱིས་ནི་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་ལྟ་བས་ན་རུང་བའི་གནས་བསྐོ་བར་བྱའོ། བཅོམ་ལྡན་འདས་ཀྱིས་རུང་བའི་གནས་བསྐོ་བར་བྱའོ་ཞེས་བཀའ་སྩལ་པ་དང་། དགེ་སློང་རྣམས་ཀྱིས་ཅི་འདྲ་བ་དང་ཇི་ཙམ་པ་མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། རུང་བའི་གནས་ལྔ་སྟེ། རྩོམ་པའི་མཐའ་ཅན་དང་། སེམས་གཏོད་པའི་མཐའ་ཅན་དང་། བ་ཉལ་བ་ལྟ་བུ་དང་། སྟོང་པའི་གནས་དང་། བསྐོས་པའོ། །</p>
<p>དེ་ལ་རྩོམ་པའི་མཐའ་ཅན་ནི་འདི་ལྟ་སྟེ། དགེ་སློང་ལག་གི་བླས་གནས་རྩོམ་པ་ན་དེར་ཐོག་མར་གཞི་འདི་ནི་དགེ་འདུན་གྱི་རུང་བའི་གནས་སུ་འགྱུར་རོ་ཞེས་སེམས་བསྐྱེད་ཅིང་ཚིག་ཏུ་སྨྲས་པ་སྟེ། འདི་ནི་རུང་བའི་གནས་རྩོམ་པའི་མཐའ་ཅན་ཞེས་བྱའོ། །</p>
<p>སེམས་གཏོད་པའི་མཐའ་ཅན་གང་ཞེ་ན། འདི་ལྟ་སྟེ། དགེ་སློང་ལག་གི་བླས་དེར་ཐོག་མར་གཞི་རྡོ་བ་འདྲེན་པ་ན་ཉེ་འཁོར་གྱི་དགེ་སློང་རྣམས་ལ་སྨྲས་པ། ཚེ་དང་ལྡན་པ་དག་གཞི་འདི་ནི་དགེ་འདུན་གྱི་རུང་བའི་གནས་སུ་འགྱུར་བར་ངེས་པར་ཟུང་ཤིག་ངེས་པར་ཟུང་ཤིག་ཅེས་བྱ་སྟེ། འདི་ནི་སེམས་གཏོད་པའི་མཐའ་ཅན་ཞེས་བྱའོ། །</p>
<p>བ་ཉལ་བ་ལྟ་བུ་གང་ཞེ་ན། གང་ལ་སྒོ་ཐ་དད་པར་གསེས་པ་སྟེ། འདི་ནི་བ་ཉལ་བ་ལྟ་བུ་ཞེས་བྱའོ། །</p>
<p>གནས་སྟོང་པ་གང་ཞེ་ན། སྤངས་པའི་གནས་ཏེ་འདི་ནི་གནས་སྟོང་པ་ཞེས་བྱའོ། །</p>
<p>བསྐོས་པ་གང་ཞེ་ན། གསོལ་བ་དང་གཉིས་ཀྱི་ལས་ཀྱིས་བསྐོས་པའོ། །</p>
<p>དགེ་སློང་རྣམས་ཀྱིས་ཇི་ལྟར་བསྐོ་བ་མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། གནས་གང་ཞིག་ཐམས་ཅད་ཟིན་པར་བྱས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་ལ་དགེ་འདུན་གྱིས་འདོད་ན་དེ་བསྐོ་བར་བྱའོ། །</p>
<p>བསྐོ་བ་ཡང་འདི་ལྟར་བྱ་སྟེ། གནས་མལ་བཤམས་ལ་གཎྜཱི་བརྡུངས་ཏེ་དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ལ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་དང་། དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །</p>
<p>དགེ་འདུན་བཙུན་པ་རྣམས་གསན་དུ་གསོལ། གནས་ཐམས་ཅད་ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་རུང་བའི་གནས་སུ་བསྐོ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང་། དགེ་འདུན་གྱིས་གནས་ཐམས་ཅད་ལགས་པ་ནང་མཚམས་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་རུང་བའི་གནས་སུ་བསྐོའོ། །</p>
<p>འདི་ནི་གསོལ་བའོ། །</p>
<p>ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། གནས་ཐམས་ཅད་ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་རུང་བའི་གནས་སུ་བསྐོ་བར་བཞེད་དེ། དེའི་སླད་དུ་དགེ་འདུན་གྱིས་གནས་ཐམས་ཅད་ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་རུང་བའི་གནས་སུ་བསྐོ་ན། ཚེ་དང་ལྡན་པ་རྣམས་ལས་གང་དག་གནས་ཐམས་ཅད་ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་རུང་བའི་གནས་སུ་བསྐོ་བར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུང་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་གནས་ཐམས་ཅད་བགྱིས་ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་རུང་བའི་གནས་སུ་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །</p>
<p>གང་དུ་དགེ་འདུན་གྱི་རུང་བའི་གནས་སུ་བསྐོས་པ་དེར་གཉིས་སྐབས་དབྱེ་སྟེ། མཚམས་ཀྱི་ནང་དུ་བཙོས་པ་དང་། མཚམས་ཀྱི་ནང་དུ་ཞག་ལོན་པའོ། །</p>
<p>སངས་རྒྱས་བཅོམ་ལྡན་འདས་ཡངས་པ་ཅན་གྱི་སྤྲེའུ་རྫིང་གི་འགྲམ་ན་ཁང་པ་བརྩེགས་པའི་གནས་ན་བཞུགས་སོ། །</p>
<p>ཡངས་པ་ཅན་ན་སྡེ་དཔོན་སེང་གེ་ཞེས་བྱ་བ་ཞིག་གནས་ཏེ། དེའི་ཉེ་འཁོར་ན་གནས་པ་རྣམས་ཀྱིས་དེའི་ཆེད་དུ་ཤ་ཁྱེར་ཏེ་འོངས་ནས་དེ་ཡང་ཟ་བར་བྱེད་དོ། །</p>
<p>གང་གི་ཚེ་དེས་བཅོམ་ལྡན་འདས་ལས་བདེན་པ་མཐོང་བ་དེའི་ཚེ་མི་ཟ་བས་ཁྱེར་ཏེ་འོངས་ནས་ཡང་དགེ་སློང་རྣམས་ལ་སྦྱིན་པར་བྱེད་དོ། །</p>
<p>དགེ་སློང་རྣམས་ཀྱིས་ཀྱང་དེ་དག་ཟོས་པ་དང་མུ་སྟེགས་ཅན་རྣམས་སྨོད་པར་བྱེད། གཞོགས་འཕྱས་བྱེད། ཁ་ཟེར་བར་བྱེད་དེ། ཤེས་ལྡན་དག་སྡེ་དཔོན་སེང་གེའི་ཆེད་དུ་བྱས་ཏེ་ཤ་ཁྱེར་ཏེ་འོངས་ན་ནི་དེས་དེ་དག་མ་ཟོས་ལ། ཤཱཀྱའི་སྲས་ཀྱི་དགེ་སྦྱོང་རྣམས་ལ་བྱིན་པ་དང་། ཤཱཀྱའི་སྲས་ཀྱི་དགེ་སྦྱོང་རྣམས་ཀྱི་ཆེད་དུ་བྱས་པའི་ཤ་ནི་ཟོས་སོ་ཞེས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ངས་གནས་གསུམ་གྱིས་རུང་བ་མ་ཡིན་པའི་ཤ་བཟའ་བར་མི་བྱའོ་ཞེས་གསུངས་པ་གསུམ་གང་ཞེ་ན། བདག་གི་ཆེད་དུ་བྱས་པར་མངོན་དུ་མཐོང་བ་རུང་བ་མ་ཡིན་པའི་ཤ་བཟའ་བར་མི་བྱའོ་ཞེས་གསུངས་པ་དང་། ཡིད་ཆེས་པ་ལས་ཁྱོད་ཀྱི་ཆེད་དུ་བྱས་པ་ཡིན་ནོ་ཞེས་ཐོས་པ་རུང་བ་མ་ཡིན་པའི་ཤ་བཟའ་བར་མི་བྱའོ་ཞེས་གསུངས་པ་དང་། རང་ཉིད་ཀྱི་བློ་ལ་རྣམ་པར་རྟོག་པ་སྐྱེས་པ་ཚུལ་ལས་འདི་ནི་བདག་གི་ཆེད་དུ་བྱས་པ་ཡིན་ནོ་སྙམ་དུ་རུང་བ་མ་ཡིན་པའི་ཤ་བཟའ་བར་མི་བྱའོ་ཞེས་གསུངས་པ་ཡིན་ནོ། །</p>
<p>དགེ་སློང་དག་ངས་གནས་གསུམ་གྱིས་རུང་བའི་ཤ་བཟའ་བར་བྱའོ་ཞེས་གསུངས་པ་གསུམ་གང་ཞེ་ན། འདིས་བདག་གི་ཆེད་དུ་བྱས་པར་མངོན་སུམ་དུ་མ་མཐོང་བ་རུང་བའི་ཤ་བཟའ་བར་བྱའོ་ཞེས་གསུངས་པ་དང་། ཡིད་ཆེས་པ་ལས་འདིས་ཁྱོད་ཀྱི་ཆེད་དུ་བྱས་པ་མ་ཡིན་ནོ་ཞེས་ཐོས་པ་རུང་བའི་ཤ་བཟའ་བར་བྱའོ་ཞེས་གསུངས་པ་དང་། བདག་ཉིད་ཀྱི་བློ་ལ་རྣམ་པར་རྟོག་པ་སྐྱེས་པ་ཚུལ་ལས་འདི་ནི་བདག་གི་ཆེད་དུ་བྱས་པ་ཡིན་ནོ་སྙམ་པ་མ་སྐྱེས་པ་རུང་བའི་ཤ་བཟའ་བར་བྱའོ་ཞེས་གསུངས་པ་ཡིན་ནོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>མུ་གེ་དང་བཅས་པའི་དུས་བྱུང་ནས་དགེ་སློང་དག་ལྟོགས་པར་གྱུར་པས་དེ་རྣམས་གློས་ཕབ་སྟེ་འདུག་པ་དང་བྲམ་ཟེ་དང་ཁྱིམ་བདག་རྣམས་ཀྱིས་སྨྲས་པ། འཕགས་པ་དག་གཅིག་ཏུ་བརྩོན་པར་བྱ་བའི་ཕྱིར་བསྟན་པ་ལ་ཅིའི་སླད་དུ་གློས་ཕབ་སྟེ་བཞུགས་ཤིང་དགེ་བའི་ཕྱོགས་ལ་བརྩོན་པར་མི་མཛད། དེ་རྣམས་ཀྱིས་སྨྲས་པ། མུ་གེ་དང་བཅས་པའི་དུས་བྱུང་བས་བསོད་སྙོམས་ལྟོ་འགྲངས་པར་མི་རྙེད་པས་ཁོ་བོ་ཅག་ལྟོགས་ཏེ་ཉམ་ཆུང་བས་དེས་ན་གློས་ཕབ་སྟེ་འདུག་གོ། །</p>
<p>དེ་རྣམས་ཀྱིས་སྨྲས་པ། ཅི་སྟེ་ཞལ་ཚུས་མི་གསོལ། བཅོམ་ལྡན་འདས་ཀྱིས་མ་གནང་ངོ་། །</p>
<p>ཁྱོད་ཀྱི་སྟོན་པ་ནི་ཐུགས་རྗེ་ཅན་ཡིན་པས་གནང་བར་འགྱུར་བ་གང་ཡིན་པའི་གནས་དེ་ཡོད་དོ་ཞེས་བྱ་བའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེའི་ཕྱིར་རྗེས་སུ་གནང་སྟེ། མུ་གེའི་སྡུག་བསྔལ་དགོན་པ་འདི་ལྟ་བུར་དགེ་སློང་རྣམས་ཀྱིས་གཡར་ཚུས་བཟའ་བར་བྱ་སྟེ། འདི་ལ་འགྱོད་པར་མི་བྱའོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>མུ་གེ་དང་བཅས་པའི་དུས་བྱུང་ནས་དགེ་སློང་རྣམས་ལ་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་སྨྲས་པ། འཕགས་པ་དག་འདི་ཉིད་དུ་ཟས་ཀྱི་བྱ་བ་མཛོད་ཅིག །དེ་རྣམས་ཀྱིས་ཟས་ཀྱི་བྱ་བ་བྱས་ནས་བསོད་སྙོམས་སྔར་རྙེད་པ་ཁྱེར་ནས་གཙུག་ལག་ཁང་དུ་སོང་སྟེ། དེ་རྣམས་ཀྱིས་མུ་གེའི་སྐྱོན་གྱིས་དེ་ཡང་བཟའ་བར་འདོད་ན་འོན་ཀྱང་འགྱོད་པས་མ་ཟོས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་རྗེས་སུ་གནང་སྟེ། མུ་གེའི་སྡུག་བསྔལ་དགོན་པ་འདི་ལྟ་བུར་འདོད་ན་སྔར་བླངས་ཟིན་ཏོ་སྙམ་དུ་སོམས་ལ་སྔར་རྙེད་པ་ཡང་བཟའ་བར་བྱ་སྟེ། འདི་ལ་འགྱོད་པར་མི་བྱའོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>མུ་གེ་དང་བཅས་པའི་དུས་བྱུང་ནས་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་དགེ་སློང་རྣམས་ཁྱིམ་གྱི་ནང་དུ་ཟས་ལ་མགྲོན་དུ་བོས་ནས་དེ་རྣམས་ཀྱིས་ཟོས་པ་དང་བཅའ་བ་ལས་ལྷག་མ་ཞིག་ལུས་སོ། །</p>
<p>བྲམ་ཟེ་དང་ཁྱིམ་བདག་རྣམས་ཀྱིས་སྨྲས་པ། འཕགས་པ་དག་ཁྱེད་ཀྱི་ཆེད་དུ་སྟ་གོན་བགྱིས་པ་ལགས་ཀྱིས་སྣོམས་ཏེ་བཞུད་ལ་ཕྱིས་གསོལ་ཅིག །དེ་རྣམས་ཀྱིས་ཁྱེར་ཏེ་དོང་ངོ་། །</p>
<p>དོང་ནས་དེ་ཡང་ཟ་བར་འདོད་ན་འགྱོད་པས་མ་ཟོས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་རྗེས་སུ་གནང་སྟེ། མུ་གེའི་སྡུག་བསྔལ་དགོན་པ་འདི་ལྟ་བུར་འདི་དག་ནི་བྱིན་པ་ཡིན་ནོ་སྙམ་དུ་བསམས་ནས་བཟའ་བར་བྱ་སྟེ། འདི་ལ་འགྱོད་པར་མི་བྱའོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>མུ་གེ་དང་བཅས་པའི་དུས་བྱུང་བ་ན་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་དགེ་སློང་རྣམས་ཟས་ལ་མགྲོན་དུ་བོས་ཏེ། དེ་རྣམས་ཀྱིས་ཟོས་ནས་བཅའ་བ་ལ་སོགས་པ་ཅུང་ཟད་ཅིག་ལྷག་སྟེ། དགེ་སློང་རྣམས་དོང་བ་དང་བྲམ་ཟེ་དང་ཁྱིམ་བདག་རྣམས་ཀྱིས་སྨྲས་པ། འདི་ནི་བདག་ཅག་གིས་འཕགས་པ་དག་ཁོ་ན་ལ་ཡོངས་སུ་བཏང་བ་ལགས་ཏེ། འཚལ་ཏེ་མཆིས་ལ་ཁྱོད་ཁོ་ན་ལ་དབུལ་ལོ་ཞེས་དེ་རྣམས་ཀྱིས་ཁྱེར་ཏེ་འོངས་པ་དང་། དགེ་སློང་རྣམས་དེ་ལ་ཟ་བར་འདོད་ན་འགྱོད་པས་མ་ཟོས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་རྗེས་སུ་གནང་སྟེ། མུ་གེའི་དགོན་པ་སྡུག་བསྔལ་འདི་ལྟ་བུར་སྔར་ཡོངས་སུ་བཏང་བའོ་སྙམ་དུ་བསམས་ནས་བཟའ་བར་བྱ་སྟེ། འདི་ལ་འགྱོད་པར་མི་བྱའོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་ནུབ་ཕྱོགས་ཀྱི་ཚལ་ན་ཡོད་པའི་འབྲས་བུ་རྣམས་གྲུབ་ནས་དེ་རྣམས་ཀྱིས་བསམས་པ། འདི་དག་ནི་རྙེད་དཀའ་བ་ཡིན་པས་འཕགས་པ་རྣམས་ལ་འབུལ་ལོ་ཞེས་དེ་དག་གིས་དགེ་སློང་རྣམས་ཟས་ཟོས་ནས་སྤང་བ་བྱས་པ་རྣམས་ལ་དེ་དག་བྱིན་པ་དང་། དགེ་སློང་རྣམས་ཀྱིས་སྤང་བ་བྱས་ཟིན་ནོ་ཞེས་འགྱོད་པས་མ་ཟོས་པ་དང་། བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་སྨྲས་པ། འཕགས་པ་དག་གང་གི་ཚེ་བཅོམ་ལྡན་འདས་འཇིག་རྟེན་དུ་མ་བྱུང་བ་དེའི་ཚེ་མུ་སྟེགས་ཅན་རྣམས་ལ་ཡོན་གནས་བགྱིད་པ་ལས། ད་ནི་བཅོམ་ལྡན་འདས་འཇིག་རྟེན་དུ་བྱུང་ནས་ཁྱེད་རྣམས་ཀྱང་ད་ནི་ཡོན་གནས་སུ་གྱུར་པ་ལགས་ན། གལ་ཏེ་ཁྱེད་ཀྱིས་མ་བཞེས་ན་ཅི་བདག་ཅག་གི་དགེ་བའི་ཤུལ་རྒྱགས་དང་བྲལ་ཏེ། འཇིག་རྟེན་འདི་ནས་འཇིག་རྟེན་ཕ་རོལ་དུ་མཆི་བར་བགྱིའམ། དེ་ལྟ་བས་ན་ཐུགས་བརྩེ་བས་བཞེས་ཤིག་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་རྗེས་སུ་གནང་སྟེ། རྙེད་པར་དཀའ་བ་ཡིན་ནོ་སྙམ་ནས་བཟའ་བར་བྱ་སྟེ། འདི་ལ་འགྱོད་པར་མི་བྱའོ། །</p>
<p>དེ་ལ་ཚལ་ན་ཡོད་པའི་འབྲས་བུ་ནི་འདི་དག་ཡིན་ཏེ། རྒུན་འབྲུམ་དང་། བལ་པོ་སེའུ་དང་། འབྲ་གོ་དང་། སྟ་རྒ་དང་། ཡོན་ཚེ་དང་། ཤིང་ཏོག་ཨུ་ར་མ་ན་དང་། ཤིང་ཏོག་ཨུ་རུ་མ་ཡི་ཀ་དང་། ཤིང་ཏོག་ནི་ཀོ་ཙ་དང་། ཤིང་ཏོག་བ་བྷུ་དང་། ཤིང་ཏོག་སིན་ཙི་ཀའོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་དགེ་སློང་རྣམས་ཟས་ཟོས་ཟིན་པ་དང་། ཆུ་ནས་སྐྱེས་པ་དག་ཕུལ་བ་དང་། དགེ་སློང་རྣམས་འདོད་ཀྱང་སྤང་བ་བྱས་ཟིན་ཏོ་ཞེས་འགྱོད་པས་མ་ཟོས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། རྙེད་པར་དཀའ་བ་ཡིན་ནོ་སྙམ་དུ་བསམས་ནས་བཟའ་བར་བྱ་སྟེ། དེ་ལ་འགྱོད་པར་མི་བྱའོ། །</p>
<p>དེ་ལ་ཆུ་ནས་སྐྱེས་པ་ནི་འདི་དག་ཡིན་ཏེ། ཨུཏྤ་ལའི་རྩ་བ་དང་། པད་མའི་རྩ་བ་དང་། ཀུ་མུ་དའི་ས་བོན་དང་། པད་མའི་ས་བོན་ནོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>ཚེ་དང་ལྡན་པ་ཤཱ་རིའི་བུ་ཁམས་མ་སྙོམས་པས་ཁྲག་དང་བད་ཀན་འཁྲུགས་པར་གྱུར་ཏོ། །</p>
<p>དེའི་རིམ་གྲོ་བྱེད་པ་ཚེ་དང་ལྡན་པ་མཽད་གལ་གྱི་བུ་ཆེན་པོས་བསམས་པ། བདག་རང་གི་བློས་ནི་ཚེ་དང་ལྡན་པ་ཤཱ་རིའི་བུ་ལ་ལན་མང་དུ་རིམ་གྲོ་བྱས་ཀྱི་ལན་འགའ་ཡང་སྨན་པ་ལ་མ་དྲིས་ཀྱིས། མ་ལ་བདག་གིས་དྲིའོ་སྙམ་ནས་དེས་སྨན་པ་ལ་དྲིས་པ། བཞིན་བཟངས་ཚེ་དང་ལྡན་པ་ཤཱ་རིའི་བུ་ཁྲག་དང་བད་ཀན་འཁྲུགས་པར་གྱུར་ན་དེའི་སྨན་སྟོན་ཅིག །དེས་སྨྲས་པ་འཕགས་པ་པད་མའི་རྩ་བའི་འོ་མ་སྩོལ་ཅིག་དང་སོས་པར་འགྱུར་རོ། །</p>
<p>ཚེ་དང་ལྡན་པ་མཽད་གལ་གྱི་བུ་ཆེན་པོས་བསམས་པ། གལ་ཏེ་བདག་གིས་ཚེ་དང་ལྡན་པ་ཤཱ་རིའི་བུ་ལ་པད་མའི་རྩ་བ་ཕལ་པའི་འོ་མས་རིམ་གྲོ་བྱ་བ་ནི་བདག་གི་ཆ་མ་ཡིན་ནོ་སྙམ་དུ་བསམས་ནས་ཇི་ལྟར་སེམས་མཉམ་པར་བཞག་པས་མཉན་ཡོད་ནས་མི་སྣང་བར་གྱུར་ཏེ། དལ་གྱིས་འབབ་ཅེས་བྱ་བའི་འགྲམ་དུ་ཕྱིན་པར་འགྱུར་བ་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་པ་དང་། ཀླུའི་རྒྱལ་པོ་རབ་བརྟན་གྱི་གནས་དང་ཉེ་བར་གྱུར་པ་དང་། དེ་ནས་ཀླུའི་རྒྱལ་པོ་རབ་བརྟན་གྱིས་མཐོང་ནས་སྨྲས་པ། འཕགས་པ་དགོས་པ་ཅི་ཞིག་གི་ཕྱིར་བྱོན། དེས་སྨྲས་པ། ཚེ་དང་ལྡན་པ་ཤཱ་རིའི་བུ་ཁྲག་དང་བད་ཀན་འཁྲུགས་ནས་དེ་ལ་སྨན་པས་པད་མའི་རྩ་བའི་འོ་མ་བསྟན་ཏོ། །</p>
<p>ཀླུའི་རྒྱལ་པོ་རབ་བརྟན་གྱིས་སྨྲས་པ། འཕགས་པ་གལ་ཏེ་དེ་ལྟར་ན་རེ་ཞིག་གཞེས་ཤིག །དེ་དལ་གྱིས་འབབ་ཀྱི་ནང་དུ་ཞུགས་ནས་མིའི་ཚད་ཙམ་གྱི་པད་མའི་རྩ་བ་དག་བཏོན་ཅིང་པད་མའི་རྩ་བའི་འོ་མ་པད་མའི་འདབ་མའི་སྐྱོ་རར་གཟར་ནས་ཚེ་དང་ལྡན་པ་མཽད་གལ་གྱི་བུ་ཆེན་པོའི་ལྷུང་བཟེད་བཀང་ངོ་། །</p>
<p>ཚེ་དང་ལྡན་པ་མཽད་གལ་གྱི་བུ་ཆེན་པོས་པད་མའི་རྩ་བ་གཤེགས་པ་ལ་ལྟ་བར་བརྩམས་པ་དང་དེ་ནས་ཀླུའི་རྒྱལ་པོ་རབ་བརྟན་གྱིས་སྨྲས་པ། འཕགས་པ་ཅི་གཟིགས་པད་མའི་རྩ་བ་དག་གསོལ་བར་བཞེད་དམ། དེ་ཅང་མི་སྨྲ་བར་འདུག་པ་དང་སྨྲས་པ། འཕགས་པ་བཞུད་ཅིག་དང་བསྐུར་རོ། །</p>
<p>དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་པད་མའི་རྩ་བའི་འོ་མས་ལྷུང་བཟེད་བཀང་བ་ཁྱེར་ནས་དལ་གྱིས་འབབ་ཀྱི་འགྲམ་ནས་མི་སྣང་བར་བྱས་ཏེ་མཉན་ཡོད་ཀྱི་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བར་ཕྱིན་ཏོ། །</p>
<p>དེ་ནས་ཚེ་དང་ལྡན་པ་ཤཱ་རིའི་བུས་སྨན་པས་བསྟན་པ་བཞིན་པད་མའི་རྩ་བའི་འོ་མ་འཐུངས་པས་སོས་པར་གྱུར་ཏོ། །</p>
<p>ཀླུའི་རྒྱལ་པོ་རབ་བརྟན་གྱིས་ཀྱང་གླང་པོ་ཆེ་ནག་པོའི་ཆ་བྱད་འཆང་ལ་པད་མའི་རྩ་བ་ཁུར་ཅིག་བཀུར་ནས་མཉན་ཡོད་ཀྱི་རྒྱལ་བུ་རྒྱལ་བྱེད་ཀྱི་ཚལ་དུ་སོང་ལ་གཙུག་ལག་ཁང་གི་ཁྱམས་ཀྱི་མདུན་དུ་ཞོག་ལ་ཤོག་ཤིག །དེ་རླུང་གི་ཤུགས་ལྟར་མགྱོགས་པའི་མཐུས་མཉན་ཡོད་ཀྱི་རྒྱལ་བུ་རྒྱལ་བྱེད་ཀྱི་ཚལ་གྱི་གཙུག་ལག་ཁང་དུ་འོངས་ནས་པད་མའི་རྩ་བ་རྣམས་ཁྱམས་ཀྱི་མདུན་དུ་བཞག་ནས་སླར་ལོག་པ་ལས་ལམ་གྱི་ཕྱེད་ན་ཚལ་གྱི་བལ་གླང་མོ་ཞིག་ཡོད་པ་དང་ལྷན་ཅིག་འདུས་པར་གྱུར་ཏོ། །</p>
<p>དུས་གཞན་ཞིག་ན་བལ་གླང་མོ་དེ་ལས་བལ་གླང་ཕྲུག་གུ་ཅིག་འབྲངས་ཏེ་འབྲངས་པའི་མོད་ལ་སེང་གེའི་སྒྲ་འབྱིན་ཏོ། །</p>
<p>དེ་ནས་བལ་གླང་མོ་དེ་སྐྲག་པས་གཅིན་རྟུག་ཤོར་ནས་བལ་གླང་ཕྲུག་གུ་བོར་ཏེ་བྲོས་སོ། །</p>
<p>དེ་ནས་རྒྱལ་པོའི་ཁབ་ན་གནས་པའི་ཤིང་མཁན་ཞིག་ཤིང་གི་ཆེད་དུ་ཚལ་དུ་སོང་བ་ལས་བལ་གླང་ཕྲུག་གུ་དེ་མཐོང་ནས་ཁྱིམ་དུ་བླངས་ཏེ་བསྣུན་གསོས་བསྐྱེད་དེ། ནོར་གྱིས་བསྐྱངས་པས་མིང་ནོར་སྐྱོང་ནོར་སྐྱོང་ཞེས་བྱ་བར་གྲགས་སོ། །</p>
<p>ཁ་ཅིག་ནི་རྒྱལ་པོ་གསལ་རྒྱལ་གྱིས་རྒྱལ་པོ་གཟུགས་ཅན་སྙིང་པོ་ལ་ནོར་སྐྱོང་སྐྱེས་སུ་བསྐུར་བ་ལས། དེ་མཉན་ཡོད་ཀྱི་ཡུལ་ན་གནས་པའི་སྐྱེ་བོས་ནོར་གྱིས་བསྐྱངས་པས་ན་ནོར་སྐྱོང་ཞེས་འདོན་ཏོ། །</p>
<p>པད་མའི་རྩ་བ་ཁ་ཅིག་ནི་ཚེ་དང་ལྡན་པ་མཽད་གལ་གྱི་བུ་ཆེན་པོས་ཟོས། ཁ་ཅིག་ནི་ཚེ་དང་ལྡན་པ་ཤཱ་རིའི་བུས། ཁ་ཅིག་ནི་དགེ་འདུན་ལ་བྲིམས་པ་ལས་འོན་ཀྱང་ལྷག་པར་གྱུར་ཏོ། །</p>
<p>དེ་ནས་དགེ་སློང་རྣམས་ཀྱིས་སྤང་བ་བྱས་ནས་ཀྱང་ཟ་བར་འདོད་ན་བདག་ཅག་གིས་སྤང་བ་བྱས་སོ་ཞེས་མ་ཟོས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་མི་རྣམས་ཀྱིས་ལྷའི་པད་མའི་རྩ་བ་རྙེད་པར་དཀའ་བས་དེའི་ཕྱིར་རྗེས་སུ་གནང་ངོ་། །</p>
<p>པད་མའི་རྩ་བ་རྙེད་པར་དཀའ་བ་ཡིན་ནོ་སྙམ་དུ་བསམས་ནས་བཟའ་བར་བྱ་སྟེ། དེ་ལ་འགྱོད་པར་མི་བྱའོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>དེའི་ཚེ་གྲོང་ཁྱེར་བཟང་བྱེད་ན་བསོད་ནམས་ཆེན་པོར་ཤེས་པར་བྱ་བ་དྲུག་གནས་ཏེ། ཁྱིམ་བདག་ལུག་ཅེས་བྱ་བ་དང་། ལུག་གི་ཆུང་མ་དང་། ལུག་གི་བུ་དང་། ལུག་གི་མནའ་མ་དང་། ལུག་གི་བྲན་ཕོ་དང་། ལུག་གི་བྲན་མོའོ། །</p>
<p>ཁྱིམ་བདག་ལུག་བསོད་ནམས་ཆེ་བར་ཇི་ལྟར་ཤེས་ཞེ་ན། གལ་ཏེ་བང་མཛོད་སྟོང་པ་རྣམས་ལ་བལྟས་ན་མཐོང་མ་ཐག་ཁོ་ནར་དགང་བར་འགྱུར་ཏེ། དེ་ལྟར་ན་ཁྱིམ་བདག་ལུག་བསོད་ནམས་ཆེ་བར་ཤེས་སོ། །</p>
<p>ལུག་གི་ཆུང་མ་ཇི་ལྟ་བུ་ཞེ་ན། དེས་གཅིག་གི་དོན་དུ་སྣོད་དུ་བཙོས་པ་ནི་བརྒྱ་སྟོང་གི་བཟའ་བ་འབྱུང་སྟེ། ལུག་གི་ཆུང་མ་ནི་དེ་ལྟ་བུ་ཡིན་ནོ། །</p>
<p>ལུག་གི་བུ་ཇི་ལྟ་བུ་ཞེ་ན། དེའི་རྐེད་པ་ལ་ལྔ་བརྒྱ་པའི་སྣོད་བཏགས་ཏེ་འདུག་ལ། དེས་གང་གི་ཚེ་བརྒྱའམ་སྟོང་ཡོངས་སུ་བཏང་བ་དེའི་ཚེ་དེ་བཞིན་དུ་གང་བར་འདུག་སྟེ། ཡོངས་སུ་ཟད་པར་མི་འགྱུར་ཏེ། ལུག་གི་བུ་ནི་དེ་ལྟ་བུ་ཡིན་ནོ། །</p>
<p>ལུག་གི་མནའ་མ་ཇི་ལྟ་བུ་ཞེ་ན། དེས་གཅིག་གི་དོན་དུ་དྲི་སྦྱར་ན་བརྒྱ་སྟོང་ཁྱེད་པར་འགྱུར་ཏེ། ལུག་གི་མནའ་མ་ནི་དེ་ལྟ་བུ་ཡིན་ནོ། །</p>
<p>ལུག་གི་བྲན་ཕོ་ཇི་ལྟ་བུ་ཞེ་ན། དེས་གང་གི་ཚེ་ཞིང་ལ་རོལ་གཅིག་རྨོས་པ་དེའི་ཚེ་ཞིང་ལ་རོལ་བདུན་རྨོས་པར་འགྱུར་ཏེ། ལུག་གི་བྲན་ཕོ་ནི་དེ་ལྟ་བུ་ཡིན་ནོ། །</p>
<p>ལུག་གི་བྲན་མོ་ནི་ཇི་ལྟར་བསོད་ནམས་ཆེ་བར་ཤེས་ཞེ་ན། དེ་གང་གི་ཚེ་འབྲས་གཏུན་གང་ཙམ་དྲུས་པ་དེའི་ཚེ་བདུན་ཙམ་དུ་སྐྱེས་པར་འགྱུར་ཏེ། དེ་ལྟར་ན་ལུག་གི་བྲན་མོ་བསོད་ནམས་ཆེ་བ་ཡིན་ནོ། །</p>
<p>དེ་ནས་བཅོམ་ལྡན་འདས་ཀྱིས་ཁྱིམ་བདག་ལུག་གདུལ་བའི་དུས་མཁྱེན་ནས། ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་དགེ་སློང་རྣམས་ལ་དགེ་སློང་དག་དེ་བཞིན་གཤེགས་པ་ནི་ལྗོངས་རྒྱུ་ཞིང་གྲོང་ཁྱེར་བཟང་བྱེད་དུ་གཤེགས་ཀྱིས། ཁྱེད་ཅག་ལས་གང་ཞིག་དེ་བཞིན་གཤེགས་པ་དང་ཐབས་ཅིག་ཏུ་ལྗོངས་རྒྱུ་ཞིང་གྲོང་ཁྱེར་བཟང་བྱེད་དུ་འདོང་བར་སྤྲོ་བ་དེ་ནི་ཆོས་གོས་རྣམས་ལོང་ཤིག་ཅེས་སྒོ་ཞིག །བཙུན་པ་བཀའ་བཞིན་འཚལ་ཞེས་ནས་ཚེ་དང་ལྡན་པ་ཀུན་དགའ་བོས། བཅོམ་ལྡན་འདས་ཀྱི་ལྟར་མཉན་ནས་དགེ་སློང་རྣམས་ལ་སྨྲས་པ། ཚེ་དང་ལྡན་པ་དག་བཅོམ་ལྡན་འདས་ལྗོངས་རྒྱུ་ཞིང་གྲོང་ཁྱེར་བཟང་བྱེད་དུ་གཤེགས་ཀྱིས། ཁྱེད་ཅག་ལས་གང་ཞིག་དེ་བཞིན་གཤེགས་པ་དང་ཐབས་ཅིག་ཏུ་ལྗོངས་རྒྱུ་ཞིང་གྲོང་ཁྱེར་བཟང་བྱེད་དུ་འདོང་བར་སྤྲོ་བ་དེ་ནི་ཆོས་གོས་རྣམས་ལོང་ཤིག །ཚེ་དང་ལྡན་པ་བཀའ་བཞིན་འཚལ་ཞེས་དགེ་སློང་དེ་རྣམས་ཀྱིས་ཚེ་དང་ལྡན་པ་ཀུན་དགའ་བོ་ལས་མཉན་ཏོ། །</p>
<p>དེ་ནས་བཅོམ་ལྡན་འདས་དུལ་བ། འཁོར་དུལ་བ། ཞི་བ། འཁོར་ཞི་བ། དགྲ་བཅོམ་པ། འཁོར་དགྲ་བཅོམ་པ་དང་ལྗོངས་རྒྱུ་ཞིང་གྲོང་ཁྱེར་བཟང་བྱེད་དུ་གཤེགས་སོ། །</p>
<p>གང་གི་ཚེ་བཅོམ་ལྡན་འདས་ཀྱིས་མཉན་ཡོད་དུ་ཆོ་འཕྲུལ་ཆེན་པོ་བསྟན་པ་དེའི་ཚེ་མུ་སྟེགས་ཅན་རྣམས་མཐའ་འཁོབ་ཏུ་དོང་བ་ལས་དེ་ནས་ཁ་ཅིག་གྲོང་ཁྱེར་བཟང་བྱེད་དུ་དོང་ནས་གནས་པ་དེ་རྣམས་ཀྱིས་དགེ་སྦྱོང་གཽ་ཏ་མ་འོང་ངོ་ཞེས་ཐོས་སོ། །</p>
<p>ཐོས་ནས་ཀྱང་རོད་རོད་པོར་གྱུར་ནས་བདག་ཅག་སྔོན་ནི་དགེ་སྦྱོང་གཽ་ཏ་མས་ཡུལ་དབུས་ནས་སྤྱུགས་སོ། །</p>
<p>དེ་གལ་ཏེ་འདིར་འོངས་ན། གདོན་མི་ཟ་བར་བདག་ཅག་འདི་ནས་ཀྱང་སྤྱུགས་པར་འགྱུར་གྱིས་དེ་ལ་ཐབས་ཤིག་བཤམ་པར་བྱའོ་སྙམ་མོ། །</p>
<p>དེ་རྣམས་རིགས་ཀྱི་ཁྱིམ་དག་ཏུ་དོང་ནས་སྨྲས་པ། ཆོས་ཐོབ་པར་གྱུར་ཅིག །ཆོས་ཐོབ་པར་གྱུར་ཅིག །འཕགས་པ་དག་དེ་ཅི་ལགས། ཤེས་ལྡན་དག་བལྟས་ཟིན་གྱིས་འགྲོའོ། །</p>
<p>ཅིའི་སླད་དུ་རེ་ཞིག་ཁྱེད་ཅག་གི་འབྱོར་པ་ཕུན་སུམ་ཚོགས་པ་ནི་ཁོ་བོ་ཅག་གིས་མཐོང་གིས་ཇི་སྲིད་རྒུད་པ་མ་མཐོང་བ་དེའི་བར་དུ་འདོང་ངོ་། །</p>
<p>འཕགས་པ་དག་བདག་ཅག་ལ་རྒུད་པ་ཅི་ཞིག་འབྱུང་བར་འགྱུར་ལགས། ཤེས་ལྡན་དག་དགེ་སྦྱོང་གཽ་ཏ་མ་སྤུ་གྲིའི་སེར་བ་འབེབས་ཤིང་དུ་མ་ཞིག་བུ་མེད་པ་དང་། ཁྱིམ་ཐབ་མེད་པར་བྱེད་ཅིང་འོང་ངོ་། །</p>
<p>འཕགས་པ་དག་གལ་ཏེ་དེ་ལྟ་ན་གང་གི་དུས་ཁོ་ནར་གཞེས་པར་བགྱི་བ་དེ་ཁོ་ནའི་དུས་སུ་བདག་ཅག་སྤང་བར་བགྱིའམ། བཞུགས་ཤིག་མ་བཞུད་ཅིག །དེ་རྣམས་ཀྱིས་སྨྲས་པ། བདག་ཅག་ཅི་སྟེ་འདུག་ཁྱེད་ཅག་ཁོ་བོ་ཅག་གི་ཉན་དུ་མི་བཏུབ་བོ། །</p>
<p>འཕགས་པ་དག་གསུང་ཤིག་མཉན་པར་བགྱིའོ། །</p>
<p>དེ་རྣམས་ཀྱིས་སྨྲས་པ། ཤེས་ལྡན་དག་གྲོང་ཁྱེར་བཟང་བྱེད་ཀྱི་ཉེ་འཁོར་གྱི་སྐྱེ་བོའི་ཚོགས་ཐམས་ཅད་གནས་ནས་ཕྱུང་ལ་གྲོང་ཁྱེར་བཟང་བྱེད་ཀྱི་ནང་དུ་ཚུད་ཅིག་རྩྭ་སྔོན་པོ་རྣམས་རྔོས་ཤིག །འདུག་གནས་རྣམས་ནི་ཤིག་ཅིག །མེ་ཏོག་དང་འབྲས་བུའི་ཤིང་རྣམས་ནི་ཚོད་ཅིག །ཆུ་རྣམས་ནི་དུག་ལུགས་ཤིག །དེ་རྣམས་ཀྱིས་སྨྲས་པ། འཕགས་པ་དག་བཞུགས་ཤིག་དང་ཐམས་ཅད་བགྱིའོ། །</p>
<p>དེ་ནས་དེ་རྣམས་ཀྱིས་གྲོང་ཁྱེར་བཟང་བྱེད་ཀྱི་ཉེ་འཁོར་གྱི་སྐྱེ་བོའི་ཚོགས་ཐམས་ཅད་གནས་ནས་བཏོན་ནས་གྲོང་ཁྱེར་བཟང་བྱེད་ཀྱི་ནང་དུ་བཙུད་དེ། རྩྭ་སྔོན་པོ་རྣམས་ནི་བརྔས། འདུག་གནས་རྣམས་ནི་བཤིག །མེ་ཏོག་དང་འབྲས་བུའི་ཤིང་ནི་བཅད། ཆུ་རྣམས་ནི་དུག་བླུགས་སོ། །</p>
<p>དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བསམས་པ། བཅོམ་ལྡན་འདས་ལ་བཀུར་སྟི་མ་ཡིན་པ་བྱེད་པ་ཡལ་བར་དོར་བ་ནི་བདག་གི་ཆ་མ་ཡིན་ཏེ། འདི་ལྟར་བཅོམ་ལྡན་འདས་ཀྱིས་བསྐལ་པ་གྲངས་མེད་པ་གསུམ་དུ་དཀའ་བ་བརྒྱ་སྟོང་དུ་མས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་མཛད་པས་བླ་ན་མེད་པའི་ཡེ་ཤེས་བརྙེས་པའི་བཅོམ་ལྡན་འདས་དེ་འཇིག་རྟེན་ཐམས་ཅད་མེད་པའི་ཡུལ་སྟོང་རྒྱུ་ཞིང་གཤེགས་པར་བྱ་འམ། མ་ལ་བདག་གིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་བདེ་བ་ལ་རེག་པར་བྱ་བའི་ཕྱིར་འབད་པར་བྱའོ་སྙམ་ནས་དེས་རླུང་གཏོང་བའི་ལྷའི་བུ་ལ་བསྒོ་བ། སོང་ལ་ཆུ་དུག་ཅན་རྣམས་སྐོམས་ཤིག །ཆར་འབེབས་པའི་ལྷའི་བུ་ལ་བསྒོ་བ། འདི་རྣམས་ཀྱིས་བསྐམས་པ་དང་། ཁྱོད་ཀྱིས་ཆུ་ཡན་ལག་བརྒྱད་དང་ལྡན་པས་ཁོང་ཤིག །རྒྱལ་ཆེན་བཞིའི་རིས་ཀྱི་ལྷ་རྣམས་ལ་ཡང་བསྒོ་བ། ཁྱེད་ཀྱིས་གྲོང་ཁྱེར་བཟང་བྱེད་ཀྱི་ཉེ་འཁོར་དུ་གནས་ཐོབ་ཤིག །དེ་ནས་རླུང་གཏོང་བའི་ལྷའི་བུས་ནི་ཆུ་དུག་ཅན་རྣམས་བསྐམས་སོ། །</p>
<p>ཆར་འབེབས་པའི་ལྷའི་བུས་ནི་དེར་ཡང་ཆུ་ཡན་ལག་བརྒྱད་དང་ལྡན་པས་བཀང་ངོ་། །</p>
<p>རྒྱལ་ཆེན་བཞིའི་རིས་ཀྱི་ལྷ་རྣམས་ཀྱིས་ཀྱང་གྲོང་ཁྱེར་བཟང་བྱེད་ཀྱི་ཉེ་འཁོར་དུ་གནས་བཏབ་ནས་ལྗོངས་རྣམས་འབྱོར་ཅིང་རྒྱས་པར་གྱུར་ཏོ། །</p>
<p>མུ་སྟེགས་ཅན་རྣམས་ཀྱིས་གྲོང་ཁྱེར་ན་གནས་པའི་སྐྱེ་བོའི་ཚོགས་རྣམས་བསོགས་ནས་དེ་རྣམས་ཀྱིས་རྟོག་ཆེན་དག་མངགས་ཏེ་ལྗོངས་རྣམས་ཅི་འདྲ་ལྟོས་ཤིག །དེ་རྣམས་དོང་བ་ལས་ལྗོངས་རྣམས་ལྷག་པར་ཡང་འབྱོར་ཅིང་རྒྱས་པར་གྱུར་པ་མཐོང་ནས་སླར་འོངས་ཏེ་སྨྲས་པ། ཤེས་ལྡན་དག་ལྗོངས་རྣམས་འདི་ལྟ་བུར་འབྱོར་ཅིང་རྒྱས་པ་ནི་སྔོན་ལན་འགའ་ཡང་བདག་ཅག་གིས་མ་མཐོང་ངོ་། །</p>
<p>མུ་སྟེགས་ཅན་རྣམས་ཀྱིས་སྨྲས་པ། ཤེས་ལྡན་དག་ཁྱེད་ཀྱིས་མཐོང་ངམ། རེ་ཞིག་གང་ཞིག་སེམས་མེད་པའི་དངོས་པོ་རྣམས་ཀྱང་སྒྱུར་བར་བྱེད་པ་དེས། ཁྱེད་ཅག་སྒྱུར་བར་མི་བྱེད་པ་དེ་ལྟ་སྲིད་རེ་སྐན། ཁྱེད་ཅག་རྣམ་པ་ཐམས་ཅད་དུ་བལྟས་ཟིན་ཏེ། བལྟ་བའི་ཐ་མ་བྱས་ནས་འགྲོའོ། །</p>
<p>དེ་རྣམས་ཀྱིས་སྨྲས་པ། འཕགས་པ་དག་བཞུགས་ཤིག །ཁྱེད་ཅག་ལ་དགེ་སྦྱོང་གཽ་ཏ་མས་ཅི་ཞིག་བགྱིར་མཆིས། དེ་ཡང་རབ་ཏུ་བྱུང་བ་ལགས་ལ། ཁྱེད་ཀྱང་རབ་ཏུ་བྱུང་བ་སློང་ཞིང་འཚོ་བ་ལགས་ན། ཅི་དེས་ཁྱེད་ཅག་གི་སློང་བ་བཀག་པར་འགྱུར་སྙམ་མམ། མུ་སྟེགས་ཅན་རྣམས་ཀྱིས་སྨྲས་པ། དམ་ཞིག་བཅས་ཏེ་གལ་ཏེ་ཁྱེད་ཅག་སུས་ཀྱང་དགེ་སྦྱོང་གཽ་ཏ་མ་ལ་བལྟ་བར་འགྲོ་བར་མི་བྱ་ཞིང་གང་ཞིག་འགྲོ་བ་དེ་ལ་ཆད་པར་ཀཱར་ཥཱ་པ་ཎ་དྲུག་བཅུས་གཅད་པར་ཁྲིམས་འཆའ་ན་འདུག་གོ། །</p>
<p>དེ་རྣམས་ཀྱིས་ཀྱང་ཁས་བླངས་ནས་ཁྲིམས་སུ་བཅས་སོ། །</p>
<p>དེ་ནས་བཅོམ་ལྡན་འདས་ལྗོངས་རྒྱུ་ཞིང་གཤེགས་ཏེ་རིམ་གྱིས་གྲོང་ཁྱེར་བཟང་བྱེད་དུ་གཤེགས་ནས་བཟང་བྱེད་ཀྱི་ལྷོ་ཕྱོགས་ཀྱི་གནས་ཤིག་ན་བཞུགས་སོ། །</p>
<p>དེའི་ཚེ་སེར་སྐྱའི་གཞིའི་བྲམ་ཟེའི་བུ་མོ་གྲོང་ཁྱེར་བཟང་བྱེད་དུ་བག་མར་བཏང་བ་དེ་ར་བའི་ཁ་ན་འདུག་པས་བཅོམ་ལྡན་འདས་མུན་ཁུང་ན་བཞུགས་པ་མཐོང་ནས་དེས་བསམས་པ། བཅོམ་ལྡན་འདས་ཤཱཀྱའི་རིགས་དགའ་བར་མཛད་པ། ཤཱཀྱའི་རིགས་ཀྱི་རྒྱལ་པོ་སྤངས་ནས་རབ་ཏུ་བྱུང་བ་དེ་ནི་འདི་ཡིན་ཏེ། གལ་ཏེ་འདི་ལ་ཐེམ་སྐས་ཤིག་ཡོད་པར་གྱུར་ན་བདག་མར་མེ་ཐོགས་ལ་འབབས་པ་ཞིག །དེ་ནས་བཅོམ་ལྡན་འདས་ཀྱིས་དེའི་བསམ་པ་ཐུགས་སུ་ཆུད་ནས་ཐེམ་སྐས་ཞིག་སྤྲུལ་ཏོ། །</p>
<p>དེ་ནས་དེ་སྙིང་དགའ་བ་དང་མགུ་བ་དང་། རབ་ཏུ་དགའ་བས་མར་མེ་ཐོགས་ཏེ་ཐེམ་སྐས་ལས་བབས་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་སྤྱན་སྔར་མར་མེ་བཞག་ནས་ཞབས་གཉིས་ལ་མགོ་བོས་ཕྱག་བྱས་ཏེ་ཆོས་མཉན་པའི་ཕྱིར་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བའི་ཆོས་བཤད་པ་མཛད་དོ་ཞེས་བྱ་བ་ནས། སྐྱབས་སུ་མཆི་བར་མངོན་པར་དད་ལགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཅོམ་ལྡན་འདས་ཀྱིས་བུ་མོ་དེ་ལ་འདི་སྐད་ཅེས་བཀའ་སྩལ་ཏོ། །</p>
<p>བུ་མོ་ཁྱོད་ཚུར་ཁྱིམ་བདག་ལུག་གང་ན་བ་དེར་སོང་ལ་ཕྱིན་པ་དང་དེ་ལ་ང་ན་རེ་ནད་མེད་པར་གྱུར་ཅིག་ཅེས་སྨྲོས་ལ་འདི་སྐད་ཅེས་ཀྱང་སྨྲོས་ཤིག །ཁྱིམ་བདག་ཁྱོད་ཀྱི་ཆེད་ཁོ་ནར་ང་འདིར་འོངས་ན་ཁྱོད་སྒོ་བཅད་ནས་འདུག་པས་གློ་བུར་བ་ལ་ཇི་ལྟར་ཁྱོད་བྱེད་པ་དེ་ལྟ་བུར་བྱ་བ་དེ་ཅི་ག་རིགས་སམ། གལ་ཏེ་ཚོགས་ཀྱིས་ཁྲིམས་སུ་བཅའ་བ་བྱས་སོ་ཞེས་སྨྲས་པ་དང་། ཁྱོད་ཀྱི་བུའི་རྐེད་པ་ལ་ལྔ་བརྒྱ་པའི་སྣོད་བཏགས་ཏེ་འདུག་པ་དེས་གལ་ཏེ་བརྒྱའམ་སྟོང་འགེད་པར་བཏང་ན་ཡང་གང་བ་ཉིད་དུ་འདུག་ཅིང་ཡོངས་སུ་ཟད་པར་མི་འགྱུར་ན་ཁྱོད་ཀཱར་ཥཱ་པ་ཎ་དྲུག་བཅུ་བྱིན་ནས་འོང་མི་ནུས་སམ་ཞེས་སྨྲོས་ཤིག །བཙུན་པ་བཀའ་བཞིན་འཚལ་ཞེས་བུ་མོ་དེས་བཅོམ་ལྡན་འདས་ཀྱི་ལྟར་མཉན་ནས་ཆས་པ་དང་། བཅོམ་ལྡན་འདས་ཀྱིས་ཇི་ལྟར་སུས་ཀྱང་མི་ཚོར་བ་དེ་ལྟར་བྱིན་གྱིས་བརླབས་ནས་ཁྱིམ་བདག་ལུག་གི་གན་དུ་སོང་སྟེ་ཕྱིན་པ་དང་སྨྲས་པ། ཁྱིམ་བདག་བཅོམ་ལྡན་འདས་ཁྱོད་ལ་ནད་མེད་པར་གྱུར་ཅིག་ཅེས་གསུང་ངོ་། །</p>
<p>དེས་སྨྲས་པ། བུ་མོ་སངས་རྒྱས་བཅོམ་ལྡན་འདས་ལ་ཕྱག་འཚལ་ལོ། །</p>
<p>ཁྱིམ་བདག །བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཁོ་ནའི་ཆེད་དུ་ང་འདིར་གཤེགས་ན་ཁྱོད་སྒོ་བཅད་ནས་འདུག་པ་གློ་བུར་བ་ལ་ཇི་ལྟར་ཁྱོད་བྱེད་པ་དེ་ལྟ་བུར་བྱ་བ་ཅིག་རིགས་སམ། དེས་སྨྲས་པ། བུ་མོ་ཚོགས་ཀྱིས་ཁྲིམས་སུ་བཅའ་བ་སུས་ཀྱང་དགེ་སྦྱོང་གཽ་ཏ་མ་ལ་བལྟ་བར་བྱ་བའི་ཕྱིར་འགྲོ་བར་མི་བྱའོ། །</p>
<p>གང་ཞིག་འགྲོ་ན་དེ་ཚོགས་ཀྱིས་ཀཱར་ཥཱ་པ་ཎ་དྲུག་བཅུའི་ཆད་པས་གཅད་དོ་ཞེས་དམ་བཅས་སོ། །</p>
<p>ཁྱིམ་བདག །བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱི་བུའི་རྐེད་པ་ལ་ལྔ་བརྒྱ་པའི་སྣོད་བཏགས་ཏེ་འདུག་པ་དེས་གལ་ཏེ་བརྒྱའམ་སྟོང་འགེད་པར་བཏང་ན་ཡང་གང་བ་ཁོ་ནར་འགྱུར་ཞིང་ཡོངས་སུ་ཟད་པར་མི་འགྱུར་ན་ཀཱར་ཥཱ་པ་ཎ་དྲུག་བཅུ་བྱིན་ནས་ཁྱོད་འོང་བར་མི་ནུས་སམ་ཞེས་གསུང་ངོ་། །</p>
<p>དེས་བསམས་པ། འདི་ནི་སུས་ཀྱང་མི་ཤེས་ན་བཅོམ་ལྡན་འདས་དེ་ནི་ཐམས་ཅད་མཁྱེན་པ་ཡིན་པས་འགྲོའོ་སྙམ་ནས། དེས་ཀཱར་ཥཱ་པ་ཎ་དྲུག་བཅུ་སྒོར་བཞག་ནས་བྲམ་ཟེའི་བུ་མོས་བསྟན་པའི་ཐེམ་སྐས་ལས་བབས་ཏེ། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་ཁྱིམ་བདག་ལུག་གི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་འཕགས་པའི་བདེན་པ་བཞི་སོ་སོར་རྟོགས་པར་འགྱུར་བ་དེ་ལྟ་བུའི་ཆོས་བཤད་པ་མཛད་དེ། ཁྱིམ་བདག་ལུག་གིས་དེ་ཐོས་ནས་ཞེས་བྱ་བ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་སོ་ཞེས་བྱ་བའི་བར་གོང་མ་བཞིན་ནོ། །</p>
<p>དེས་བདེན་པ་མཐོང་ནས་གསོལ་པ། བཅོམ་ལྡན་འདས་བཟང་བྱེད་ན་གནས་པའི་སྐྱེ་བོའི་ཚོགས་འདི་དག་གིས་ཀྱང་ཅིག་འདི་ལྟ་བུའི་ཆོས་རྣམ་པ་སྣ་ཚོགས་འཐོབ་པར་འགྱུར་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། ཁྱིམ་བདག་ཁྱོད་ལས་བརྟེན་ནས་ཕལ་ཆེར་ཀུན་གྱིས་འཐོབ་པ་ཁོ་ནར་འགྱུར་རོ། །</p>
<p>དེ་ནས་ཁྱིམ་བདག་ལུག་གིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་སྟེ། དེ་ཁྱིམ་དུ་ཕྱིན་ནས་གྲོང་ཁྱེར་གྱི་ནང་དུ་ཀཱར་ཥཱ་པ་ཎའི་ཕུང་པོ་བཅེར་ཏེ་ཚིགས་སུ་བཅད་པས་སྨྲས་པ། གང་ཞིག་རྒྱལ་བ་འདོད་ཆགས་སྐྱོན་བཅོམ་རྩོད་མེད་པ། །</p>
<p>མཚུངས་པ་མེད་པ་གསེར་གྱི་མདོག་ཅན་ལྟ་འདོད་པ། །</p>
<p>དེ་ནི་འཇིགས་མེད་སྙིང་གིས་ཤིན་ཏུ་ངེས་བྱོས་ལ། །</p>
<p>མྱུར་དུ་དེངས་ཤིག་དེ་ཡི་ནོར་ནི་ཁོ་བོས་གཞལ། །</p>
<p>སྐྱེ་བོའི་ཚོགས་ཀྱིས་སྨྲས་པ། ཁྱིམ་བདག་དགེ་སྦྱོང་གཽ་ཏ་མ་མཐོང་ན་དགེ་བར་འགྱུར་རམ། དེས་སྨྲས་པ། དགེ་བར་འགྱུར་རོ། །</p>
<p>དེ་རྣམས་ཀྱིས་སྨྲས་པ། གལ་ཏེ་དེ་ལྟ་བས་ན་ཚོགས་ཁོ་ནས་ཁྲིམས་སུ་བཅས་པ་ཚོགས་ཁོ་ནས་བཤིག་ཏུ་ཟད་མོད། འདི་ལ་འགལ་བ་ཅི་ཞིག་ཡོད། དེ་རྣམས་ཀྱིས་ཁྲིམས་སུ་བཅས་པ་བཤིག་ནས་འབྱུང་བར་བརྩམས་སོ། །</p>
<p>དེ་ནས་ཕན་ཚུན་སྡོས་པས་འབྱུང་བར་མ་ནུས་པ་དང་གནོད་སྦྱིན་ལག་ན་རྡོ་རྗེས་འདུལ་བའི་སྐྱེ་བོ་ལ་སྙིང་བརྩེ་བའི་ཕྱིར་རྡོ་རྗེ་འཕངས་པས་ར་བ་དྲལ་ནས་སྲོག་ཆགས་བརྒྱ་སྟོང་ཕྲག་དུ་མ་ཁ་ཅིག་ནི་ཡ་མཚན་སྐྱེས། ཁ་ཅིག་ནི་སྔོན་གྱི་དགེ་བའི་རྩ་བས་ཡང་དག་པར་བསྐུལ་ནས་བྱུང་ངོ་། །</p>
<p>དེ་ནས་སྐྱེ་བོའི་ཚོགས་ཆེན་པོ་འདུས་པས་བཅོམ་ལྡན་འདས་ཀྱི་ཉེ་འཁོར་དཔག་ཚད་གཅིག་ཚུན་ཆད་འཁོར་བར་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་འཁོར་དེ་རྣམས་ཟིལ་གྱིས་མནན་ཏེ་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་ནས་སེམས་ཅན་དུ་མ་དག་གི་རྒྱུད་ལ་དགེ་བའི་རྩ་བ་སྐྱེད་པར་བྱེད་པའི་ཆོས་བཤད་པ་མཛད་དེ། དེ་ཐོས་ནས་ཁ་ཅིག་གིས་ནི་རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ་ཞེས་བྱ་བ་ནས། ཁ་ཅིག་ནི་སྐྱབས་སུ་འགྲོ་བ་དང་བསླབ་པའི་གཞི་རྣམས་བླངས་སོ་ཞེས་བྱ་བའི་བར་གོང་མ་བཞིན་དུའོ།། །</p>
<p>།འདུལ་བ་གཞི། བམ་པོ་ལྔ་བཅུ་བརྒྱད་པ། བཅོམ་ལྡན་འདས་ཀྱིས་ཡུན་རིང་པོ་ཞིག་ཏུ་ཆོས་བཤད་པས་གདུགས་ཚོད་ཀྱི་དུས་ལས་ཡོལ་བར་གྱུར་ཏོ། །</p>
<p>ཁྱིམ་བདག་ལུག་གིས་གསོལ་པ། བཅོམ་ལྡན་འདས་ཞལ་ཟས་ཀྱི་མཛད་པ་མཛད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། ཁྱིམ་བདག་ཟས་ཀྱི་དུས་ལས་ཡོལ་བར་གྱུར་ཏོ། །</p>
<p>དེས་གསོལ་པ། བཅོམ་ལྡན་འདས་དུས་མ་ལགས་པར་རུང་བ་ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། མར་དང་། བུ་རམ་དང་། ཧྭགས་དང་། ཤ་ཁ་ར་དང་། བཏུང་བ་དག་གོ། །</p>
<p>དེ་ནས་ཁྱིམ་བདག་ལུག་གིས་གཡོས་མཁན་དག་བཀུག་སྟེ་སྨྲས་པ། ཤེས་ལྡན་དག་དུས་མ་ཡིན་པའི་བཅའ་བ་རྣམས་མྱུར་དུ་སྟ་གོན་གྱིས་ཤིག །དེ་རྣམས་ཀྱིས་དུས་མ་ཡིན་པའི་བཅའ་བ་རྣམས་སྟ་གོན་བྱས་སོ། །</p>
<p>དེ་ནས་ཁྱིམ་བདག་ལུག་གིས་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་དུས་མ་ཡིན་པའི་བཅའ་བ་དང་། དུས་མ་ཡིན་པའི་བཏུང་བ་རྣམས་ཀྱིས་ཚིམ་པར་བྱས་སོ། །</p>
<p>དེ་ནས་བཅོམ་ལྡན་འདས་ཀྱིས་ཁྱིམ་བདག་ལུག་འཁོར་དང་བཅས་པ་ཡང་བདེན་པ་རྣམས་ལ་སོ་སོར་བཀོད། རི་འོར་ན་གནས་པའི་སྐྱེ་བོའི་ཚོགས་དེ་ཡང་སྐལ་བ་ཇི་ལྟ་བ་བཞིན་དུ་བཏུལ་ཏེ་གཤེགས་པ་ན་ཁྱིམ་བདག་ལུག་གིས་གསོལ་པ། བཅོམ་ལྡན་འདས་ཤུལ་གྱི་སྙུན་རྒྱགས་ཀྱི་ཟོང་ཀཱར་ཥཱ་པ་ཎ་དག་བཞེས་ཤིག །བཅོམ་ལྡན་འདས་ཀྱིས་བཀའ་སྩལ་པ། བླང་བར་བྱའོ། །</p>
<p>བཅོམ་ལྡན་འདས་ཀྱིས་ཀཱར་ཥཱ་པ་ཎ་བླང་བར་བྱའོ་ཞེས་བཀའ་སྩལ་པ་དང་། དགེ་སློང་རྣམས་ཀྱིས་སུ་ཞིག་གིས་བླང་བར་བྱ་བ་མ་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། རུང་བ་བྱེད་པས་སོ། །</p>
<p>རུང་བ་བྱེད་པ་མེད་ནས་བཅོམ་ལྡན་འདས་ཀྱིས་བཀའ་སྩལ་པ། དགེ་ཚུལ་གྱིས་སོ། །</p>
<p>སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཉེ་བ་འཁོར་གྱིས་ཞུས་པ། བཙུན་པ་བཅོམ་ལྡན་འདས་ཀྱིས་དགེ་ཚུལ་གྱི་བསླབ་པའི་གཞི་བཅུ་པར་གསེར་དངུལ་ལེན་པར་གསུངས་ལ། བཅོམ་ལྡན་འདས་ཀྱིས་དགེ་ཚུལ་གྱིས་བླང་བར་བྱའོ་ཞེས་གསུངས་པ་དེ་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། ཉེ་བ་འཁོར་ངས་འཆང་བར་བྱེད་པ་ལས་དགོངས་ཏེ་གསུངས་ཀྱིས་མི་བླང་བ་ནི་མ་ཡིན་ཏེ། དེ་བས་ན་དགེ་ཚུལ་གྱིས་བླང་བར་བྱའི་བླངས་ནས་བདག་གིར་ནི་མི་བྱའོ། །</p>
<p>ཁྱིམ་བདག་ལུག་གིས་གསོལ་པ། བཅོམ་ལྡན་འདས་བུ་རམ་དག་བཞེས་ཤིག །བཅོམ་ལྡན་འདས་ཀྱིས་བཀའ་སྩལ་པ། བླང་བར་བྱའོ། །</p>
<p>དགེ་སློང་རྣམས་ཀྱིས་སུ་ཞིག་གིས་ཇི་ལྟར་བླང་བར་བྱ་བ་མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། ཁྱིམ་པའམ་དགེ་ཚུལ་མེད་ན། དགེ་སློང་གིས་ཞག་བདུན་པར་བྱིན་གྱིས་བརླབས་ནས་རང་ཉིད་ཀྱིས་བཀུར་བར་བྱའོ། །</p>
<p>དགེ་སློང་དག་གིས་ཇི་ལྟར་བྱིན་གྱིས་བརླབ་པར་བྱ་བ་མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། ལག་པ་གཉིས་བཀྲུས་ནས་བྱིན་ལེན་བྱས་ཏེ་ལག་པ་གཡོན་པའི་སྟེང་དུ་བཞག་ལ་ལག་པ་གཡས་པས་བཀབ་ནས་དགེ་སློང་གི་མདུན་དུ་འདུག་ནས་ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི་སྨན་འདི་བདག་དང་ཚངས་པ་མཚུངས་པར་སྤྱོད་པ་རྣམས་ཀྱི་ཕྱིར་ཞག་བདུན་པར་བྱིན་གྱིས་བརླབ་བོ་ཞེས་དེ་སྐད་ལན་གཉིས་ལན་གསུམ་དུ་བརྗོད་པར་བྱའོ། །</p>
<p>སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཉེ་བ་འཁོར་གྱིས་ཞུས་པ། བཙུན་པ་བཅོམ་ལྡན་འདས་ཀྱིས་བུ་རམ་ཞག་བདུན་པར་བྱིན་གྱིས་བརླབ་པར་བྱའོ་ཞེས་གང་གསུངས་པ་སུ་ཞིག་གིས་འཚལ་བར་བགྱི་ལགས། ཉེ་བ་འཁོར་གང་ཟག་ལྔ་རྣམས་ཀྱིས་ཏེ། ལམ་དུ་ཞུགས་པ་དང་སྨྱུང་བ་བྱས་པ་དང་། ནད་པ་དང་། དགེ་སྐོས་དང་། ལག་གི་བླས་སོ། །</p>
<p>དགེ་སློང་ལྗོངས་རྒྱུར་ཆས་པ་རྣམས་ཀྱིས་འབྲས་དང་ཕྱེ་དག་གི་ནང་དུ་བུ་རམ་བཅུག་པ་ལས་ལམ་གྱིས་ངལ་ནས་བཟའ་བར་འདོད་ན་འགྱོད་པས་མ་ཟོས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཟས་དེ་ཟས་ཀྱི་བྱ་བ་བྱེད་མི་ནུས་པས་འབྲས་དག་གི་ནང་དུ་བཅུག་པ་གང་ཡིན་པ་དེ་སྤྲུགས་ནས་བཟའ་བར་བྱའོ། །</p>
<p>ཕྱེ་རྣམས་ཀྱི་གང་ཡིན་པ་དེ་ནི་ཆུས་བཀྲུས་ནས་བཟའ་བར་བྱའོ། །</p>
<p>ཁ་ཅིག་ཞུ་བར་གྱུར་པ་དེ་བཀྲུར་མ་རུང་སྟེ་ཟས་དང་བཅས་པ་ཉིད་དུ་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། སྨྱུག་མའི་ཚལ་པས་བཞར་ལ་ཆུས་བཀྲུ་བར་བྱའོ། །</p>
<p>འོན་ཀྱང་ཟས་མེད་པར་བྱ་མ་ནུས་ནས། བཅོམ་ལྡན་འདས་ཀྱིས་བཀའ་སྩལ་པ། ལེགས་པར་བསལ་ཏེ། ཆུའི་ནང་དུ་མཉེས་ལ་བཏུང་བར་བྱས་ནས་དེ་ཚགས་ཀྱིས་བཙགས་ལ་བཏུང་བར་བྱ་སྟེ། དེ་ལ་འགྱོད་པར་མི་བྱའོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ། སངས་རྒྱས་བཅོམ་ལྡན་འདས་ལ་ཞུས་པ། བཙུན་པ། ཁྱིམ་བདག་ལུག་དང་། ལུག་གི་མཆིས་འབྲང་དང་། ལུག་གི་བུ་དང་། ལུག་གི་མནའ་མ་དང་། ལུག་གི་བྲན་ཕོ་དང་། ལུག་གི་བྲན་མོས་ལས་ཅི་ཞིག་བགྱིས་ན། དེས་ན་དེ་དྲུག་བསོད་ནམས་ཆེན་པོར་གྱུར་ཅིང་། བཅོམ་ལྡན་འདས་ཀྱི་སྤྱན་སྔར་བདེན་པ་མཐོང་ནས་འདི་དག་གིས་བཅོམ་ལྡན་འདས་མཉེས་པར་བགྱིས་ཀྱི་མ་མཉེས་པར་ནི་མ་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་དག་ཉིད་ཀྱིས་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས་འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་བཱ་རཱ་ཎ་སཱིའི་གྲོང་ཁྱེར་དུ་རྒྱལ་པོ་ཚངས་པས་བྱིན་ཞེས་བྱ་བ་རྒྱལ་སྲིད་བྱེད་དུ་འཇུག་གོ། །</p>
<p>དེའི་ཚེ་བཱ་རཱ་ཎ་སཱིའི་གྲོང་ཁྱེར་དུ་ལྟས་མཁན་རྣམས་ཀྱིས་ལོ་བཅུ་གཉིས་སུ་ཆར་མི་འབབ་པས་ཐུར་མས་འཚོ་བའི་མུ་གེ་ཆེན་པོ་འབྱུང་བར་འགྱུར་རོ་ཞེས་ལུང་བསྟན་ཏོ། །</p>
<p>མུ་གེ་རྣམ་པ་གསུམ་ནི་ཟ་མ་ཏོག་དང་། རུས་གོང་དཀར་པོ་དང་། ཐུར་མས་འཚོ་བའོ། །</p>
<p>དེ་ལ་ཟ་མ་ཏོག་ཅེས་བྱ་བ་ནི་ཟ་མ་ཏོག་དེའི་ནང་དུ་མི་རྣམས་ཀྱིས་འབྲུ་དག་བླུགས་ཏེ། མ་འོངས་པའི་སེམས་ཅན་རྣམས་ཀྱི་ཆེད་དུ་བཞག་ནས་བདག་ཅག་ཤི་ནས་འབྲུ་འདིས་མི་དེ་དག་གི་བྱ་བ་བྱེད་པར་འགྱུར་རོ་སྙམ་པ་སྟེ། འདི་ནི་ཟ་མ་ཏོག་དང་འབྲེལ་བས་ཟ་མ་ཏོག་ཅེས་བྱའོ། །</p>
<p>རུས་གོང་དཀར་པོ་གང་ཞེ་ན། དུས་དེ་ན་མི་རྣམས་ཀྱི་རུས་པ་དག་བསྡུས་ནས་རེ་ཞིག་བཙོས་ཏེ། ཇི་ཙམ་ན་རུས་པ་དེ་དཀར་པོར་གྱུར་པ་དང་། དེ་ནས་དེའི་ཁུ་བ་འཐུང་བ་སྟེ། འདི་ནི་རུས་གོང་དཀར་པོ་དང་འབྲེལ་བས་རུས་གོང་དཀར་པོ་ཞེས་བྱའོ། །</p>
<p>ཐུར་མས་འཚོ་བ་གང་ཞེ་ན། དུས་དེ་ན་མི་རྣམས་ཀྱིས་གཡུལ་གྱི་སེར་ག་ནས་འབྲུའི་འབྲུམ་བུ་དག་ཐུར་མས་བྲུས་ནས་ཆུ་མང་པོའི་སྣོད་དུ་བཙོས་ནས་འཐུང་བ་སྟེ། འདི་ནི་ཐུར་མ་དང་འབྲེལ་བས་ཐུར་མས་འཚོ་བ་ཞེས་བྱའོ། །</p>
<p>དེ་ནས་རྒྱལ་པོ་ཚངས་པས་བྱིན་གྱིས་བཱ་རཱ་ཎ་སཱིར་དྲིལ་སྒྲོགས་སུ་བཅུག་པ། བཱ་རཱ་ཎ་སཱི་ན་གནས་པའི་ཤེས་ལྡན་གྲོང་ཁྱེར་པ་དག་ཉོན་ཅིག །ལྟས་མཁན་རྣམས་ཀྱིས་ལོ་བཅུ་གཉིས་སུ་ཆར་མི་འབབ་པས་ཟ་མ་ཏོག་དང་། རུས་གོང་དཀར་པོ་དང་། ཐུར་མས་འཚོ་བའི་མུ་གེ་འབྱུང་བར་ལུང་བསྟན་གྱིས། ཁྱེད་ལས་གང་དག་ལོ་བཅུ་གཉིས་ཀྱི་བཟའ་བ་ཡོད་པ་དེ་རྣམས་ནི་འཁོད་ཅིག །གང་དག་ལ་མེད་པ་དེ་དག་ནི་གར་དགའ་བར་དེང་ལ་མུ་གེ་མེད་ཅིང་ལོ་ལེགས་པར་གྱུར་ནས་སླར་གཤེགས་ཤིག །དེའི་ཚེ་ན་བཱ་རཱ་ཎ་སཱི་ན་ཁྱིམ་བདག་ཕྱུག་ཅིང་ནོར་མང་བ། ལོངས་སྤྱོད་ཆེ་བ། འཁོར་ཡངས་ཤིང་རྒྱ་ཆེ་བ་ཞིག་ཡོད་དེ། དེས་མངན་བཀུག་སྟེ་སྨྲས་པ། ཀྱེ་ནང་རྗེ་ཁོ་བོ་འཁོར་དང་བཅས་པའི་ལོ་བཅུ་གཉིས་ཀྱི་བཟའ་བ་ཡོད་དམ། དེས་སྨྲས་པ། དཔོན་པོ་མཆིས་སོ། །</p>
<p>དེ་དེ་ཉིད་ན་གནས་པ་ལས་མུ་གེ་དེ་བརྒྱུད་མ་ཁོ་ནར་བྱུང་བས་དེའི་བང་མཛོད་རྣམས་ཡོངས་སུ་ཟད་པས་འཁོར་གྱི་སྐྱེ་བོ་ཐམས་ཅད་ཤི་བར་གྱུར་ཏེ་བདག་ཉིད་དང་དྲུག་ཅིག་ལུས་སོ། །</p>
<p>དེ་ནས་ཁྱིམ་བདག་དེས་བང་མཛོད་རྣམས་ཕྱགས་པ་ལས། འབྲས་བྲེའུ་ཆུང་གང་ཞིག་བྱུང་ནས། དེའི་ཆུང་མས་སྣོད་དུ་བླུགས་ཏེ་བཙོས་སོ། །</p>
<p>སངས་རྒྱས་རྣམས་འབྱུང་བ་མེད་པ་ན་རང་སངས་རྒྱས་ཞེས་བྱ་བ་ནས། འཇིག་རྟེན་གྱི་ཡོན་གནས་གཅིག་པུ་དག་འཇིག་རྟེན་དུ་འབྱུང་བར་འགྱུར་བ་ཞེས་བྱ་བའི་བར་གོང་མ་བཞིན་དུའོ། །</p>
<p>ཇི་ཙམ་ན་རང་སངས་རྒྱས་ཞིག་ལྗོངས་རྒྱུ་ཞིང་སོང་བ་དང་བཱ་རཱ་ཎ་སཱིར་ཕྱིན་ནས་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ་བཱ་རཱ་ཎ་སཱིར་བསོད་སྙོམས་ལ་ཞུགས་པ་ན་ཁྱིམ་བདག་དེས་ཀྱང་བཟའ་བ་བསྡོགས་པ་དང་། རང་སངས་རྒྱས་དེ་ཡང་རིམ་བཞིན་དུ་བསོད་སྙོམས་ལ་བརྒྱུས་ནས་དེའི་ཁྱིམ་དུ་ཕྱིན་ཏོ། །</p>
<p>ཁྱིམ་བདག་དེས་དེ་ལུས་མཛེས་ཤིང་སེམས་དང་བ་མཐོང་ངོ་། །</p>
<p>མཐོང་ནས་ཀྱང་བསམས་པ། འདི་བདག་གིས་ཟོས་ཀྱང་གདོན་མི་ཟ་བར་སྲོག་དང་འབྲལ་བར་འགྱུར་གྱིས། མ་ལ་བདག་གི་སྐལ་བ་རབ་ཏུ་བྱུང་བ་འདི་ལ་སྦྱིན་ནོ་སྙམ་ནས་དེས་ཆུང་མ་ལ་སྨྲས་པ། བཟང་མོ་ཁོ་བོའི་སྐལ་བ་ནི་རབ་ཏུ་བྱུང་བ་འདི་ལ་དབུལ་ལོ། །</p>
<p>དེས་བསམས་པ། བདག་གི་ཁྱིམ་ཐབ་མི་ཟ་ན་བདག་གིས་ཅི་སྟེ་བཟའ་སྙམ་ནས། དེས་སྨྲས་པ། རྗེའི་སྲས་བདག་གི་སྐལ་བ་ཡང་འདི་ལ་དབུལ་ལོ། །</p>
<p>དེ་བཞིན་དུ་བུ་དང་། མནའ་མ་དང་། བྲན་ཕོ་དང་། བྲན་མོས་ཀྱང་དཔྱད་ནས་རང་རང་གི་སྐལ་བ་ཡོངས་སུ་བཏང་སྟེ། དེ་ནས་དེ་ཐམས་ཅད་འདུས་ནས་རང་སངས་རྒྱས་ལ་བསོད་སྙོམས་ཕུལ་ལོ། །</p>
<p>བདག་ཉིད་ཆེན་པོ་དེ་དག་ནི་ལུས་ཀྱིས་ཆོས་སྟོན་གྱི་ཚིག་གིས་ནི་མ་ཡིན་པས་དེས་ངང་པའི་རྒྱལ་པོ་འདབ་མ་བརྐྱང་བ་ལྟར་སྟེང་གི་ནམ་མཁའ་ལ་མངོན་པར་འཕགས་ནས་འབར་བ་དང་། གསལ་བ་དང་། ཆར་འབེབས་པ་དང་། གློག་འབྱིན་པའི་ཆོ་འཕྲུལ་དག་བྱ་བར་བརྩམས་སོ། །</p>
<p>སོ་སོའི་སྐྱེ་བོ་དག་ནི་རྫུ་འཕྲུལ་ལ་མྱུར་དུ་སེམས་གཏོད་པ་ཡིན་པས་ཤིང་རྩ་བ་ནས་བཅད་དེ་འགྱེལ་བ་བཞིན་དུ་རྐང་པ་གཉིས་ལ་གཏུགས་ནས་སྨོན་ལམ་ཅི་འདོད་པ་གདབ་པར་རྩོམ་སྟེ། ཁྱིམ་བདག་གིས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས་བདག་གིས་གལ་ཏེ་བང་བ་དང་མཛོད་སྟོང་པ་དག་ལ་བལྟས་ན་མཐོང་བ་དེའི་མོད་ལ་གང་བར་གྱུར་ཅིག །འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང་མི་མཉེས་པར་མི་བགྱིད་པར་གྱུར་ཅིག །ཆུང་མས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས་བདག་གིས་གལ་ཏེ་གཅིག་ཅིག་གི་དོན་དུ་སྣོད་དུ་བཙོས་པ་དེ་བརྒྱའམ་སྟོང་གིས་ཟོས་ཀྱང་ཇི་སྲིད་བདག་གིས་སྦྱོར་བ་མ་བཏང་བའི་བར་དུ་ཡོངས་སུ་ཟད་པར་མི་འགྱུར་ཞིང་། འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང་མི་མཉེས་པར་མི་བགྱིད་པར་གྱུར་ཅིག །བུས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས་བདག་གི་རྐེད་པ་ལ་ལྔ་བརྒྱ་པའི་སྣོད་བཏགས་ཏེ་འདུག་པ་གལ་ཏེ་བརྒྱ་འམ་སྟོང་འགེད་པར་བཏང་ཡང་གང་བ་ཉིད་དུ་འདུག་སྟེ་ཡོངས་སུ་ཟད་པར་མི་འགྱུར་ཞིང་། འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང་མི་མཉེས་པར་མི་བགྱིད་པར་གྱུར་ཅིག །མནའ་མས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས། བདག་གིས་གལ་ཏེ་གཅིག་གི་ཕྱིར་དྲི་རྣམས་སྦྱར་ན་དེས་བརྒྱའམ་སྟོང་བྱུགས་ཀྱང་ཇི་སྲིད་སྦྱོར་བ་མ་བཏང་གི་བར་དུ་ཟད་པར་མི་འགྱུར་ཞིང་། འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང་མི་མཉེས་པར་མི་བགྱིད་པར་གྱུར་ཅིག །བྲན་ཕོས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས་བདག་གིས་གལ་ཏེ་ཞིང་རོལ་གཅིག་རྨོས་ན་རོལ་བདུན་རྨོས་པར་འགྱུར་ཞིང་། འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང་མི་མཉེས་པར་མི་བགྱིད་པར་གྱུར་ཅིག །བྲན་མོས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས་བདག་གིས་གལ་ཏེ་སྣོད་གང་ཙམ་དྲུས་པ་གང་ཡིན་པ་དེས་སྣོད་བདུན་ཙམ་དུ་འཕེལ་བར་འགྱུར་ཞིང་། འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང་མི་མཉེས་པར་མི་བགྱིད་པར་གྱུར་ཅིག ། དེ་རྣམས་ཀྱིས་དེ་ལྟ་བུའི་སྨོན་ལམ་བཏབ་ནས་རང་སངས་རྒྱས་བདག་ཉིད་ཆེན་པོ་དེ་དེ་རྣམས་ལ་སྙིང་བརྩེ་བའི་ཕྱིར་རྫུ་འཕྲུལ་གྱིས་ཆས་པ་དང་ཇི་ཙམ་ན་རྒྱལ་པོ་ཚངས་བྱིན་སྟེང་གི་ཁང་བཟངས་ཀྱི་གཞིར་སོང་སྟེ་འདུག་པ་ལས། རྫུ་འཕྲུལ་གྱིས་སོང་བའི་གྲིབ་མ་རྒྱལ་པོ་ཚངས་བྱིན་གྱི་སྟེང་དུ་བབས་ནས། དེས་གྱེན་དུ་བལྟ་བར་བརྩམས་པ་ལས་རང་སངས་རྒྱས་དེ་མཐོང་ནས་དེ་འདི་སྙམ་དུ་བདག་ཉིད་ཆེན་པོ་འདིའི་རྫུ་འཕྲུལ་གྱི་གཤོལ་ཆེན་པོས་ཡང་སུ་ཞིག་གི་བཀྲེན་པའི་དྲུངས་ཕྱུང་བར་གྱུར་སྙམ་མོ། །</p>
<p>དེ་ནས་ཁྱིམ་བདག་དེ་རེ་བ་ཆེན་པོས་མཛོད་དང་བང་མཛོད་རྣམས་ལ་བལྟས་པ་དང་། ཇི་ཙམ་ན་གང་བར་མཐོང་ངོ་། །</p>
<p>དེས་ཆུང་མ་ལ་སྨྲས་པ། རེ་ཞིག་ཁོ་བོའི་སྨོན་ལམ་ནི་རྫོགས་པར་གྱུར་གྱིས་ད་ཁྱེད་ཅག་གི་བལྟའོ། །</p>
<p>དེ་ནས་བྲན་མོས་འབྲས་སྣོད་གང་ཙམ་དྲུས་ན་བདུན་ཙམ་དུ་འཕེལ་བར་གྱུར་ཏོ། །</p>
<p>ཆུང་མས་གཅིག་གི་དོན་དུ་སྣོད་དུ་བཙོས་པ་ལ་དེ་དག་ཐམས་ཅད་ཀྱིས་ཟོས་ཀྱང་དེ་ཁོ་ན་བཞིན་དུ་འདུག །ཉེ་འཁོར་གྱི་སྲོག་ཆགས་སྟོང་ཕྲག་དུ་མས་ཟོས་ཀྱང་དེ་ཁོ་ན་བཞིན་དུ་འདུག་གོ། །</p>
<p>དེ་ནས་ཁྱིམ་བདག་དེས་བཱ་རཱ་ཎ་སཱིར་དྲིལ་སྒྲོགས་སུ་བཅུག་པ། ཤེས་ལྡན་དག་ཁྱེད་ཅག་ལས་སུ་ཞིག་ཅི་དོན་དུ་གཉེར་བ་དེ་ཤོག་ཤིག །བཱ་རཱ་ཎ་སཱིར་སྒྲ་གསལ་བ་དང་སྒྲ་ཆེན་པོར་བྱུང་བ་རྒྱལ་པོས་ཐོས་ནས་དེས་སྨྲས་པ། ཤེས་ལྡན་དག་སྒྲ་གསལ་བ་དང་། སྒྲ་ཆེན་པོ་འདི་ཅི་ཞིག་ཡིན། བློན་པོ་རྣམས་ཀྱིས་སྨྲས་པ། ལྷ་ཁྱིམ་བདག་ཆེ་གེ་མོ་ཞིག་ཅེས་བྱ་བས་མཛོད་དང་བང་བ་རྣམས་ཕྱེ་བ་ལགས་སོ། །</p>
<p>རྒྱལ་པོས་སྨྲས་པ། གང་གི་ཚེ་འཇིག་རྟེན་ཐམས་ཅད་ཤི་ཟིན་པ་དེའི་ཚེ་ཁྱིམ་བདག་དེས་མཛོད་དང་བང་བ་རྣམས་ཕྱེའམ། ཤེས་ལྡན་དག་ཁྱིམ་བདག་དེ་ཁུག་ཤིག །དེ་རྣམས་ཀྱིས་བཀུག་པ་དང་། དེ་ནས་རྒྱལ་པོས་སྨྲས་པ། ཁྱིམ་བདག་གང་གི་ཚེ་འཇིག་རྟེན་ཐམས་ཅད་ཤི་ཟིན་པ་དེའི་ཚེ་ཁྱོད་ཀྱིས་མཛོད་དང་བང་བ་རྣམས་ཕྱེའམ། ལྷ་སུའི་མཛོད་དང་བང་བ་རྣམས་ཕྱེ། འོན་ཀྱང་དེ་རིང་ཁོ་ནར་ས་བོན་སྩལ་བའི་འབྲས་བུ་དེ་ཉིད་དུ་གྲུབ་ལགས་སོ། །</p>
<p>རྒྱལ་པོས་སྨྲས་པ། དེ་ཇི་ལྟ་བུ་ཞིག །དེས་སྐབས་དེ་རྒྱས་པར་སྨྲས་པ་དང་རྒྱལ་པོས་སྨྲས་པ། ཁྱིམ་བདག་ཁྱོད་ཀྱིས་བདག་ཉིད་ཆེན་པོ་དེ་ལ་བསོད་སྙོམས་ཕུལ་ལམ། ལྷ་བདག་གིས་ཕུལ་ལོ། །</p>
<p>དེ་ཡང་ལྷག་པར་དད་པར་གྱུར་ནས། ཚིགས་སུ་བཅད་པས་སྨྲས་པ། ཀྱེ་མའོ་ཡོན་ཏན་ལས་བྱུང་བའི། །</p>
<p>སྐྱོན་ཀུན་རྣམ་པར་སྤངས་པའི་ཞིང་། །</p>
<p>དེ་ལ་ས་བོན་བཏབ་པ་ཡི། །</p>
<p>འབྲས་བུ་དེ་ཉིད་ཐོབ་པར་གྱུར། །</p>
<p>དགེ་སློང་དག་ཇི་སྙམ་དུ་སེམས། ཁྱིམ་བདག་དང་། ཁྱིམ་བདག་གི་ཆུང་མ་དང་། ཁྱིམ་བདག་གི་བུ་དང་། ཁྱིམ་བདག་གི་མནའ་མ་དང་། ཁྱིམ་བདག་གི་བྲན་ཕོ་དང་། ཁྱིམ་བདག་གི་བྲན་མོ་གང་ཡིན་པ་དེ་ནི་ཁྱིམ་བདག་ལུག་དང་། ལུག་གི་ཆུང་མ་དང་། ལུག་གི་བུ་དང་། ལུག་གི་མནའ་མ་དང་། ལུག་གི་བྲན་ཕོ་དང་། ལུག་གི་བྲན་མོ་འདི་དག་ཉིད་ཡིན་ནོ། །</p>
<p>འདི་དག་གིས་རང་སངས་རྒྱས་ལ་བྱ་བ་བྱས་ཤིང་སྨོན་ལམ་བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་དྲུག་ཆར་ཡང་བསོད་ནམས་ཆེན་པོར་གྱུར་ཅིང་ངའི་སྤྱན་སྔར་བདེན་པ་མཐོང་ཞིང་། རང་སངས་རྒྱས་བྱེ་བ་བརྒྱ་སྟོང་པས་ཆེས་ཁྱད་པར་འཕགས་པའི་སྟོན་པ་ང་མཉེས་པར་བྱས་ཀྱི། མི་མཉེས་པར་ནི་མ་ཡིན་ནོ། །</p>
<p>དགེ་སློང་དག་དེ་ལྟ་བས་ན། ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ། གཅིག་ཏུ་དཀར་བ་རྣམས་ཀྱི་ནི་གཅིག་ཏུ་དཀར་བ་ཡིན་པས་ཞེས་བྱ་བ་ནས་བརྩལ་བར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ་ཞེས་བྱ་བའི་བར་གོང་མ་བཞིན་དུའོ།། །</p>
<p>།སྡོམ་ནི། ཀེ་ནའི་བུ་ཡིས་བཏུང་བ་བླངས། །</p>
<p>ཀ་ཤིའི་ཚོང་རྡལ་ནས་ཐུག་དང་། །</p>
<p>སྡིག་ཅན་དུ་ནི་བཅའ་བ་དང་། །</p>
<p>འགྱོད་དང་སྦྱར་བའི་ཟས་དག་གོ། །</p>
<p>བཅོམ་ལྡན་འདས་ཡུལ་ཨ་དུ་མའི་གནས་ན་བཞུགས་སོ། །</p>
<p>དེའི་ཚེ་དྲང་སྲོང་ཀེ་ནའི་བུ་གནས་ནི་ཡུལ་ཨ་དུ་མ་ན་འདུག་གོ། །</p>
<p>ཉིན་པར་ནི་རྫིང་བུ་དལ་གྱིས་འབབ་ཀྱི་འགྲམ་ན་གནས་སོ། །</p>
<p>བཅོམ་ལྡན་འདས་ཀྱིས་དགོངས་པ། ངས་གང་དུ་འཇིག་རྟེན་སྐྱོང་བ་བཞི་རྣམས་ལ་ཆོས་བཤད་ན་དེར་ངས་ཚེགས་ཆུང་ངུས་དྲང་སྲོང་ཀེ་ནའི་བུ་ཐུལ་བར་འགྱུར་སྙམ་པ་དང་། དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། མ་ལ་ངས་རྫིང་བུ་དལ་གྱིས་འབབ་ཀྱི་འགྲམ་དུ་བཤད་ན་དེར་ཐུལ་བར་འགྱུར་རོ་སྙམ་མོ། །</p>
<p>དེ་ནས་བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་དེ་ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་འཇིག་རྟེན་པའི་ཐུགས་བསྐྱེད་པ་དེའི་ཚེ་བརྒྱ་བྱིན་དང་ཚངས་པ་ལ་སོགས་ཏེ་ལྷ་རྣམས་ཀྱིས་བཅོམ་ལྡན་འདས་ཀྱི་དགོངས་པ་སེམས་ཀྱིས་ཤེས་པར་འགྱུར་བས་རྒྱལ་པོ་ཆེན་པོ་རྣམ་ཐོས་ཀྱི་བུས་བསམས་པ། བཅོམ་ལྡན་འདས་ཀྱིས་ཅི་ཞིག་གི་ཕྱིར་འཇིག་རྟེན་པའི་ཐུགས་བསྐྱེད་པ་མཛད་པ་བལྟས་ན། བདག་ཅག་འཇིག་རྟེན་སྐྱོང་བ་བཞི་རྣམས་ཁོ་ན་ལ་ཆོས་བཤད་པར་བཞེད་དོ་སྙམ་དུ་རིག་ནས། གནོད་སྦྱིན་གྱི་སྡེ་དཔོན་ཆེན་པོ་ལྔས་རྩེན་ལ་བསྒོ་བ་ལྔས་རྩེན་སོང་ལ་རྫིང་བུ་དལ་གྱི་འབབ་ཀྱི་འགྲམ་དུ་བཅོམ་ལྡན་འདས་ཀྱི་གདན་ཤོམས་ཏེ། འདུས་པ་ཆེན་པོ་འདུས་པ་ན་སུས་ཀྱང་དེའི་མདངས་འཕྲོགས་པར་མི་འགྱུར་བར་དྲང་སྲོང་ཀེ་ནའི་བུའི་སྲུང་མ་གཅིག་ཀྱང་སྐོས་ཤིག །དེས་རྫིང་བུ་དལ་གྱིས་འབབ་ཀྱི་འགྲམ་དུ་དྲང་སྲོང་ཀེ་ནའི་བུའི་སྲུང་མ་བཞག་ནས་གནས་ཤོམ་པར་རྩོམ་པ་ན་དེ་ན་སྐྱེ་བོའི་ཚོགས་ཆེན་པོའི་ཅ་ཅོའི་སྒྲ་བྱུང་བ་དང་། དེ་ནས་དྲང་སྲོང་ཀེ་ནའི་བུ་ཅ་ཅོའི་སྒྲས་ལངས་ནས་སྲུང་མ་དེ་ལ་དྲིས་པ། ཅ་ཅོའི་སྒྲ་འདི་ཅི་ཞིག་དེས་སྨྲས་པ། གདན་ཤོམ་པར་བྱེད་པའིའོ། །</p>
<p>ཅི་ཁོ་བོའི་ཕྱིར་རམ། ཁྱོད་ཀྱི་ཕྱིར་ནི་མ་ཡིན་མོད་ཀྱི་འོན་ཀྱང་སངས་རྒྱས་བཅོམ་ལྡན་འདས་ཀྱི་ཕྱིར་ཡིན་ནོ། །</p>
<p>ཁྱོད་འདི་ན་ཅི་ཞིག་ལ་སྡོད། ཁྱོད་ཁོ་ན་སྲུང་ངོ་། །</p>
<p>ཅིའི་ཕྱིར་འབྱུང་པོ་མང་པོ་འདུ་བར་འགྱུར་བས་སོ། །</p>
<p>དེས་སྨྲས་པ། དགེ་སྦྱོང་གཽ་ཏ་མ་དེ་སུ་ཞིག་གིས་སྲུང་བར་བྱེད་པར་འགྱུར། དེས་སྨྲས་པ། བཅོམ་ལྡན་འདས་དེ་ལ་སུ་ཞིག་སྲུང་། བཅོམ་ལྡན་འདས་དེ་ཉིད་ནི་འཇིག་རྟེན་ལྷ་དང་བཅས་པའི་སྲུང་མ་མཛད་དོ་ཞེས་བྱས་པ་དང་དྲང་སྲོང་ཀེ་ནའི་བུས་ཐོས་ནས་ཅང་མི་སྨྲའོ། །</p>
<p>དེ་ནས་བཅོམ་ལྡན་འདས་སྔ་དྲོ་ཤམ་ཐབས་མནབས་ལྷུང་བཟེད་དང་ཆོས་གོས་བསྣམས་ནས་ཨ་དུ་མར་བསོད་སྙོམས་ལ་ཞུགས་ཏེ། ཨ་དུ་མར་བསོད་སྙོམས་སྤྱད་ནས་ཟས་ཀྱི་བྱ་བ་མཛད་དེ། ཟས་ཕྱི་མའི་བསོད་སྙོམས་སྤངས་ནས་ཇི་ལྟར་ཐུགས་མཉམ་པར་བཞག་ན་དགེ་སློང་གི་དགེ་འདུན་དང་ཐབས་ཅིག་ཏུ་ཨ་དུ་མ་ནས་མི་སྣང་བར་གྱུར་ཏེ། རྫིང་བུ་དལ་གྱིས་འབབ་ཀྱི་འགྲམ་དུ་བྱོན་པར་འགྱུར་བ་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་སོ། །</p>
<p>དེ་ནས་བཅོམ་ལྡན་འདས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །</p>
<p>དེ་ནས་རྒྱལ་པོ་ཆེན་པོ་ཡུལ་འཁོར་སྐྱོང་དྲི་ཟ་དུ་མའི་འཁོར་དང་། དྲི་ཟ་བརྒྱ་ཕྲག་དུ་མའི་འཁོར་དང་། དྲི་ཟ་སྟོང་ཕྲག་དུ་མའི་འཁོར་དང་། དྲི་ཟ་བརྒྱ་སྟོང་ཕྲག་དུ་མའི་འཁོར་དང་། ལྷའི་ནོར་བུས་ཐུ་བ་བཀང་སྟེ། བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང་། བཅོམ་ལྡན་འདས་ལ་ལྷའི་ནོར་བུ་རྣམས་ཀྱིས་གཏོར་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་དང་དགེ་སློང་གི་དགེ་འདུན་ལ་མདུན་གྱིས་བལྟས་ནས་ཤར་ཕྱོགས་སུ་བརྟེན་ཏེ་འདུག་གོ། །</p>
<p>རྒྱལ་པོ་ཆེན་པོ་འཕགས་སྐྱེས་པོ་ཡང་གྲུལ་བུམ་དུ་མའི་འཁོར་དང་། གྲུལ་བུམ་བརྒྱ་ཕྲག་དུ་མའི་འཁོར་དང་། གྲུལ་བུམ་སྟོང་ཕྲག་དུ་མའི་འཁོར་དང་། གྲུལ་བུམ་བརྒྱ་སྟོང་ཕྲག་དུ་མའི་འཁོར་དང་། ལྷའི་མུ་ཏིག་གིས་ཐུ་བ་བཀང་སྟེ། བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང་། བཅོམ་ལྡན་འདས་ལ་ལྷའི་མུ་ཏིག་གིས་གཏོར་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་དང་དགེ་སློང་གི་དགེ་འདུན་ལ་མདུན་གྱིས་བལྟས་ནས་ལྷོ་ཕྱོགས་སུ་བརྟེན་ཏེ་འདུག་གོ། །</p>
<p>རྒྱལ་པོ་ཆེན་པོ་མིག་མི་བཟང་ཡང་ཀླུ་དུ་མའི་འཁོར་དང་། ཀླུ་བརྒྱ་ཕྲག་དུ་མའི་འཁོར་དང་། ཀླུ་སྟོང་ཕྲག་དུ་མའི་འཁོར་དང་། ཀླུ་བརྒྱ་སྟོང་ཕྲག་དུ་མའི་འཁོར་དང་། ལྷའི་མེ་ཏོག་ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་དང་། མན་དཱ་ར་བ་རྣམས་ཀྱིས་ཐུ་བ་བཀང་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ལ་ལྷའི་མེ་ཏོག་ཨུཏྤ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་དང་། མན་དཱ་ར་བ་རྣམས་ཀྱིས་གཏོར་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་དང་དགེ་སློང་གི་དགེ་འདུན་ལ་མདུན་གྱིས་བལྟས་ནས་ནུབ་ཕྱོགས་སུ་བརྟེན་ཏེ་འདུག་གོ། །</p>
<p>རྒྱལ་པོ་ཆེན་པོ་རྣམ་ཐོས་ཀྱི་བུ་ཡང་གནོད་སྦྱིན་དུ་མའི་འཁོར་དང་། གནོད་སྦྱིན་བརྒྱ་ཕྲག་དུ་མའི་འཁོར་དང་། གནོད་སྦྱིན་སྟོང་ཕྲག་དུ་མའི་འཁོར་དང་། གནོད་སྦྱིན་བརྒྱ་སྟོང་ཕྲག་དུ་མའི་འཁོར་དང་། ལྷའི་དབྱིག་དང་། གསེར་གྱིས་ཐུ་བ་བཀང་སྟེ། བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང་། བཅོམ་ལྡན་འདས་ལ་ལྷའི་དབྱིག་དང་། གསེར་གྱིས་གཏོར་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་དང་དགེ་སློང་གི་དགེ་འདུན་ལ་མདུན་གྱིས་བལྟས་ནས་བྱང་ཕྱོགས་སུ་བརྟེན་ཏེ་འདུག་གོ། །</p>
<p>དེ་ལ་དབུས་པའི་རིགས་ནི་གཉིས་ཏེ། ཡུལ་འཁོར་སྐྱོང་དང་། འཕགས་སྐྱེས་པོའོ། །</p>
<p>མཐའ་འཁོབ་པའི་རིགས་ནི་གཉིས་ཏེ། མིག་མི་བཟང་དང་། རྣམ་ཐོས་ཀྱི་བུའོ། །</p>
<p>དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། གལ་ཏེ་ངས་དབུས་པའི་ཚིག་གིས་ཆོས་བཤད་ན་གཉིས་ཁོ་ནས་ཤེས་པར་འགྱུར་གྱི་གཉིས་ཀྱིས་ནི་མི་ཤེས་ལ། གལ་ཏེ་མཐའ་འཁོབ་པའི་ཚིག་གིས་བཤད་ན་གཉིས་ཁོ་ནས་ཤེས་པར་འགྱུར་གྱི་གཉིས་ཀྱིས་ནི་མི་ཤེས་པས་མ་ལ་ངས་གཉིས་ལ་ནི་དབུས་པའི་ཚིག་གིས་ཆོས་བཤད་དོ། །</p>
<p>གཉིས་ལ་ནི་མཐའ་འཁོབ་པའི་ཚིག་གིས་ཆོས་བཤད་དོ་སྙམ་དུ་དགོངས་ནས་རྒྱལ་པོ་ཆེན་པོ་ཡུལ་འཁོར་སྐྱོང་ལ་བཀའ་སྩལ་པ། རྒྱལ་པོ་ཆེན་པོ་འདི་ལྟར་ལུས་ཞིག་པ་དང་། ཚོར་བ་བསིལ་བར་གྱུར་པ་དང་། འདུ་ཤེས་འགགས་པ་དང་། འདུ་བྱེད་རྣམས་ཉེ་བར་ཞི་བ་དང་། རྣམ་པར་ཤེས་པ་ནུབ་པར་གྱུར་པ་དེ་ཉིད་སྡུག་བསྔལ་གྱི་མཐའ་ཡིན་ནོ། །</p>
<p>ཆོས་ཀྱི་རྣམ་གྲངས་འདི་བཀའ་སྩལ་པ་ན་རྒྱལ་པོ་ཆེན་པོ་ཡུལ་འཁོར་སྐྱོང་དང་། དེ་དང་སྐལ་བ་མཉམ་པའི་དྲི་ཟ་བརྒྱ་སྟོང་ཕྲག་དུ་མ་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ། །</p>
<p>དེ་ནས་བཅོམ་ལྡན་འདས་ཀྱིས་རྒྱལ་པོ་ཆེན་པོ་འཕགས་སྐྱེས་པོ་ལ་བཀའ་སྩལ་པ། རྒྱལ་པོ་ཆེན་པོ་དེ་ལ་ཁྱོད་ཀྱིས་མཐོང་བ་ལ་མཐོང་བ་ཙམ་དང་། ཐོས་པ་དང་། རྟོགས་པ་དང་། རྣམ་པར་ཤེས་པ་ལ་རྣམ་པར་ཤེས་པ་ཙམ་དུ་གྱིས་ཤིག །ཆོས་ཀྱི་རྣམ་གྲངས་འདི་བཀའ་སྩལ་པ་ན་རྒྱལ་པོ་ཆེན་པོ་འཕགས་སྐྱེས་པོ་དང་། དེ་དང་སྐལ་བ་མཉམ་པའི་གྲུལ་བུམ་བརྒྱ་སྟོང་ཕྲག་དུ་མ་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ། །</p>
<p>དེ་ནས་བཅོམ་ལྡན་འདས་ཀྱིས་རྒྱལ་པོ་ཆེན་པོ་མིག་མི་བཟང་ལ་བཀའ་སྩལ་པ། དེ་ལྟར་ན་རྒྱལ་པོ་ཆེན་པོ་ཨེ་ནེ་མེ་ནེ། དབ་བེ། ད་ཌབ་ཕེ་འདི་ཉིད་སྡུག་བསྔལ་གྱི་མཐའ་ཡིན་ནོ། །</p>
<p>ཆོས་ཀྱི་རྣམ་གྲངས་འདི་བཀའ་སྩལ་པ་ན་རྒྱལ་པོ་ཆེན་པོ་མིག་མི་བཟང་དང་། དེ་དང་སྐལ་བ་མཉམ་པའི་ཀླུ་བརྒྱ་སྟོང་ཕྲག་དུ་མ་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ། །</p>
<p>དེ་ནས་བཅོམ་ལྡན་འདས་ཀྱིས་རྒྱལ་པོ་ཆེན་པོ་རྣམ་ཐོས་ཀྱི་བུ་ལ་བཀའ་སྩལ་པ། དེ་ལྟར་ན་རྒྱལ་པོ་ཆེན་པོ་མཱ་ཥཱ། ཏུ་ཥཱ། སང་ཤཱ་མཱ། སརྦ་ཏྲ་བི་རཱ་ཌཱི་འདི་ཉིད་སྡུག་བསྔལ་གྱི་མཐའ་ཡིན་ནོ། །</p>
<p>ཆོས་ཀྱི་རྣམ་གྲངས་འདི་བཀའ་སྩལ་པ་ན། རྒྱལ་པོ་ཆེན་པོ་རྣམ་ཐོས་ཀྱི་བུ་དང་དེ་དང་སྐལ་བ་མཉམ་པའི་གནོད་སྦྱིན་བརྒྱ་སྟོང་ཕྲག་དུ་མ་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ། །</p>
<p>བཅོམ་ལྡན་འདས་ཀྱིས་དགོངས་པ། ད་ནི་བདག་ཡོངས་སུ་མྱ་ངན་ལས་འདའ་བའི་དུས་ལ་ཁད་ཀྱིས་ཉེ་ན། སུ་ལ་བསྟན་པ་གཏད་ནས་ཡོངས་སུ་མྱ་ངན་འདའ། གལ་ཏེ་ལྷ་རྣམས་ལ་ནི་ལྷ་རྣམས་བག་མེད་པ་ལ་དགའ་བ་མང་བས་ཡུན་རིང་དུ་གནས་པར་མི་འགྱུར་རོ། །</p>
<p>འོན་ཏེ་མི་རྣམས་ལ་ནི་མི་ནི་ཚེ་ཐུང་བ་ཡིན་པས་དེ་བཞིན་དུ་ཡུན་རིང་དུ་གནས་པར་མི་འགྱུར་གྱི། མ་ལ་ངས་ལྷ་དང་། མི་རྣམས་དང་། དགེ་སློང་འོད་སྲུང་ལ་གཏད་ནས་ཡོངས་སུ་མྱ་ངན་ལས་འདའོ་སྙམ་དུ་དགོངས་ནས་རྒྱལ་པོ་ཆེན་པོ་ཡུལ་འཁོར་སྐྱོང་ལ་བཀའ་སྩལ་པ། རྒྱལ་པོ་ཆེན་པོ་ཁྱོད་ཀྱིས་ང་ཡོངས་སུ་མྱ་ངན་ལས་འདས་པའི་བསྟན་པ་ཤར་ཕྱོགས་ནས་བསྲུང་བ་བྱོས་ཤིག །རྒྱལ་པོ་ཆེན་པོ་འཕགས་སྐྱེས་པོ་ལ་བཀའ་སྩལ་པ། རྒྱལ་པོ་ཆེན་པོ་ཁྱོད་ཀྱིས་ཀྱང་ལྷོ་ཕྱོགས་ནས་བསྲུང་བ་བྱོས་ཤིག །རྒྱལ་པོ་ཆེན་པོ་མིག་མི་བཟང་ལ་བཀའ་སྩལ་པ། རྒྱལ་པོ་ཆེན་པོ་ཁྱོད་ཀྱིས་ཀྱང་ནུབ་ཕྱོགས་ནས་བསྲུང་བ་བྱོས་ཤིག །རྒྱལ་པོ་ཆེན་པོ་རྣམ་ཐོས་ཀྱི་བུ་ལ་བཀའ་སྩལ་པ། རྒྱལ་པོ་ཆེན་པོ་ཁྱོད་ཀྱིས་ཀྱང་བྱང་ཕྱོགས་ནས་བསྲུང་བ་བྱོས་ཤིག །དེ་ནས་རྒྱལ་པོ་ཆེན་པོ་བཞི་རབ་ཏུ་དགའ་བའི་ཡིད་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་ཀྱིས་བཀའ་ཇི་སྐད་སྩལ་པ་དེ་བཞིན་དུ་བགྱིའོ། །</p>
<p>བཅོམ་ལྡན་འདས་བདག་ཅག་གིས་བསྲུང་བར་བགྱི་ལགས་སོ་ཞེས་གསོལ་ནས། བཅོམ་ལྡན་འདས་ལས་བདེན་པ་མཐོང་ནས་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་དོང་བ་དང་། བཅོམ་ལྡན་འདས་ཀྱིས་ཚེ་དང་ལྡན་པ་འོད་སྲུང་ཆེན་པོ་ལ་བསྟན་པ་མཐའ་དག་གི་བྱ་བ་རྣམས་གཏད་ནས་ཚེ་དང་ལྡན་པ་ཀུན་དགའ་བོ་ལ་ཡང་བཀའ་སྩལ་པ། ཀུན་དགའ་བོ་ཁྱོད་ཀྱིས་ཀྱང་བསྟན་པའི་དོན་གྱི་བྱ་བ་ལ་བརྩོན་པར་གྱིས་ཤིག །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་རྒྱལ་པོ་ཆེན་པོ་བཞི་རྣམས་ཀྱིས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས་རྒྱལ་པོ་ཆེན་པོ་བཞིར་གྱུར་ཅིང་། བཅོམ་ལྡན་འདས་ཀྱི་སྤྱན་སྔར་བདེན་པ་མཐོང་བར་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་དག་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་དུའོ། །</p>
<p>དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུ་རྣམས་ཀྱི་ཚེ་ལོ་ཉི་ཁྲི་ཐུབ་པ་ན་སྟོན་པ་ཞེས་བྱ་བ་ནས། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་འོད་སྲུང་ཞེས་བྱ་བ་འཇིག་རྟེན་དུ་བྱུང་ངོ་། །</p>
<p>ཞེས་བྱ་བའི་བར་གོང་མ་བཞིན་དུའོ། །</p>
<p>དེའི་ཚེ་རྒྱ་མཚོ་ཆེན་པོ་ན་ཀླུ་གཉིས་ཤིག་གནས་ཏེ་དབུགས་འབྱིན་དང་། དབུགས་ཆེར་འབྱིན་ནོ། །</p>
<p>ཤིང་ཤལ་མ་བརྩེགས་པ་ན་ཡང་ནམ་མཁའ་ལྡིང་གཉིས་ཤིག་ཡོད་པ་འགྲོ་བའི་དབང་ཕྱུག་དང་། གཙུག་གི་དབང་ཕྱུག་གོ། །</p>
<p>གང་གི་ཚེ་དབུགས་འབྱིན་དང་དབུགས་ཆེར་འབྱིན་གཉིས་ལ་དེ་གཉིས་གནོད་པ་བྱེད་པ་དེའི་ཚེ་དེ་གཉིས་སའི་འོག་ཏུ་འགྲོ་བར་བྱེད་དོ། །</p>
<p>ཇི་ཙམ་དུས་གཞན་ཞིག་ན་དབུགས་འབྱིན་དང་། དབུགས་ཆེར་འབྱིན་གཉིས་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་སྐྱབས་སུ་སོང་ཞིང་བསླབ་པའི་གཞི་རྣམས་བླངས་པ་དང་། དེ་གཉིས་ལ་ནམ་མཁའ་ལྡིང་གིས་གནོད་པ་བྱ་བར་བརྩམས་པ་ལས། རི་རབ་ལ་རླུང་དང་ཆུའི་ཤུགས་བཞིན་དུ་རྡུགས་ནས་སླར་ལོགས་པ་དང་། དེ་གཉིས་ཀྱིས་སྨྲས་པ། ཤེས་ལྡན་དག་སྔོན་ནི་ཁོ་བོ་ཅག་གིས་ཁྱེད་ཅག་གནོད་པ་བྱས་ན་སའི་འོག་ཏུ་འགྲོ་ན། ད་གང་གིས་ན་ཁོ་བོ་ཅག་ཁྱེད་དང་ཕྲད་ནས་རི་རབ་ལ་རླུང་དང་ཆུ་བཞིན་དུ་རྡུགས་ནས་ཕྱིར་ལྡོག་པ་འདི་ལ་རྒྱུ་ཅི་ཞིག་ཡོད། དབུགས་འབྱིན་དང་དབུགས་ཆེར་འབྱིན་གྱིས་སྨྲས་པ། བདག་ཅག་གིས་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་སྐྱབས་སུ་འགྲོ་བ་དང་བསླབ་པའི་གཞི་རྣམས་བླངས་སོ། །</p>
<p>དེ་གཉིས་ཀྱིས་སྨྲས་པ། གལ་ཏེ་དེ་ལྟ་ན་བདག་ཅག་གིས་ཀྱང་བླང་ངོ་ཞེས་དེ་གཉིས་དེ་དག་དང་ལྷན་ཅིག་འགྲོགས་ཏེ་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་དོང་ནས་དེ་དག་ཕྱིན་པ་དང་། ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔ་ནས་འཇིག་རྟེན་སྐྱོང་བ་བཞི་པོ་དག་གིས་ཆོས་ཐོས་ནས་དོང་བ་དེ་དག་དེ་གཉིས་ཀྱིས་མཐོང་ནས། ནམ་མཁའ་ལྡིང་དེ་གཉིས་ཀྱིས་ཀླུ་དབུགས་འབྱིན་དང་། དབུགས་ཆེར་འབྱིན་གཉིས་ལ་དྲིས་པ། འགྲོ་བ་ཕ་བི་དག་སུ་དག་ཡིན། དེ་གཉིས་ཀྱིས་རྒྱས་པར་སྨྲས་པ་དང་། ནམ་མཁའ་ལྡིང་གཉིས་ཀྱིས་སྨྲས་པ། གལ་ཏེ་དེ་ལྟར་བདག་ཅག་གིས་ཀྱང་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་སྐྱབས་སུ་འགྲོ་བ་དང་བསླབ་པའི་གཞི་རྣམས་བླངས་ལ་སྨོན་ལམ་གདབ་བོ་ཞེས་དེ་གཉིས་ཀྱིས་ཡང་དག་པར་རྫོགས་པའི་སངས་རྒྱས་འོད་སྲུང་ལས་སྐྱབས་སུ་འགྲོ་བ་དང་བསླབ་པའི་གཞི་རྣམས་བླངས་སོ། །</p>
<p>དབུགས་འབྱིན་དང་དབུགས་ཆེར་འབྱིན་གཉིས་ནི་སྔར་བླངས་སོ། །</p>
<p>དེ་ནས་ལྷན་ཅིག་འདུས་ནས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་གཉིས་ལ་གཏུགས་ནས་སྨོན་ལམ་བཏབ་པ། ཇི་ལྟར་འཇིག་རྟེན་སྐྱོང་བ་བཞི་པོ་འདི་དག་གིས་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་ཆོས་མཉན་ནས་བདེན་པ་མཐོང་སྟེ་རང་གི་གནས་སུ་མཆིས་པ་དེ་བཞིན་དུ་བདག་ཅག་ཀྱང་དགེ་བའི་རྩ་བ་འདིས་འཇིག་རྟེན་སྐྱོང་བ་བཞིར་གྱུར་ཅིང་། བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་ཞེས་བགྱི་བ་གང་ལགས་པ་དེ་ལ་བྲམ་ཟེའི་ཁྱེའུ་ཁྱོད་སྐྱེ་དགུ་རྣམས་ཀྱི་ཚེ་ལོ་བརྒྱ་ཐུབ་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་པའི་བཅོམ་ལྡན་འདས་དེས་ཀྱང་དེ་བཞིན་དུ་རྫིང་བུ་དལ་གྱིས་འབབ་ཀྱི་འགྲམ་དུ་བདག་ཅག་ལ་ཆོས་བཤད་དེ་བདག་ཅག་གིས་ཆོས་དེ་ཐོས་ནས་བདེན་པ་མཐོང་སྟེ། འདི་བཞིན་དུ་རང་གི་གནས་སུ་མཆི་བར་གྱུར་ཅིག་ཅེས་བྱས་སོ། །</p>
<p>དགེ་སློང་དག་ཇི་སྙམ་དུ་སེམས། ཀླུ་དང་ནམ་མཁའ་ལྡིང་བཞི་པོ་གང་དག་ཡིན་པ་དེ་དག་ནི་འཇིག་རྟེན་སྐྱོང་བ་བཞི་པོ་འདི་དག་ཉིད་ཡིན་ཏེ། དེའི་ཚེ་དེའི་དུས་ན་དབུགས་འབྱིན་གང་ཡིན་པ་དེ་ནི་ཡུལ་འཁོར་སྐྱོང་འདི་ཉིད་ཡིན་ནོ། །</p>
<p>དབུགས་ཆེར་འབྱིན་གང་ཡིན་པ་དེ་ནི་འཕགས་སྐྱེས་པོ་ཡིན་ནོ། །</p>
<p>འགྲོ་བའི་དབང་ཕྱུག་ནི་མིག་མི་བཟང་ཡིན་ནོ། །</p>
<p>གཙུག་གི་དབང་ཕྱུག་ནི་རྣམ་ཐོས་ཀྱི་བུ་ཡིན་ཏེ། དེའི་ཚེ་དེའི་དུས་ན་འདི་དག་གིས་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་སྐྱབས་སུ་འགྲོ་བ་དང་བསླབ་པའི་གཞི་རྣམས་བླངས་ཤིང་སྨོན་ལམ་བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་འཇིག་རྟེན་སྐྱོང་བ་བཞིར་གྱུར་ཅིང་ངའི་སྤྱན་སྔར་བདེན་པ་མཐོང་བར་བྱས་ནས་རང་གི་གནས་སུ་སོང་ངོ་། །</p>
<p>ཆོས་བཤད་པ་དེ་དྲང་སྲོང་ཀེ་ནའི་བུས་ཐོས་ནས་མཆོག་ཏུ་དགའ་བ་སྐྱེས་ཏེ། བཅོམ་ལྡན་འདས་ལ་མངོན་པར་དད་པར་གྱུར་ཏོ། །</p>
<p>དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་དང་། ཁམས་དང་། རང་བཞིན་མཁྱེན་ནས་གང་ཐོས་ནས་མོད་ལ་དྲང་སྲོང་ཀེ་ནའི་བུས་འཕགས་པའི་བདེན་པ་རྣམས་མངོན་པར་རྟོགས་ནས་ཕྱིར་མི་འོང་བའི་འབྲས་བུ་མངོན་སུམ་དུ་བྱས་པ་དེ་ལྟ་བུའི་ཆོས་བཤད་པ་མཛད་དོ། །</p>
<p>དེ་ནས་དེ་རྟོགས་པའི་དད་པ་དང་ལྡན་པར་གྱུར་ནས། བཏུང་བ་བརྒྱད་པོ་ཙོ་ཙའི་བཏུང་བ་དང་། ཆུ་ཤིང་གི་འབྲས་བུའི་བཏུང་བ་དང་། རྒྱ་ཤུག་གི་བཏུང་བ་དང་། ཨ་ཤྭཏྠའི་བཏུང་བ་དང་། ཨུ་དུམ་བཱ་རའི་བཏུང་བ་དང་། རྩུབ་འགྱུར་གྱི་བཏུང་བ་དང་། འབྲ་གོའི་བཏུང་བ་དང་། རྒུན་གྱི་བཏུང་བ་ཁྱེར་ཏེ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་བཏུང་བ་བརྒྱད་པོ་འདི་དག་ནི་སྔོན་གྱི་དྲང་སྲོང་རྣམས་ཀྱིས་བསྟོད་ཅིང་བསྔགས་པ་ལགས་ཀྱིས། བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་བཞེས་སུ་གསོལ། བཅོམ་ལྡན་འདས་ཀྱིས་དྲང་སྲོང་ཀེ་ནའི་བུ་ལ་ཐུགས་བརྩེ་བར་དགོངས་ནས་བཏུང་བ་བརྒྱད་པོ་དག་བཞེས་སོ། །</p>
<p>བཞེས་ནས་དགེ་སློང་རྣམས་ལ་བཀའ་སྩལ་པ། དགེ་སློང་དག་བཏུང་བ་བརྒྱད་པོ་འདི་དག་དུས་སུ་བྱིན་ལེན་བྱས། དུས་སུ་མཉེས། དུས་སུ་བཙགས། དུས་སུ་བྱིན་གྱིས་བརླབས་ན་དུས་སུ་ལོངས་སྤྱད་པར་བྱ་ཞིང་དུས་མ་ཡིན་པར་ཡང་ལོངས་སྤྱད་པར་བྱ་ལ། ནམ་གྱི་ཐུན་དང་པོ་ཐལ་ནས་ནི་ལོངས་སྤྱད་པར་མི་བྱའོ། །</p>
<p>བཏུང་བ་བརྒྱད་པོ་འདི་དག་དུས་སུ་བྱིན་ལེན་བྱས་ལ་དུས་མ་ཡིན་པར་མཉེས། དུས་མ་ཡིན་པར་བཙགས། དུས་མ་ཡིན་པར་བྱིན་གྱིས་བརླབས་པ་ནི་ལོངས་སྤྱད་པར་མི་བྱའོ། །</p>
<p>བཏུང་བ་བརྒྱད་པོ་འདི་དག་དུས་སུ་བྱིན་ལེན་བྱས། དུས་སུ་མཉེས་ལ། དུས་མ་ཡིན་པར་བཙགས་དུས་མ་ཡིན་པར་བྱིན་གྱིས་བརླབས་པ་ནི་ལོངས་སྤྱད་པར་མི་བྱའོ། །</p>
<p>བཏུང་བ་བརྒྱད་པོ་འདི་དག་དུས་མ་ཡིན་པར་བྱིན་ལེན་བྱས། དུས་མ་ཡིན་པར་མཉེས། དུས་མ་ཡིན་པར་བཙགས་པ་ནི་ཟས་ཀྱི་འོག་ཏུ་ཡང་ལོངས་སྤྱད་པར་མི་བྱ་ལ། ནམ་གྱི་ཆ་སྟོད་འདས་ན་ཡང་ལོངས་སྤྱད་པར་མི་བྱའོ། །</p>
<p>དེ་ནས་དྲང་སྲོང་ཀེ་ནའི་བུ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གིས་གདུགས་ཆོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་དྲང་སྲོང་ཀེ་ནའི་བུ་ལ་ཅང་མི་གསུང་བས་གནང་ངོ་། །</p>
<p>དེ་ནས་དྲང་སྲོང་ཀེ་ནའི་བུ་བཅོམ་ལྡན་འདས་ཅང་མི་གསུང་བས་གནང་བར་རིག་ནས་སྟན་ལས་ལངས་ཏེ་སོང་ངོ་། །</p>
<p>བཅོམ་ལྡན་འདས་ཀྱང་རྫིང་བུ་དལ་གྱིས་འབབ་ཀྱི་འགྲམ་ནས་མི་སྣང་བར་མཛད་དེ་དགེ་སློང་གི་དགེ་འདུན་དང་ཐབས་ཅིག་ཏུ་ཨ་དུ་མར་གཤེགས་སོ། །</p>
<p>དེ་ནས་དྲང་སྲོང་ཀེ་ནའི་བུ་ནམ་མ་ལངས་པར་ལངས་ནས་ནང་མི་རྣམས་ལ་སྨྲས་པ། འཕགས་པ་དག་བཞེངས་ཤིག །བཞིན་བཟངས་དག་ལོངས་ཤིག །ཤིང་དག་གཤེགས་ཤིག །མེ་བུས་ཤིག །ཞལ་ཟས་དག་བྲིམ་པར་གྱིས་ཤིག །བཀད་ས་དག་བྱི་དོར་གྱིས་ཤིག །དེའི་ཚེ་དྲང་སྲོང་ཀེ་ནའི་བུའི་སྲིང་མོའི་བུ་དྲང་སྲོང་རི་བོ་ཞེས་བྱ་བ་གནས་དེ་ཉིད་དུ་ནུབ་མོ་གནས་བཏབ་པ་ལས། དྲང་སྲོང་རི་བོས་དྲང་སྲོང་ཀེ་ནའི་བུ་ནམ་མ་ལངས་པར་ལངས་ནས་ནང་མི་རྣམས་ལ་སྨྲ་བ་ཐོས་སོ། །</p>
<p>ཐོས་ནས་ཀྱང་དྲང་སྲོང་ཀེ་ནའི་བུ་ལ་འདི་སྐད་ཅེས་སྨྲས་སོ། །</p>
<p>དྲང་སྲོང་ཅི་ཁྱོད་ཚངས་པ་མཚུངས་པར་སྤྱོད་པ་རྣམས་མགྲོན་དུ་བོས་སམ། ཡུལ་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོའམ། ཕོ་བྲང་འཁོར་ན་གནས་པའི་སྐྱེ་བོའི་ཚོགས་སམ། དྲང་སྲོང་གི་ཆོས་ཇི་ལྟར་འདོད་པ་ཡོངས་སུ་རྫོགས་པའམ། དེས་སྨྲས་པ། རི་བོ་ཁོ་བོ་ནི་ཚངས་པ་མཚུངས་པར་སྤྱོད་པ་རྣམས་མགྲོན་དུ་བོས་པ་ཡང་མ་ཡིན། ཡུལ་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་ཡང་མ་ཡིན། ཕོ་བྲང་འཁོར་ན་གནས་པའི་སྐྱེ་བོའི་ཚོགས་ཀྱང་མ་ཡིན། དྲང་སྲོང་གི་ཆོས་ཇི་ལྟར་འདོད་པ་ཡོངས་སུ་རྫོགས་པ་ཡང་མ་ཡིན་མོད་ཀྱི། འོན་ཀྱང་ཁོ་བོས་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་ལ་སྤྱན་དྲངས་སོ། །</p>
<p>དེས་སངས་རྒྱས་ཞེས་བྱ་བའི་སྒྲ་སྔོན་མ་ཐོས་པ་ཐོས་ནས་བ་སྤུ་ཐམས་ཅད་ཟིང་ཞེས་བྱེད་ནས་གུས་པ་དང་བཅས་པས་དྲིས་པ། དྲང་སྲོང་སངས་རྒྱས་ཞེས་བྱ་བ་དེ་ཅི་ཞིག་ཡིན། རི་བོ་དགེ་སྦྱོང་གཽ་ཏམ་ཤཱཀྱའི་སྲས་ཤཱཀྱའི་རིགས་ལས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་ཞིག་ཡོད་དེ། རི་བོ་སངས་རྒྱས་ཞེས་བྱ་བ་ནི་དེ་ཡིན་ནོ། །</p>
<p>རི་བོས་སྨྲས་པ། དྲང་སྲོང་དགེ་འདུན་ཞེས་བྱ་བ་འདི་ཅི་ཞིག་ཡིན། དྲང་སྲོང་ཀེ་ནའི་བུས་སྨྲས་པ། རི་བོ་རྒྱལ་རིགས་ཀྱི་རིགས་ཀྱི་བུ་རྣམས་ལས་ཀྱང་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་བ་ཡང་ཡོད། བྲམ་ཟེའི་རིགས་དང་། རྗེའུའི་རིགས་དང་། དམངས་རིགས་ཀྱི་རིགས་ཀྱི་བུ་རྣམས་ལས་ཀྱང་ཞེས་བྱ་བ་ནས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རབ་ཏུ་བྱུང་བ་དེ་ཉིད་ཀྱི་རྗེས་སུ་རབ་ཏུ་བྱུང་བ་ཡོད་དེ་ཞེས་བྱ་བའི་བར་གོང་མ་བཞིན་དུ་སྟེ། རི་བོ་འདི་ནི་དགེ་འདུན་ཞེས་བྱའོ། །</p>
<p>རི་བོ་དགེ་འདུན་འདི་དང་སྔར་སྨོས་པའི་སངས་རྒྱས་ཏེ་སངས་རྒྱས་ལ་སོགས་པའི་དགེ་སློང་གི་དགེ་འདུན་འདི་ཁོ་བོས་གདུགས་ཚོད་ལ་སྤྱན་དྲངས་སོ། །</p>
<p>དེ་ནས་དྲང་སྲོང་རི་བོས་སངས་རྒྱས་ལ་དམིགས་པའི་དྲན་པས་ནང་པར་སྔར་ལངས་ཏེ་འཁོར་ལྔ་བརྒྱ་དང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་དྲང་སྲོང་རི་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་ལེགས་པར་གསུངས་པའི་ཆོས་འདུལ་བ་ལ་བདག་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་པ་ལྟ་ན། བདག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱད་པར་བགྱིའོ། །</p>
<p>དྲང་སྲོང་རི་བོ་དང་འཁོར་ལྔ་བརྒྱས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་པར་གྱུར་ཏོ།། །</p>
<p>།འདུལ་བ་གཞི། བམ་པོ་ལྔ་བཅུ་དགུ་པ། དེ་ནས་དྲང་སྲོང་ཀེ་ནའི་བུས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་ཅེས་བྱ་བ་ནས་བསྟབས་ཤིང་ཚིམ་པར་བྱས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེས་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་གསོལ་བ་ན་རི་བོ་རབ་ཏུ་བྱུང་བ་མཐོང་ནས་དེས་སྨྲས་པ། རི་བོ་ཁྱོད་རབ་ཏུ་བྱུང་ངམ། རབ་ཏུ་བྱུང་ངོ་། །</p>
<p>ལེགས་པར་བྱས་སོ། །</p>
<p>ཤིན་ཏུ་ལེགས་པར་བྱས་སོ། །</p>
<p>ཁོ་བོ་ཡང་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་གསོལ་ཟིན་ནས་རབ་ཏུ་འབྱུང་ངོ་། །</p>
<p>དེ་ནས་དྲང་སྲོང་ཀེ་ནའི་བུས་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་རྣམ་གྲངས་དུ་མར་གཙང་ཞིང་བསོད་པའི་བཟའ་བ་དང་བཅའ་བ་དག་རང་གི་ལག་ནས་བསྟབས་ཤིང་ཚིམ་པར་བྱས་སོ། །</p>
<p>བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ། ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ། བཅོམ་ལྡན་འདས་ཀྱི་སྤྱན་སྔར་ཆོས་མཉན་པའི་ཕྱིར་འདུག་གོ། །</p>
<p>དེ་ནས་བཅོམ་ལྡན་འདས་ཀྱིས་དེ་ལ་ཡོན་བསྔོ་བ་དང་ཆོས་བཤད་པ་མཛད་ནས་གཤེགས་སོ། །</p>
<p>དེ་ནས་དྲང་སྲོང་ཀེ་ནའི་བུས་རྒྱུ་ལྷག་དེ་དག་ཐམས་ཅད་བཏང་བའི་ཆོས་བྱས་ནས་འཁོར་ལྔ་བརྒྱ་དང་བཅོམ་ལྡན་འདས་གང་ན་བ་དེར་དོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་དྲང་སྲོང་ཀེ་ནའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ་ལེགས་པར་གསུངས་པའི་ཆོས་འདུལ་བ་ལ་བདག་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་པ་ལྟ་ན། བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱད་པར་བགྱིའོ། །</p>
<p>དྲང་སྲོང་ཀེ་ནའི་བུ་འཁོར་ལྔ་བརྒྱ་དང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་པར་གྱུར་ཏོ། །</p>
<p>དེ་ནས་བཅོམ་ལྡན་འདས་རབ་ཏུ་བྱུང་ཞིང་བསྙེན་པར་རྫོགས་པའི་དགེ་སློང་སྟོང་པོ་དེ་དག་དང་། འབབ་ཆུ་རབ་ཏུ་བཟང་པོའི་འགྲམ་དུ་ཨ་མྲའི་ཚལ་གདུགས་ལྟ་བུར་དབྱར་གནས་པར་ཞལ་གྱིས་བཞེས་སོ། །</p>
<p>དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་བྲམ་ཟེ་ཀ་པི་ན་ལ་དགེ་སློང་ལྔ་བརྒྱ་གཏད་དོ། །</p>
<p>ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་ཉིས་བརྒྱ་ལྔ་བཅུ་གཏད་དོ། །</p>
<p>ཚེ་དང་ལྡན་པ་ཤཱ་རིའི་བུ་ལ་ཉིས་བརྒྱ་ལྔ་བཅུ་གཏད་དོ། །</p>
<p>དེ་ནས་ཚེ་དང་ལྡན་པ་བྲམ་ཟེ་ཀ་པི་ནས་གདམས་ངག་ཕོག་པ་གང་ཡིན་པ་དེ་དག་ནི་ཉོན་མོངས་པ་ཐམས་ཅད་སྤངས་ཏེ། དགྲ་བཅོམ་པའི་འབྲས་བུ་མངོན་སུམ་དུ་བྱས་སོ། ཚེ་དང་ལྡན་པ་མཽད་གལ་གྱི་བུ་ཆེན་པོའི་གང་དག་ཡིན་པ་དེ་དག་ནི་ལན་གཅིག་ཕྱིར་འོང་བའི་འབྲས་བུའོ། །</p>
<p>ཚེ་དང་ལྡན་པ་ཤཱ་རིའི་བུའི་གང་དག་ཡིན་པ་དེ་དག་ནི་རྒྱུན་དུ་ཞུགས་པའི་འབྲས་བུའོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ནི་ཤེས་རབ་ཆེ་བ་རྣམས་དང་། ཚེ་དང་ལྡན་པ་མཽད་གལ་གྱི་བུ་ཆེན་པོ་ནི་མཐུ་ཆེ་བ་དང་། རྫུ་འཕྲུལ་ཆེ་བ་རྣམས་ཀྱི་མཆོག་ཏུ་བསྟན་ལགས་ན། འོན་ཀྱང་ཚེ་དང་ལྡན་པ་བྲམ་ཟེ་ཀ་པི་ནས་གདམས་ངག་ཕོག་པ་གང་དག་ལགས་པ་དེ་དག་ནི་དགྲ་བཅོམ་པ། ཚེ་དང་ལྡན་པ་མཽད་གལ་གྱི་བུ་ཆེན་པོའི་གང་དག་ལགས་པ་དེ་དག་ནི་ལན་གཅིག་ཕྱིར་འོང་བའི་འབྲས་བུ། ཚེ་དང་ལྡན་པ་ཤཱ་རིའི་བུའི་གང་དག་ལགས་པ་དེ་དག་ནི་རྒྱུན་དུ་ཞུགས་པའི་འབྲས་བུ་མངོན་སུམ་དུ་བགྱིས་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ད་ལྟར་དུ་མ་ཟད་ཇི་ལྟར་འདས་པའི་དུས་ན་ཡང་ཀ་པི་ནའི་གདམས་ངག་ཕོག་པ་གང་དག་ཡིན་པ་དེ་དག་ནི་གཟུགས་མེད་པའི་ཁམས་ལ་རབ་ཏུ་བཀོད། མཽད་གལ་གྱི་བུའི་གང་དག་ཡིན་པ་དེ་དག་ནི་གཟུགས་ཀྱི་ཁམས་དང་། ཤཱ་རིའི་བུའི་གང་དག་ཡིན་པ་དེ་དག་ནི་མངོན་པར་ཤེས་པ་ལྔ་ལ་རབ་ཏུ་བཀོད་པ་དེ་ཉོན་ཅིག །དགེ་སློང་དག་སྔོན་བྱུང་བ་དགོན་པའི་གནས་ཞིག་ན་དྲང་སྲོང་གཉིས་ཤིག་གནས་ཏེ་སོ་སོར་འཁོར་ལྔ་བརྒྱ་ལྔ་བརྒྱ་ཡོད་དོ། །</p>
<p>ཇི་ཙམ་དུས་གཞན་ཞིག་ན་དེ་གཉིས་ལས་གཅིག་ཤི་ནས་དེའི་བྲམ་ཟེའི་ཁྱེའུ་རྣམས་བླ་མ་དང་བྲལ་བའི་སྡུག་བསྔལ་བ་དང་། ཡིད་མི་བདེ་བས་གདུངས་ནས་ཕན་ཚུན་འཕྱན་འཕྱན་ནས་དྲང་སྲོང་ཅིག་ཤོས་དེའི་དྲུང་དུ་འོངས་པ་དང་། དེས་དེ་རྣམས་མིག་མཆི་མས་གང་བ་མཐོང་ནས་དྲིས་པ། བྲམ་ཟེའི་ཁྱེའུ་དག་ཁྱེད་ཀྱི་མཁན་པོ་དེ་གར་སོང་། གུམ་མོ། །</p>
<p>དེས་བསམས་པ། བདག་འདས་ན་བྲམ་ཟེའི་ཁྱེའུ་རྣམས་འདི་འདྲ་བའི་གནས་སྐབས་སུ་འགྱུར་གྱིས། མ་ལ་བདག་གིས་འདི་དག་བསྡུ་བར་བྱའོ་སྙམ་ནས་དེས་དེ་རྣམས་དབུགས་ཕྱུང་སྟེ་བསྡུས་སོ། །</p>
<p>ཇི་ཙམ་དུས་གཞན་ཞིག་ན་དྲང་སྲོང་དེ་ཡང་ནད་ཀྱིས་ཐེབས་པར་གྱུར་ནས། དེའི་སློབ་མ་མཆོག་གསུམ་ཡོད་པ་ལ་དེས་གཅིག་ལ་ནི་ལྔ་བརྒྱ། གཉིས་པ་ལ་ནི་ཉིས་བརྒྱ་ལྔ་བཅུ། གསུམ་པ་ལ་ནི་ཉིས་བརྒྱ་ལྔ་བཅུ་གཏད་དོ། །</p>
<p>དེ་ནི་འཆི་བའི་ཆོས་དང་ལྡན་པར་གྱུར་ཏོ། །</p>
<p>དེ་ལ་ལྔ་བརྒྱ་གཏད་པ་གང་ཡིན་པ་དེས་ནི་ཇི་ལྟར་གཟུགས་མེད་པའི་ཁམས་ལ་བཀོད་པ་དེ་ལྟར་གདམས་ངག་ཕོག་གོ། །</p>
<p>ཉིས་བརྒྱ་ལྔ་བཅུ་གཏད་པ་གང་ཡིན་པ་དེས་ནི་ཇི་ལྟར་གཟུགས་ཀྱི་ཁམས་ལ་བཀོད་པ་དེ་ལྟར་གདམས་ངག་ཕོག་གོ། །</p>
<p>ཉིས་བརྒྱ་ལྔ་བཅུ་ཕོག་པ་ཅིག་ཤོས་ཀྱིས་ནི་ཇི་ལྟར་མངོན་པར་ཤེས་པ་ལྔ་ལ་བཀོད་པ་དེ་ལྟར་གདམས་ངག་ཕོག་གོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་དྲང་སྲོང་བྲམ་ཟེའི་ཁྱེའུ་ལྔ་བརྒྱ་གཟུགས་མེད་པའི་ཁམས་ལ་འགོད་པ་གང་ཡིན་པ་དེ་ནི་དགེ་སློང་ཀ་པི་ན་འདི་ཉིད་ཡིན་ནོ། །</p>
<p>ཉིས་བརྒྱ་ལྔ་བཅུ་གཟུགས་ཀྱི་ཁམས་ལ་རབ་ཏུ་འགོད་པ་གང་ཡིན་པ་དེ་ནི་དགེ་སློང་མཽད་གལ་གྱི་བུ་འདི་ཉིད་ཡིན་ནོ། །</p>
<p>ཅིག་ཤོས་ཀྱིས་ཉིས་བརྒྱ་ལྔ་བཅུ་མངོན་པར་ཤེས་པ་ལྔ་ལ་རབ་ཏུ་དགོད་པ་གང་ཡིན་པ་དེ་ནི་དགེ་སློང་ཤཱ་རིའི་བུ་འདི་ཉིད་ཡིན་ནོ། །</p>
<p>འོན་ཀྱང་དགེ་སློང་ཀ་པི་ནས་གདམས་ངག་ཕོག་པ་གང་ཡིན་པ་དེ་ནི་དབང་པོ་རྣོན་པོ་ཡིན་ནོ། །</p>
<p>མཽད་གལ་གྱི་བུའི་གང་ཡིན་པ་དེ་དག་ནི་དབང་པོ་འབྲིང་པོ་ཡིན་ནོ། །</p>
<p>ཤཱ་རིའི་བུའི་གང་ཡིན་པ་དེ་དག་ནི་དབང་པོ་རྟུལ་པོ་ཡིན་ནོ། །</p>
<p>གལ་ཏེ་ཤཱ་རིའི་བུས་གདམས་ངག་ཕོག་པར་མ་གྱུར་ན་དེ་དག་གིས་དྲོ་བར་གྱུར་པ་ཡང་རྟོགས་པར་མི་འགྱུར་རོ། །</p>
<p>ཀེ་ནའི་བུ་ནི་རལ་པ་ཅན། །</p>
<p>ཇི་ལྟར་སངས་རྒྱས་བསྔགས་བརྗོད་པ། །</p>
<p>རབ་ཏུ་དང་བའི་སེམས་ཀྱིས་ནི། །</p>
<p>ཐམས་ཅད་མཐུན་པར་མཉན་པར་གྱིས། །</p>
<p>ཀེ་ནའི་བུ་ཡི་ཁྱིམ་དུ་ནི། །</p>
<p>དུས་གཅིག་ཅིག་ན་སྟོན་པ་པོ། །</p>
<p>དཔའ་ཆེན་ཉན་ཐོས་ཐབས་ཅིག་ཏུ། །</p>
<p>གདུགས་ཚོད་ལ་ནི་སྤྱན་དྲངས་སོ། །</p>
<p>ཀེ་ནའི་བུ་ཡི་ཁྱིམ་དུ་ནི། །</p>
<p>ཟས་ཀྱི་ཞལ་ཏ་བྱེད་པ་དག །བྲམ་ཟེ་རི་བོས་མཐོང་གྱུར་ཏེ། །</p>
<p>མཐོང་ནས་ཀེ་ནའི་བུ་ལ་དྲིས། །</p>
<p>བག་མ་ལེན་ཏམ་འོན་ཏེ་ཅི། །</p>
<p>རྒྱལ་པོ་ཡུལ་འཁོར་མགྲོན་བོས་སམ། །</p>
<p>ཁྱོད་ཀྱི་མཆོད་སྦྱིན་ཆེ་དུས་སམ། །</p>
<p>དྲིས་པ་དེ་ནི་བདག་ལ་སྨྲོས། །</p>
<p>བདག་ནི་བག་མ་མི་ལེན་ལ། །</p>
<p>རྒྱལ་པོའམ་ཡུལ་འཁོར་མགྲོན་མ་བོས། །</p>
<p>བདག་གིས་སངས་རྒྱས་སེམས་དཔའ་མཆོག །གདུགས་ཚོད་ལ་ནི་སྤྱན་དྲངས་སོ། །</p>
<p>རི་བོས་སངས་རྒྱས་སྒྲ་ཐོས་ནས། །</p>
<p>ཡིད་སྐྱོ་བ་ནི་སྐྱེས་གྱུར་ཏེ། །</p>
<p>སངས་རྒྱས་དེ་ཅི་ཀེ་ནའི་བུ། །</p>
<p>དྲིས་པ་དེ་ནི་བདག་ལ་སྨྲོས། །</p>
<p>ཤཱཀྱའི་རིགས་ལས་སྐྱེས་པ་ཡི། །</p>
<p>སྟོན་པ་གང་ཟག་ཟླ་མེད་ཡོད། །</p>
<p>དེ་ནི་ཆོས་ཀུན་བློ་ལྡན་པས། །</p>
<p>དེ་བས་སངས་རྒྱས་ཞེས་བྱའོ། །</p>
<p>འདུས་བྱས་འཇིག་པར་འགྱུར་བའི་ཆོས། །</p>
<p>འདས་པ་སངས་རྒྱས་ཀྱིས་གཟིགས་ལ། །</p>
<p>དེ་བཞིན་མ་འོངས་པ་གཟིགས་ཤིང་། །</p>
<p>ད་ལྟར་བྱུང་བ་རྣམས་ཀྱང་གཟིགས། །</p>
<p>མངོན་ཤེས་བྱ་བ་ཇི་སྙེད་པ། །</p>
<p>དེ་ཀུན་རྟོགས་པས་ཐམས་ཅད་རིག །ཐམས་ཅད་མཁྱེན་ཅིང་ཐམས་ཅད་གཟིགས། །</p>
<p>དེ་བས་སངས་རྒྱས་ཞེས་བྱའོ། །</p>
<p>མངོན་པར་ཤེས་བྱ་མངོན་ཤེས་བྱས། །</p>
<p>བསྒོམ་པར་བྱ་བ་རྣམས་ཀྱང་བསྒོམས། །</p>
<p>སྤང་བར་བྱ་བ་སྤངས་པས་ན། །</p>
<p>དེ་བས་སངས་རྒྱས་ཞེས་བྱའོ། །</p>
<p>གང་ཞིག་བལྟམས་པར་གྱུར་པ་ན། །</p>
<p>རྒྱ་མཚོ་རི་བོར་བཅས་པ་ཡི། །</p>
<p>ས་འདི་རབ་ཏུ་གཡོས་མཛད་པ། །</p>
<p>དེ་ལ་ཐལ་སྦྱར་ཕྱག་འཚལ་ལོ། །</p>
<p>གང་གིས་བདུད་དང་ནག་པོ་ཡི། །</p>
<p>རྩ་ལག་བཞོན་བཅས་བཅོམ་ནས་ནི། །</p>
<p>དེ་བཞིན་གཤེགས་ཀྱི་སྟོབས་ཐོབ་པ། །</p>
<p>དེ་ལ་ཐལ་སྦྱར་ཕྱག་འཚལ་ལོ། །</p>
<p>བཱ་རཱ་ཎ་སཱིའི་གྲོང་བཞུད་ནས། །</p>
<p>གང་གིས་རྣམ་པ་བཅུ་གཉིས་པའི། །</p>
<p>ཆོས་ཀྱི་འཁོར་ལོ་དེ་བསྐོར་བ། །</p>
<p>དེ་ལ་ཐལ་སྦྱར་ཕྱག་འཚལ་ལོ། །</p>
<p>གང་གིས་འདོད་ཆགས་བཅིང་བས་བཅིངས། །</p>
<p>འདོད་ཆགས་ཞེ་སྡང་གིས་གདུངས་པའི། །</p>
<p>སེམས་ཅན་མང་པོ་གྲོལ་མཛད་པའི། །</p>
<p>དེ་ལ་ཐལ་སྦྱར་ཕྱག་འཚལ་ལོ། །</p>
<p>སངས་རྒྱས་བཅོམ་ལྡན་གང་ཞིག་ན། །</p>
<p>རྣམ་འདྲེན་དེ་ནི་ཇི་སྲིད་ན། །</p>
<p>ཤཱཀྱའི་སྲས་པོ་འོད་མཛད་ལ། །</p>
<p>དེ་རིང་ཉིད་ནས་སྐྱབས་སུ་འགྲོ། །</p>
<p>ཚལ་སྡུག་ཡིད་དུ་འོང་བ་དེ། །</p>
<p>གང་ན་བ་ནི་བྲམ་ཟེའི་ཆོས། །</p>
<p>དྲི་ཟའི་རྒྱལ་པོ་ལྟ་བུ་ཡི། །</p>
<p>སངས་རྒྱས་བླ་མེད་མཐོང་བར་གྱུར། །</p>
<p>ན་བཟའ་ངུར་སྨྲིག་འོད་ལྡན་དེ། །</p>
<p>གསེར་མདོག་ཉི་མའི་འོད་ཟེར་ཅན། །</p>
<p>དེ་བཞིན་གསེར་ནི་བཙོ་མ་ཡི། །</p>
<p>གསེར་ལས་གཟུགས་ནི་བྱས་པ་བཞིན། །</p>
<p>སཱ་ལ་ཤིང་གི་མེ་ཏོག་དང་། །</p>
<p>ཀར་ནི་ཀ་རའི་མེ་ཏོག་འདྲ། །</p>
<p>རིན་ཆེན་སྣ་ཚོགས་སྤྲས་པ་ཡི། །</p>
<p>རིན་ཆེན་མཆོད་སྡོང་ཇི་བཞིན་ནོ། །</p>
<p>ནྱ་གྲོ་དྷ་ལྟ་བུར་ནི། །</p>
<p>ཆུ་ཞེང་གབ་པར་གྱུར་པ་དང་། །</p>
<p>ཁོར་ཡུག་འདོམ་གང་འོད་ཀྱིས་ནི། །</p>
<p>ཀུན་ནས་སྣང་བ་དག་ཏུ་མཛད། །</p>
<p>རྒྱལ་སྲིད་རྒྱས་དང་ཉེ་དུར་བཅས། །</p>
<p>འདོད་པ་ཀུན་དགའ་སྤངས་ནས་ནི། །</p>
<p>རབ་ཏུ་བྱུང་བར་མངོན་བྱུང་བའི། །</p>
<p>ཐུབ་པ་དབེན་པ་རྣམས་ལ་དགྱེས། །</p>
<p>སྤོས་ངད་ལྡང་བའི་སེང་གེ་ནི། །</p>
<p>ནགས་སུ་འཇིགས་པ་མེད་པ་ལྟར། །</p>
<p>སེང་གེ་ལྟ་བུར་བསྙེངས་མེད་གསུང་། །</p>
<p>བྲམ་ཟེ་སངས་རྒྱས་མཐོང་བར་འགྱུར། །</p>
<p>ཞལ་འཛུམ་འཇམ་པའི་གསུང་དང་ནི། །</p>
<p>ཚངས་པའི་གསུང་དང་སྙན་པའི་གསུང་། །</p>
<p>རྔ་ཡི་སྒྲ་ཡི་གསུང་ལྟ་བུའི། །</p>
<p>སངས་རྒྱས་བྲམ་ཟེ་མཐོང་བར་འགྱུར། །</p>
<p>ཟླ་བ་དག་པ་ནམ་མཁའ་ལ། །</p>
<p>རྒྱུ་སྐར་རྣམས་ཀྱིས་ཡོངས་བསྐོར་བའི། །</p>
<p>ཟླ་བའི་དཀྱིལ་འཁོར་ལྟ་བུ་ཡི། །</p>
<p>སངས་རྒྱས་བྲམ་ཟེ་མཐོང་བར་འགྱུར། །</p>
<p>ཉི་མའི་འོད་ཟེར་དང་ལྡན་པ། །</p>
<p>ནམ་མཁའི་ངོས་ལ་མཛེས་ལྟ་ཡི། །</p>
<p>སངས་རྒྱས་མུན་པ་བྲལ་གྱུར་ཅིང་། །</p>
<p>མཛེས་པ་བྲམ་ཟེ་མཐོང་བར་འགྱུར། །</p>
<p>ཇི་ལྟར་ཁྱུ་བའི་ཁྱུ་མཆོག་ནི། །</p>
<p>ནོག་དང་ལྡན་པ་མི་གཡོ་གནས། །</p>
<p>སྐྱེས་བུ་ཁྱུ་མཆོག་སྟོབས་བཅུ་ལྡན། །</p>
<p>སངས་རྒྱས་བྲམ་ཟེ་མཐོང་བར་འགྱུར། །</p>
<p>རྒྱ་མཚོ་དག་ནི་གཏིང་ཟབ་པའི། །</p>
<p>ཆུ་ཆེན་ཚད་གཟུང་མེད་ལྟ་ཡི། །</p>
<p>སངས་རྒྱས་བསམ་གཏན་པ་ཡི་མཆོག །བསམ་གྱིས་མི་ཁྱབ་བླ་མེད་མཐོང་། །</p>
<p>ནག་པོའི་ཕྱོགས་ལས་ངེས་བྱུང་བའི། །</p>
<p>ཉི་མ་མཁའ་ལ་གསལ་བ་དང་། །</p>
<p>མེ་ཡི་ཕུང་པོ་འབར་བ་ལྟའི། །</p>
<p>གཽ་ཏམ་སངས་རྒྱས་མཐོང་བར་འགྱུར། །</p>
<p>ཇི་ལྟར་འཁོར་ལོས་སྒྱུར་རྒྱལ་པོ། །</p>
<p>ཞབས་འབྲིང་བྱེ་བས་ཡོངས་བསྐོར་ལྟར། །</p>
<p>དེ་བཞིན་རྫོགས་པའི་སངས་རྒྱས་ནི། །</p>
<p>དགྲ་བཅོམ་རྣམས་ཀྱིས་མདུན་བྱས་མཛེས། །</p>
<p>འདོད་པ་རྣམས་ལ་དབང་སྒྱུར་དང་། །</p>
<p>ཇི་ལྟར་ཚངས་ཆེན་དབང་ཕྱུག་ལྟར། །</p>
<p>སྟོང་གསུམ་གྱི་ནི་འཇིག་རྟེན་ཁམས། །</p>
<p>ཐུབ་པ་དབང་ནི་སྒྱུར་བར་མཛད། །</p>
<p>གང་ཐོས་ཉེ་བར་ཞི་འགྱུར་ཞིང་། །</p>
<p>སྡུག་བསྔལ་མཚོ་ཆེན་ལས་སྒྲོལ་བ། །</p>
<p>སྡུག་བསྔལ་རྣམ་པ་དུ་མ་དང་། །</p>
<p>སྡུག་བསྔལ་ཀུན་འབྱུང་གང་ཡིན་དང་། །</p>
<p>སྡུག་བསྔལ་ཉེ་བར་ཞི་བ་དང་། །</p>
<p>ལམ་ནི་ཡན་ལག་བཞི་ཚན་གཉིས། །</p>
<p>སྦྲང་རྩི་མ་བསྐོལ་རོ་ལྟ་བུའི། །</p>
<p>བདེན་པ་དག་ནི་རབ་ཏུ་འཆད། །</p>
<p>ནོར་མེད་རྣམས་ལ་ནོར་སྦྱིན་ཞིང་། །</p>
<p>ནད་པ་རྣམས་ཀྱི་དཔྱད་ཀྱང་མཛད། །</p>
<p>གནོད་པ་རྣམས་ཀྱི་སྐྱབས་གྱུར་པས། །</p>
<p>སྐྱེ་དགུ་སྡུག་བསྔལ་གྲོལ་བར་མཛད། །</p>
<p>མུན་པར་གྱུར་པའི་སེམས་ཅན་དང་། །</p>
<p>བླུན་པོ་ལམ་གོལ་རྒྱུ་བ་དང་། །</p>
<p>བདེ་བ་མྱ་ངན་འདས་འགྲོ་བའི། །</p>
<p>ལམ་ནི་དྲང་པོ་རབ་ཏུ་སྟོན། །</p>
<p>འདོད་ཆགས་ཞེ་སྡང་ཀུན་འབར་ཞིང་། །</p>
<p>གཏི་མུག་རབ་འབར་སྐྱེ་དགུ་རྣམས། །</p>
<p>ཇི་ལྟར་སྤྲིན་ཆེན་ཆར་འབེབས་ལྟར། །</p>
<p>ཐུབ་པ་ཆེན་པོས་ཞི་བར་མཛད། །</p>
<p>གཟུགས་དང་ཁ་དོག་སྟོབས་ལྡན་པ། །</p>
<p>དེ་དང་འདྲ་བ་ཡོད་མ་ཡིན། །</p>
<p>སྐུ་མཁྲེགས་སྟོབས་མཆོག་ལྡན་པ་ནི། །</p>
<p>རི་བོ་བཞིན་དུ་ཤིན་ཏུ་གནས། །</p>
<p>རྙེད་དང་མ་རྙེད་བདེ་སྡུག་དང་། །</p>
<p>སྨད་པ་དང་ནི་བསྟོད་པ་དང་། །</p>
<p>གྲགས་པ་དང་ནི་མ་གྲགས་པས། །</p>
<p>ཆུ་ཡིས་པད་མ་བཞིན་མ་གོས། །</p>
<p>སྲོག་གཅོད་པ་ནི་རྣམ་སྤངས་ཏེ། །</p>
<p>མ་བྱིན་པ་ལ་དགའ་མི་བྱེད། །</p>
<p>བདེན་པ་གསུང་ཞིང་ཚངས་པར་སྤྱོད། །</p>
<p>དེ་ནི་ཕྲ་མ་སྤངས་པ་ཡིན། །</p>
<p>ཚིག་རྩུབ་དག་ནི་མི་གསུང་ཞིང་། །</p>
<p>དུས་སུ་བབ་པ་འཇམ་པོར་གསུང་། །</p>
<p>དེ་ནི་འདོད་ལ་བརྣབ་སེམས་མེད། །</p>
<p>སྐྱེ་བོ་རྣམས་ལ་དེ་སེམས་བྱམས། །</p>
<p>ཡང་དག་ལྟ་བ་ཕུན་སུམ་ཚོགས། །</p>
<p>ཏིང་ངེ་འཛིན་སྟོབས་སྤྱོད་ཡུལ་བ། །</p>
<p>བསམ་གཏན་ཆེན་པོ་མངོན་ཤེས་དྲུག །རྫུ་འཕྲུལ་གྱིས་ནི་མཁའ་ལ་གཤེགས། །</p>
<p>ལྷ་དང་མི་ཡི་སྒྲ་དག་ནི། །</p>
<p>གང་ཡིན་རྣམ་པ་སྣ་ཚོགས་གསན། །</p>
<p>ཉོན་མོངས་ཅན་ནམ་དགེ་ཡང་རུང་། །</p>
<p>ཕ་རོལ་གྱི་ནི་སེམས་ཀྱང་མཁྱེན། །</p>
<p>གང་དང་གང་དུ་སྔོན་གནས་པ། །</p>
<p>སྔོན་གྱི་གནས་ལ་མཁས་པ་དང་། །</p>
<p>སེམས་ཅན་འགྲོ་དང་འོང་བ་ཡི། །</p>
<p>འཆི་འཕོ་དང་ནི་སྐྱེ་བ་མཁྱེན། །</p>
<p>ཟག་པ་ཟད་ཅིང་མི་ལྡན་པས། །</p>
<p>ཉེར་ཞི་ཤིན་ཏུ་མྱ་ངན་འདས། །</p>
<p>དབང་པོ་ཞི་ཞིང་ཐུགས་ཞི་བ། །</p>
<p>མཚོ་ནི་གང་བ་བཞིན་དུ་གནས། །</p>
<p>པད་མའི་རྫིང་ན་གླང་པོ་ཆེ། །</p>
<p>དམ་པ་དྲུག་བཅུ་ལོན་པ་ལྟར། །</p>
<p>མཐོང་ན་ངོམས་ནི་མི་ཤེས་པས། །</p>
<p>བྲམ་ཟེ་དགའ་བ་ཐོབ་པར་འགྱུར། །</p>
<p>རི་བོ་བཅོམ་ལྡན་འདི་འདྲ་སྟེ། །</p>
<p>དེ་ཡི་སྐུ་ནི་སྐྱེས་ཆེན་གྱི། །</p>
<p>སུམ་བཅུ་རྩ་གཉིས་མཚན་མངའ་ཞིང་། །</p>
<p>གཟི་བརྗིད་མེ་ཡི་ཕུང་པོ་བཞིན། །</p>
<p>གང་གིས་ལོ་བརྒྱ་ཚང་བར་ནི། །</p>
<p>སྐྱོབ་པའི་བསྔགས་པ་བརྗོད་བྱས་ཀྱང་། །</p>
<p>དེ་བཞིན་གཤེགས་པ་ཚད་མེད་པས། །</p>
<p>དེས་ནི་མཐར་ཕྱིན་མི་འགྱུར་རོ། །</p>
<p>བྲམ་ཟེ་གང་གིས་དེ་མཐོང་བ། །</p>
<p>དེ་ཡི་རྙེད་པ་བླ་ན་མེད། །</p>
<p>གང་གིས་མཐོང་བས་སྐྱབས་སོང་བ། །</p>
<p>དེ་ཡི་རྙེད་པ་དེ་བས་འཕགས། །</p>
<p>བྲམ་ཟེ་རི་བོས་ཐུབ་ཆེན་གྱི། །</p>
<p>བསྔགས་པ་ཐོས་ནས་སྐྱོ་བར་གྱུར། །</p>
<p>དབེན་པའི་སེམས་ཀྱི་རྟོག་པ་ཡིས། །</p>
<p>ཀ་ནའི་བུ་ལ་འདི་སྐད་སྨྲས། །</p>
<p>མིར་གྱུར་པ་ལ་བདག་གིས་ནི། །</p>
<p>དེ་འདྲའི་བསྔགས་པ་ཐོས་མ་མྱོང་། །</p>
<p>ཀེ་ན་འཆད་པ་དང་སྦྱར་ན། །</p>
<p>དེ་ནི་འཇིག་རྟེན་ཀུན་གྱི་གཙོ། །</p>
<p>ཚོང་པ་ནོར་དག་དོན་གཉེར་ལྟར། །</p>
<p>ཁྱོད་ཀྱིས་ང་རྒྱལ་རྒྱལ་མཚན་སྤོངས། །</p>
<p>དེ་ལ་བཀུར་སྟི་གུས་བྱོས་དང་། །</p>
<p>བྲམ་ཟེ་དགའ་བ་ཐོབ་པར་འགྱུར། །</p>
<p>བྲམ་ཟེ་ཁྱེའུ་ནི་ལྔ་བརྒྱ་ཡིས། །</p>
<p>སློབ་མ་དག་གིས་མདུན་བདར་ཏེ། །</p>
<p>སངས་རྒྱས་བཞུགས་པ་བཟང་པོ་དེར། །</p>
<p>བྲམ་ཟེ་རི་བོ་སོང་བར་གྱུར། །</p>
<p>ལྷ་རྣམས་ཀྱི་ནི་དགའ་ཚལ་ལྟར། །</p>
<p>མེ་ཏོག་ཤིང་ནི་ཕུན་སུམ་ཚོགས། །</p>
<p>རྣམ་པར་དབེན་ཞིང་སྒྲ་མེད་ཅིང་། །</p>
<p>བྱ་ཡི་ཚོགས་ཀྱིས་བསྟེན་གྱུར་པ། །</p>
<p>མི་མིན་གདུག་པ་མི་རྒྱུ་བ། །</p>
<p>ཤཱཀྱའི་སྲས་ཀྱིས་བསྟེན་པ་ཡི། །</p>
<p>ཆོས་ཀྱི་རྒྱལ་པོའི་གནས་སུ་ནི། །</p>
<p>དེ་ནས་བྲམ་ཟེས་ཞུགས་པར་གྱུར། །</p>
<p>མ་དུལ་འདུལ་བ་ཁ་ལོ་སྒྱུར། །</p>
<p>སྐྱེས་བུ་དམ་པ་མཐོང་ནས་ནི། །</p>
<p>རི་བོ་ཡིས་ནི་ཚིག་གསོལ་པ། །</p>
<p>ཤེས་ལྡན་ཅིག་སྙུན་མི་མངའམ། །</p>
<p>ཀ་ལ་པིང་ཀའི་སྒྲ་དབྱངས་ཅན། །</p>
<p>སངས་རྒྱས་སྙན་ཅིང་གསལ་བའི་བཀས། །</p>
<p>རི་བོ་ལ་ནི་སླར་གསུངས་པ། །</p>
<p>ང་ལ་ནད་ནི་ཡོད་མིན་ཏེ། །</p>
<p>ཉེས་པ་མེད་ཅིང་སྡིག་པ་མེད། །</p>
<p>ཐེ་ཚོམ་ཐམས་ཅད་རྣམ་པར་ཆད། །</p>
<p>རྣམ་པར་གྲོལ་ཞིང་མི་ལྡན་པ། །</p>
<p>ང་ནི་ཟག་མེད་ཐ་བ་མེད། །</p>
<p>འཇིག་རྟེན་ན་ནི་རྡུལ་མེད་རྒྱུ། །</p>
<p>གཙང་ཞིང་དག་ལ་དྲི་ང་མེད། །</p>
<p>དེས་ན་བྲམ་ཟེ་ང་གཙང་སྟེ། །</p>
<p>ཁོན་དང་འཇིགས་པ་ཀུན་ལས་རྒལ། །</p>
<p>རི་བོ་ཁྱོད་ཀྱང་འོངས་པ་ལེགས། །</p>
<p>སྟན་འདི་ལ་ནི་ལེགས་པར་འདུག །བྲམ་ཟེ་ཅི་ག་བདེ་འམ་ཁྱོད། །</p>
<p>ལུས་ནི་ངལ་བར་མ་གྱུར་མོད། །</p>
<p>དཔའ་བོ་ཆེན་པོ་ཁྱོད་མཐོང་བས། །</p>
<p>ཐུབ་པ་ཆེན་པོ་ད་ལྟར་བདེ། །</p>
<p>རྒྱན་རྣམས་ཀྱིས་ནི་བརྒྱན་པ་ལྟར། །</p>
<p>ཡིད་ནི་རབ་ཏུ་དགའ་བ་ཡིས། །</p>
<p>དེ་དང་རྗེས་སུ་འཚམ་པའི་གཏམ། །</p>
<p>རིམ་པ་བཞིན་དུ་བྱས་ནས་ནི། །</p>
<p>དེ་ནས་བྲམ་ཟེ་འཛེམ་པ་དང་། །</p>
<p>དམན་པའི་ཡིད་ཀྱིས་འདུག་པར་གྱུར། །</p>
<p>ཀློག་པ་དང་ནི་གསང་ཚིག་འཛིན། །</p>
<p>རིག་བྱེད་གསུམ་གྱི་རིག་མཐར་ཕྱིན། །</p>
<p>བྲམ་ཟེ་རི་བོ་འདུག་ནས་ནི། །</p>
<p>ཐུབ་པའི་མཚན་ལ་རྟོག་པར་བྱེད། །</p>
<p>འཇིག་རྟེན་གྱི་ནི་མགོན་པོ་ཡི། །</p>
<p>སྐུ་ལ་མཚན་ནི་སུམ་བཅུ་མཐོང་། །</p>
<p>ལྗགས་སྲབ་མདོམས་སྦ་སྦུབས་ནུབ་པ། །</p>
<p>གཉིས་ལ་རི་བོ་ཐེ་ཚོམ་ཟ། །</p>
<p>ཐུབ་པ་ཆེན་པོའི་མཚན་རྣམས་ལ། །</p>
<p>ཐེ་ཚོམ་ཡིད་གཉིས་གྱུར་ནས་ནི། །</p>
<p>རྫོགས་པའི་སངས་རྒྱས་ཉི་མའི་རིགས། །</p>
<p>བདེན་པའི་མཆན་ལ་ཡོངས་ཞུས་པ། །</p>
<p>ཐུབ་པ་ཆེན་པོའི་མཚན་རྣམས་ནི། །</p>
<p>སུམ་བཅུ་རྩ་གཉིས་ཐོབ་པ་གང་། །</p>
<p>གཽ་ཏམ་ཁྱོད་ཀྱིས་སྐུ་དག་ལ། །</p>
<p>གཉིས་ནི་གཡར་སྔར་མ་བབ་བོ། །</p>
<p>མི་ཡི་དམ་པ་མདོམས་ཀྱི་ནི། །</p>
<p>སྦ་བ་སྦུབས་སུ་ནུབ་ལགས་སམ། །</p>
<p>ལྗགས་བཟང་ཞེས་ནི་བགྱི་བ་ཡང་། །</p>
<p>ཅི་ག་ཐུང་བ་མ་ལགས་གྲང་། །</p>
<p>ཐུབ་ཆེན་བདག་གིས་ཅི་ནས་ཀྱང་། །</p>
<p>ལྗགས་རིང་གློ་བར་ཆུད་འགྱུར་བ། །</p>
<p>ལྗགས་སྲབ་མྱུར་དུ་བརྐྱང་མཛད་དེ། །</p>
<p>བདག་གི་ཐེ་ཚོམ་བསལ་དུ་གསོལ། །</p>
<p>རྣམ་པར་འདྲེན་རྣམས་འཇིག་རྟེན་དུ། །</p>
<p>བརྒྱ་ལམ་ན་ནི་ལན་འགའ་འབྱུང་། །</p>
<p>ཨུ་དུམ་བཱ་རིའི་མེ་ཏོག་བཞིན། །</p>
<p>ཐུབ་པ་ཆེན་པོ་དཀོན་པ་ལགས། །</p>
<p>སོས་ཀ་སྐམ་པ་ཆབ་དང་ནི། །</p>
<p>བཀྲེས་པ་ལ་ནི་གཡར་ཟས་དང་། །</p>
<p>ནད་པ་སྨན་ལ་ཇི་ལྟ་བར། །</p>
<p>སྟོན་པ་ལ་ནི་བཀུར་སྟི་བགྱིད། །</p>
<p>ཀ་ལ་པིང་ཀའི་སྒྲ་དབྱངས་ཅན། །</p>
<p>སངས་རྒྱས་སྙན་ཅིང་གསལ་བའི་བཀས། །</p>
<p>རི་བོ་ལ་ནི་སླར་གསུངས་པ། །</p>
<p>བྲམ་ཟེ་ཐེ་ཚོམ་སྤང་བར་གྱིས། །</p>
<p>ལྗགས་ཀྱིས་སྤྱན་དང་སྙན་དག་ནི། །</p>
<p>རབ་ཏུ་ཁེབས་པར་ལྗགས་རིང་གིས། །</p>
<p>ཞལ་གྱི་དཀྱིལ་འཁོར་ཁེབས་པར་མཛད། །</p>
<p>རྫུ་འཕྲུལ་བཞི་ལ་མཁས་པ་ཡིས། །</p>
<p>རྫུ་འཕྲུལ་གྱིས་ཀྱང་བསྟན་མཛད་པས། །</p>
<p>ཐུབ་པའི་མདོམས་སྦ་སྦུབས་ནུབ་པ། །</p>
<p>བྲམ་ཟེ་རི་བོས་མཐོང་བར་གྱུར། །</p>
<p>ཐུབ་པ་ཆེན་པོས་མཚན་རྣམས་ལ། །</p>
<p>ཐེ་ཚོམ་མེད་ཅིང་ཟུག་རྔུ་ཕྱུང་། །</p>
<p>སེམས་ཀྱི་རྟོག་པ་རབ་དགའ་ནས། །</p>
<p>རི་བོ་ཡིས་ནི་ཚིག་གསོལ་པ། །</p>
<p>སུམ་བཅུ་གཉིས་དང་དཔེ་བྱད་རྣམས། །</p>
<p>བདག་གིས་གསང་ཚིག་ལས་ཐོས་པ། །</p>
<p>དེ་ཀུན་ཁྱོད་ཀྱི་སྐུ་འདི་ལ། །</p>
<p>ཡོངས་སུ་རྫོགས་ཏེ་མ་ཚང་མེད། །</p>
<p>དགེ་དང་ལྡན་པས་སྤྱོད་པ་བཟང་། །</p>
<p>ལེགས་པར་འཁྲུངས་པས་བལྟ་ན་སྡུག །ཉན་ཐོས་དགེ་འདུན་དབུས་ན་ནི། །</p>
<p>གདུགས་བདལ་བ་ནི་ལྟ་བུར་མཛེས། །</p>
<p>དམ་པར་བསྔགས་པ་ཁྱོད་ལ་ནི། །</p>
<p>དགེ་སྦྱོང་དངོས་པོས་ཅི་ཞིག་བགྱི། །</p>
<p>མི་ཡི་ཁྱུ་མཆོག་ཁྱོད་ལྟ་བུ། །</p>
<p>དཔུང་གི་ཡན་ལག་བཞི་དག་དང་། །</p>
<p>རིན་ཆེན་བདུན་དང་ལྡན་པ་ཡི། །</p>
<p>འཁོར་ལོས་སྒྱུར་བའི་རྒྱལ་པོར་འོས། །</p>
<p>ས་བདག་རྒྱལ་པོ་མཛད་ནས་ནི། །</p>
<p>ས་སྟེང་འཁོར་ལོས་སྒྱུར་བར་མཛོད། །</p>
<p>རི་བོ་ང་ནི་རྒྱལ་པོ་སྟེ། །</p>
<p>ཆོས་ཀྱི་རྒྱལ་ཆེན་བླ་ན་མེད། །</p>
<p>ང་ནི་ས་ཡི་དཀྱིལ་འཁོར་འདིར། །</p>
<p>ཆོས་ཀྱི་འཁོར་ལོ་སྐོར་བར་བྱེད། །</p>
<p>ང་ཡི་རིགས་ནི་རྒྱལ་རིགས་ཏེ། །</p>
<p>ང་ནི་དགེ་བའི་རིག་ལས་འཁྲུངས། །</p>
<p>བདུད་དཔུང་བཅས་པར་བཅོམ་ནས་ནི། །</p>
<p>རྫོགས་པའི་བྱང་ཆུབ་དམ་པ་ཐོབ། །</p>
<p>བྲམ་ཟེ་ངའི་དྲན་འཁོར་ལོ་སྟེ། །</p>
<p>ང་ཡི་ཤེས་རབ་བློན་པོ་ཡིན། །</p>
<p>བརྩོན་འགྲུས་ཤུགས་མགྱོགས་རྟ་ཕོ་ནི། །</p>
<p>བཏང་ན་དང་ལ་འབྱུང་བ་ཡིན། །</p>
<p>ང་ཡི་ནོར་བུ་དམ་པ་ནི། །</p>
<p>ཏིང་འཛིན་མུན་པ་གསལ་བྱེད་ཡིན། །</p>
<p>བཏང་སྙོམས་གླང་ཆེན་དམ་པ་སྟེ། །</p>
<p>བསྐུལ་ན་དང་ལ་རྒྱུག་པ་ཡིན། །</p>
<p>ཆགས་བཅས་བུད་མེད་འདོད་པ་ལྟར། །</p>
<p>བྲམ་ཟེ་ངའི་དགའ་འདོད་པ་ཡིན། །</p>
<p>བྲམ་ཟེ་ང་ཡི་ཁྱིམ་བདག་ནི། །</p>
<p>ཤིན་ཏུ་སྦྱངས་ནོར་དམ་པ་ཡིན། །</p>
<p>ང་ཡི་བྱང་ཆུབ་ཡན་ལག་བདུན། །</p>
<p>འཇིག་རྟེན་ཀུན་འདས་རིན་ཆེན་དེས། །</p>
<p>ལོང་བར་གྱུར་ཅིང་གཉིད་ལོག་པའི། །</p>
<p>སྐྱེ་དགུ་འདི་དག་སད་པར་བྱ། །</p>
<p>ཕྱོགས་རྣམས་ཀུན་ནས་ང་རྒྱལ་བས། །</p>
<p>ང་ལ་སྡོ་བའི་དགྲ་ཡོད་མིན། །</p>
<p>ཉོན་མོངས་ཚོགས་རྣམས་འཇོམས་པ་ཡི། །</p>
<p>འཁོར་བཞི་པོ་དག་ང་ཡི་སྲས། །</p>
<p>རྫུ་འཕྲུལ་ཀུན་དགའ་ཕུན་སུམ་ཚོགས། །</p>
<p>ལམ་གྱི་བཞི་མདོར་སྤྲུལ་པ་བྱས། །</p>
<p>མདོ་སྡེ་སྐྱེས་པའི་རབས་དག་བཀྲམ། །</p>
<p>སྐྱེས་བུ་ཆེན་པོ་རྣམས་ཀྱིས་སྟེན། །</p>
<p>རྣམ་ཐར་གསུམ་གྱི་སྒོ་མོ་ཅན། །</p>
<p>དྲན་པའི་སྲུང་མ་རྣམས་ཀྱིས་བསྲུངས། །</p>
<p>ངོ་ཚ་ཁྲེལ་ཡོད་ཀྱིས་གཡོགས་པའི། །</p>
<p>གྲོང་ཁྱེར་སྔོན་གྱི་སངས་རྒྱས་ཀྱིས། །</p>
<p>བསྟེན་པ་དག་ཏུ་དེ་བཞིན་གཤེགས། །</p>
<p>རྒྱལ་པོ་ང་ནི་བཞུགས་ནས་སུ། །</p>
<p>ང་ཡི་ཆོས་ཀྱི་གཡུལ་སྤྲད་དེ། །</p>
<p>ཆོས་ཀྱི་རྔ་བོ་ཆེ་བརྡུངས་ནས། །</p>
<p>བདུད་རྣམས་མཐའ་དག་བཅོམ་བྱས་ཏེ། །</p>
<p>ང་ནི་བྱང་ཆུབ་ཕྱིར་དབང་བསྐུར། །</p>
<p>ཚད་མེད་པ་དག་རབ་བསྒོམས་པ། །</p>
<p>ང་ཡི་རྒྱན་དུ་བདོག་པ་ཡིན། །</p>
<p>ཚངས་པའི་གནས་པ་བཞི་པོ་ཡིས། །</p>
<p>ཉོན་མོངས་པ་དག་རབ་ཏུ་བཟློག །ཕ་རོལ་རབ་ཏུ་རྒོལ་བཅོམ་སྟེ། །</p>
<p>རྣམ་པར་བཅོམ་ཞིང་རྨེག་མེད་བྱས། །</p>
<p>སྲོག་ཆགས་རྣམས་ལ་འཇིག་རྟེན་འདིར། །</p>
<p>སྣང་བ་སྦྱིན་ཞིང་ཡང་དག་སྤྱད། །</p>
<p>ང་ནི་བདེ་བར་གནས་བཅས་ནས། །</p>
<p>ཡེ་ཤེས་ཀྱི་ནི་མཚོན་གྱིས་བཅད། །</p>
<p>རྫུ་འཕྲུལ་རྐང་པ་གནས་ཡིན་ཏེ། །</p>
<p>ཞི་གནས་དག་ནི་འཛིན་སྟངས་ཡིན། །</p>
<p>ཚུལ་ཁྲིམས་ཤིང་རྟ་སྒྲ་སྙན་ལ། །</p>
<p>ང་ཡི་ལྷག་མཐོང་ཁ་ལོ་སྒྱུར། །</p>
<p>བཟོད་དང་དེས་པའི་གོ་བགོས་ནས། །</p>
<p>ལམ་བསྒོམས་པས་ན་གཡུལ་ངོར་ནི། །</p>
<p>གང་གིས་སྒྲིབ་པ་འཇོམས་པ་ཡི། །</p>
<p>དབང་པོ་ལྔ་ཡི་དོང་བ་དང་། །</p>
<p>གང་གི་ཉོན་མོངས་ཐག་འཇུད་པའི། །</p>
<p>ཡང་དག་སྤོང་བ་བཞི་པོ་ཡིས། །</p>
<p>ངས་ནི་དཔའ་བོ་གཡུལ་སྤྲད་དེ། །</p>
<p>ཆོས་ཀྱི་རྔ་བོ་ཆེ་བརྡུངས་ནས། །</p>
<p>བདུད་དཔུང་བཅས་པར་བཅོམ་བྱས་ཏེ། །</p>
<p>ང་ནི་བྱང་ཆུབ་དབང་བསྐུར་རོ། །</p>
<p>རིག་པས་མ་རིག་བཅོམ་ནས་ནི། །</p>
<p>ཕུང་པོ་སྐྱེ་ཞིང་འཇིག་པ་ཅན། །</p>
<p>གཡུལ་གྱི་རྩེ་མོ་རྒལ་ཏེ་ང་། །</p>
<p>སྐྱེ་དགུ་བྱང་ཆུབ་ཕྱིར་སངས་རྒྱས། །</p>
<p>གང་གི་སྐྱེ་དགུ་གནོད་བྱེད་པ། །</p>
<p>འཇིག་རྟེན་ཆོམ་རྐུན་ཆེན་པོ་གསུམ། །</p>
<p>འདོད་ཆགས་ཞེ་སྡང་གཏི་མུག་རྣམས། །</p>
<p>དེ་ཀུན་ང་ཡིས་བཅོམ་པས་ན། །</p>
<p>མངོན་ཤེས་ཀུན་གྱི་སྟོབས་བྱུང་བས། །</p>
<p>ང་ནི་དགྲ་བཅོམ་ཡོན་གནས་འོས། །</p>
<p>ཞིང་གཤིན་པ་ལ་ཞུགས་པ་ཡི། །</p>
<p>སྦྱིན་སྲེག་རྣམས་ཀྱང་ལེན་པ་ཡིན། །</p>
<p>བརྩོན་འགྲུས་དམ་པ་བརྩམས་ནས་ནི། །</p>
<p>ངས་ནི་ཟག་པ་རྣམས་བཅོམ་མོ། །</p>
<p>ཆུ་བོ་ཆེ་ལས་རྒལ་ནས་ནི། །</p>
<p>བསྒྲལ་བའི་ཕྱིར་ནི་གནས་པ་ཡིན། །</p>
<p>ཇི་ལྟར་སེང་གེ་མཆེ་བའི་སྟོབས། །</p>
<p>ནགས་སུ་སྲོག་ཆགས་དང་ཕྲད་ནས། །</p>
<p>ཆུང་དང་འབྲིང་དང་ཆེན་པོའང་རུང་། །</p>
<p>དེ་ལ་མཚུངས་པར་སྣུན་པ་ལྟར། །</p>
<p>མི་ཡི་སེང་གེ་རྣམ་འདྲེན་པ། །</p>
<p>རྫོགས་སངས་དེ་བཞིན་འཇིག་རྟེན་ནི། །</p>
<p>བྱིས་པའམ་འབྲིང་ངམ་ཆེན་པོ་ལ། །</p>
<p>མཉམ་པོར་ཆོས་ནི་སྟོན་པར་མཛད། །</p>
<p>གཽ་ཏམ་ཁྱོད་ཀྱིས་འདི་རུ་ནི། །</p>
<p>ནད་པ་བདག་ནི་ཐེ་ཚོམ་སོལ། །</p>
<p>ཟུག་རྔུ་འབྱིན་པ་རྣམས་དང་ནི། །</p>
<p>མིག་མཁན་རྣམས་ཀྱི་མཆོག་ཁྱོད་ལགས། །</p>
<p>ཁྱོད་ཀྱི་ཐེ་ཚོམ་བསལ་བར་བྱས། །</p>
<p>བྲམ་ཟེ་ཁྱོད་ནི་འདུན་པར་གྱིས། །</p>
<p>གྲགས་ལྡན་རྫོགས་པའི་སངས་རྒྱས་རྣམས། །</p>
<p>མཐོང་བ་རྙེད་པར་དཀའ་བ་སྟེ། །</p>
<p>གང་ཞིག་འདི་ན་རྙེད་དཀའ་བ། །</p>
<p>བརྒྱ་ལམ་ན་ནི་ལན་འགའ་འབྱུང་། །</p>
<p>བྲམ་ཟེ་རྫོགས་པའི་སངས་རྒྱས་ང་། །</p>
<p>ཆོས་ཀྱི་རྒྱལ་པོ་བླ་མེད་ཡིན། །</p>
<p>དེ་བཞིན་གཤེགས་ལ་རིས་གསོལ་བ། །</p>
<p>རྫོགས་སངས་རྒྱས་ཞེས་བཀའ་སྩལ་ཏེ། །</p>
<p>མ་འདྲེས་འཁོར་ལོ་སྐོར་མཛད་ན། །</p>
<p>གཽ་ཏམ་ཇི་སྐད་གསུང་བ་བཞིན། །</p>
<p>ཁྱོད་ཀྱིས་འཁོར་ལོ་བསྐོར་བ་གང་། །</p>
<p>རྗེས་སུ་མཁས་པར་བསྐོར་བགྱིད་པ། །</p>
<p>སྟོང་པ་ཉིད་འཁྲུངས་ཉན་ཐོས་ནི། །</p>
<p>སྡེ་དཔོན་དག་ཏུ་སུ་འགྱུར་ལགས། །</p>
<p>བྲམ་ཟེ་ང་ལ་ཉན་ཐོས་ནི། །</p>
<p>ཤེས་རབ་མཚུངས་པའི་སྲས་ཡོད་པ། །</p>
<p>ཉེ་རྒྱལ་ཞེས་ནི་གྲགས་པ་པོ། །</p>
<p>མང་དུ་ཐོས་པ་ཤཱ་རིའི་བུ། །</p>
<p>མདུད་པ་ཀུན་ལས་རྣམ་གྲོལ་བ། །</p>
<p>ཉེར་ཞི་ཟག་པ་མེད་ཡོད་དེ། །</p>
<p>ངས་ནི་འཁོར་ལོ་གང་བསྐོར་བ། །</p>
<p>མཁས་པ་རྗེས་སུ་སྐོར་བར་བྱེད། །</p>
<p>ཨེ་མའོ་སངས་རྒྱས་ཆོས་དང་ནི། །</p>
<p>ཨེ་མའོ་ཉན་ཐོས་ཕུན་སུམ་ཚོགས། །</p>
<p>ཨེ་མའོ་རིན་ཆེན་དམ་པ་གསུམ། །</p>
<p>འཇིག་རྟེན་བྱུང་བ་ངོ་མཚར་ཆེ། །</p>
<p>བཟང་པོ་ཁྱོད་ཀྱི་ཉན་ཐོས་སུ། །</p>
<p>བདག་གིས་གཡར་གྱིས་བླང་བགྱིས་ལ། །</p>
<p>ཀྱེ་མའོ་ཆོས་ཀྱི་བཅུད་འཚལ་ནས། །</p>
<p>ཤིན་ཏུ་མྱ་ངན་འདས་པར་བགྱི། །</p>
<p>སེམས་རྟོག་རབ་ཏུ་དགའ་གྱུར་ནས། །</p>
<p>དེ་ནས་བྲམ་ཟེ་སྐྱོ་གྱུར་ཏེ། །</p>
<p>དབེན་པ་འདོད་པའི་སེམས་ཀྱིས་ནི། །</p>
<p>འཁོར་ལ་འདི་སྐད་ཅེས་སྨྲས་སོ། །</p>
<p>ནགས་ན་སེང་གེ་སྒྲ་འབྱིན་ལྟར། །</p>
<p>བསམ་གཏན་ཆེན་པོའི་ཟུག་རྔུ་འབྱིན། །</p>
<p>སྤྱན་དང་ལྡན་པས་ཅི་གསུངས་པ། །</p>
<p>འདི་ནི་ཤེས་ལྡན་དག་ཉོན་ཅིག །གང་དག་འདོད་པ་རྗེས་སུ་སོང་། །</p>
<p>གང་དག་མི་འདོད་དེ་དག་དེང་། །</p>
<p>ཤེས་རབ་མཆོག་གི་བསྟན་པ་ལ། །</p>
<p>དེ་རིང་ཁོ་ན་རབ་འབྱུང་ངོ་། །</p>
<p>ཚངས་སྤྱོད་འདི་ལ་ལེགས་སྤྱད་ཅིང་། །</p>
<p>ལམ་ཉིད་ཤིན་ཏུ་གོམས་བྱས་ན། །</p>
<p>བག་ཡོད་པ་ལ་གནས་པ་ཡི། །</p>
<p>རབ་བྱུང་འབྲས་བུ་བཅས་པར་འགྱུར། །</p>
<p>གལ་ཏེ་ཁྱེད་ཅག་རབ་འབྱུང་ཞིང་། །</p>
<p>བསྙེན་པར་རྫོགས་པར་འདོད་ན་ནི། །</p>
<p>བྲམ་ཟེ་རལ་པ་འདི་བྲེགས་ཏེ། །</p>
<p>བདག་ཅག་རབ་ཏུ་འབྱུང་བར་བྱ། །</p>
<p>སེམས་རྟོག་རབ་ཏུ་མགུ་གྱུར་པས། །</p>
<p>སོར་མོ་བཅུ་ཡི་ཐལ་སྦྱར་ཏེ། །</p>
<p>བླ་གོས་ཕྲག་པ་གཅིག་གཟར་ནས། །</p>
<p>བྲམ་ཟེ་རི་བོ་དེས་གསོལ་པ། །</p>
<p>བྲམ་ཟེའི་ཁྱེའུ་ལྔ་བརྒྱ་པོ། །</p>
<p>འདི་དག་ཐལ་སྦྱར་འཁོད་པ་ནི། །</p>
<p>ཐུབ་ཆེན་རབ་ཏུ་འབྱུང་བ་དང་། །</p>
<p>བསྙེན་པར་རྫོགས་པ་ཐོབ་པར་འཚལ། །</p>
<p>དེ་ནས་སྟོན་པ་ཐུགས་རྗེ་ཅན། །</p>
<p>དྲང་སྲོང་ཆེན་པོ་ཐུགས་བརྩེ་བས། །</p>
<p>དགེ་སློང་ཚུར་ཤོག་བཀའ་སྩལ་པས། །</p>
<p>དེ་དག་བསྙེན་པར་རྫོགས་པར་གྱུར། །</p>
<p>ཤེས་རབ་ཆེན་པོ་ཤཱ་རིའི་བུ། །</p>
<p>རྫུ་འཕྲུལ་ལྡན་པ་མཽད་གལ་དང་། །</p>
<p>དགའ་ཡོད་གནས་བརྟན་ཀ་པི་ན། །</p>
<p>སྤོབས་པ་རྟོགས་པར་ཁོང་དུ་ཆུད། །</p>
<p>ཆུ་བོ་བཟང་པོའི་འགྲམ་དུ་ནི། །</p>
<p>ཡིད་དུ་འོང་བའི་ཚལ་ཁྲོད་དུ། །</p>
<p>སྤོབས་པ་བྱང་བའི་གནས་བརྟན་གྱིས། །</p>
<p>དེ་དག་ལ་ནི་གདམས་ངག་ཕོག །དེར་ནི་དེ་ལས་ཆོས་ཀྱི་གཏམ། །</p>
<p>རྗེས་སུ་མཐུན་པ་དེ་ཤེས་ནས། །</p>
<p>རིང་པོ་མ་ཐོགས་རྣམ་གྲོལ་ཏེ། །</p>
<p>དམ་པའི་དོན་ལ་རབ་ཏུ་བཀོད། །</p>
<p>དེ་དག་མཐོང་ཐོབ་བདེ་གྱུར་པས། །</p>
<p>མཐོང་བའི་ཆོས་ལ་མྱ་ངན་འདས། །</p>
<p>སངས་རྒྱས་འཇིག་རྟེན་འདྲེན་པ་ལ། །</p>
<p>རབ་ཏུ་མགུ་བས་ཕྱག་བྱས་སོ། །</p>
<p>དམ་པའི་ཆོས་དང་ཚོགས་གཙོ་དང་། །</p>
<p>རྒྱལ་བས་བསྔགས་པའི་བསླབ་པ་དང་། །</p>
<p>ཏིང་ངེ་འཛིན་དང་བགེད་པ་དང་། །</p>
<p>བག་ཡོད་པ་ལ་ཕྱག་བྱས་སོ། །</p>
<p>དེ་བས་བདག་ལ་ཕན་འདོད་པའམ། །</p>
<p>བདག་ཉིད་ཆེན་པོ་མངོན་འདོད་པས། །</p>
<p>སངས་རྒྱས་ཆོས་དང་དགེ་འདུན་ལ། །</p>
<p>བཀུར་སྟི་བྱོས་ལ་སྐྱབས་སུ་དེང་། །</p>
<p>འདི་ནི་དེ་ཉིད་གཟིགས་པ་ཡིས། །</p>
<p>འཇིག་རྟེན་ན་ནི་སྐྱབས་སུ་བསྔགས། །</p>
<p>གནོད་པ་རྣམས་ཀྱིས་སྐྲག་པ་ལ། །</p>
<p>བདེ་བ་ཀུན་ནི་རབ་སྦྱིན་མཛད། །</p>
<p>ཆོས་ཀྱི་རྒྱལ་པོ་ཉི་མའི་གཉེན། །</p>
<p>སངས་རྒྱས་བསྟན་པ་ཆོས་ཀྱི་ནི། །</p>
<p>བདག་ཉིད་ཆེན་པོར་མཆོག་གྱུར་ལ། །</p>
<p>ཐར་པ་འདོད་པས་རྟག་ཏུ་བསྟེན། །</p>
<p>ཀེ་ནའི་བུའི་ཚིགས་སུ་བཅད་པ་རྫོགས་སོ།། །</p>
<p>།དེ་ནས་བཅོམ་ལྡན་འདས་ཡུལ་ཀ་ཤི་ནས་ལྗོངས་རྒྱུ་ཞིང་གཤེགས་ཏེ། ཀ་ཤིའི་ཚོང་རྡལ་དུ་བྱོན་ཏོ། །</p>
<p>ཀ་ཤིའི་ཚོང་རྡལ་དེ་ན་སྔོན་འདྲེག་མཁན་བྱེད་བྱེད་པ་རབ་ཏུ་བྱུང་བ་ཕ་སྤད་གཉིས་ཤིག་ཡོད་པ་ལས། བུས་སྨྲས་པ། ཕ་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་ཡུལ་ཀ་ཤིའི་ལྗོངས་རྒྱུ་ཞིང་གཤེགས་ནས་གཙུག་ལག་ཁང་དུ་བྱོན་པ་བཅོམ་ལྡན་འདས་དང་དགེ་སློང་གི་དགེ་འདུན་སྐུ་མཉེལ་གྱིས། མ་ལ་བདག་ཅག་གིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ནས་ཐུག་ལ་སྤྱན་དྲང་ན། དེ་ལ་ཅི་ཁྱོད་ཐུག་པ་སྟ་གོན་བྱེད་དམ། འོན་ཏེ་དགེ་སློང་གི་དགེ་འདུན་སྤྱན་འདྲེན། དེས་སྨྲས་པ། ཁྱོད་སོང་ལ་དགེ་སློང་གི་དགེ་འདུན་སྤྱན་དྲོངས་ཤིག །ང་ནི་ཐུག་པ་སྟ་གོན་བྱེད་དོ། །</p>
<p>དེས་དགེ་སློང་གི་དགེ་འདུན་སྤྱན་དྲངས་སོ། །</p>
<p>དེ་ཡང་མེ་ལོང་ཞིག་ཐོགས་ནས་ཚོང་དུས་སུ་སོང་བ་ལས། དེས་དེ་ན་ཚོང་དཔོན་ཞིག་སྐྲ་དང་ཁ་སྤུ་རིང་བ་མཐོང་ནས། དེས་དེ་ལ་མེ་ལོང་བསྟན་པ་དང་། དེས་སྨྲས་པ། འཕགས་པ་འདི་ལྟ་བུའི་མཁྱེན་པ་ཡང་མངའ་འམ། དེས་སྨྲས་པ་ཡོད་དོ། །</p>
<p>གལ་ཏེ་མངའ་ན་བྲེགས་ཤིག །དེས་བྲེག་པར་བརྩམས་པ་དང་ཁྱིམ་བདག་གཉིད་ལོག་ནས་བྲེགས་ཟིན་པ་དང་སད་དོ། །</p>
<p>དེས་སྨྲས་པ། འཕགས་པ་བྲེགས་ལགས་སམ། ཁྱིམ་བདག་བྲེགས་ཟིན་ཏོ། །</p>
<p>དེ་མགུ་ནས་སྨྲས་པ། འཕགས་པ་བདག་ལྷག་པར་གློ་བ་དགའ་བས་ཁྱོད་མཆོག་ཅི་བཞེད་པ་དོན་ཏོ། །</p>
<p>དེས་སྨྲས་པ། ཁོ་བོས་སངས་རྒྱས་ལ་སོགས་པ་དགེ་སློང་གི་དགེ་འདུན་ནས་ཐུག་ལ་སྤྱན་དྲངས་ཀྱིས་ནས་ཐུག་བྱིན་ཅིག །དེས་སྨྲས་པ། འཕགས་པ་ནས་ཐུག་ལྟ་ཁྱོད་ཅི་རུང་བཟའ་བ་དང་བཅའ་བ་བསོད་པ་དག་འབུལ་གྱིས་བཞུད་ལ་སྤྱན་དྲོངས་ཤིག །ནད་མེད་པར་གྱུར་ཅིག་ཅེས་སྨྲས་ནས་དེ་སོང་ངོ་། །</p>
<p>དེ་ནས་ཁྱིམ་བདག་དེས་གཙང་ཞིང་བསོད་པ་ཞེས་བྱ་བ་ནས། དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་བཟའ་བ་དང་བཅའ་བ་བསོད་པ་དག་བྲིམས་པ་ན། དགེ་སློང་རྣམས་ཀྱིས་བསམས་པ། བདག་ཅག་ངན་པ་ལ་མགྲོན་དུ་བོས་ན་ཁ་ཟས་བསོད་པ་འདི་བདག་ཅག་གིས་ཇི་ལྟར་བླང་ཞེས་དེ་རྣམས་ཀྱིས་མ་བླངས་པའི་སྐབས་དེ། དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་ངན་པ་ལ་མགྲོན་དུ་བོས་ལ་ཁ་ཟས་བསོད་པ་རྙེད་ན་ལོངས་སྤྱད་པར་བྱ་སྟེ། དེ་ལ་འགྱོད་པར་མི་བྱའོ། །</p>
<p>བཅོམ་ལྡན་འདས་ཀྱིས་དགོངས་པ། ཉེས་པ་གང་བྱུང་བ་དེ་ནི་དགེ་སློང་དག་རིགས་དང་མཐུན་པའི་སྣོད་ཐོགས་པ་ལས་གྱུར་གྱིས། དེ་ལྟ་བས་ན་དགེ་སློང་གིས་རང་གི་བཟོ་བསྟན་པར་མི་བྱ། རིགས་དང་མཐུན་པའི་སྣོད་ཀྱང་བསྲེལ་བར་མི་བྱའོ། །</p>
<p>སྲེལ་ན་འགལ་ཚབས་ཅན་དུ་འགྱུར་རོ། །</p>
<p>སྔོན་སྨན་པ་ཡིན་ན་གཙའ་ཁབ་ཀྱི་སྣོད་སྲེལ་བ་དང་། སྔོན་ཡི་གེ་པ་ཡིན་ན་རམ་ཕྱིས་སྲེལ་བ་དང་། བཟོ་མཁན་རབ་ཏུ་བྱུང་ན་ཁབ་རལ་སྲེལ་བ་ནི་མ་གཏོགས་སོ། །</p>
<p>བཅོམ་ལྡན་འདས་གྱད་ཡུལ་ནས་ལྗོངས་རྒྱུ་ཞིང་གཤེགས་ཏེ་སྡིག་ཅན་དུ་བྱོན་ནས་སྡིག་ཅན་ན་སྲིན་བུ་པད་པའི་ཚལ་སྟུག་པོ་ན་བཞུགས་སོ། །</p>
<p>སྡིག་ཅན་ན་ཚེ་དང་ལྡན་པ་ཀུན་དགའ་བོའི་ཞང་པོ་གྱད་སྣ་ཆེན་པོ་ལ་གཏོགས་པ་འོད་ལྡན་ཞེས་བྱ་བ་ཞིག་གནས་པ་དེ་ཤིན་ཏུ་མ་དད་པ་ཞིག་སྟེ། བཅོམ་ལྡན་འདས་སྡིག་ཅན་གྱི་གྱད་ཡུལ་ནས་ལྗོངས་རྒྱུ་ཞིང་གཤེགས་ཏེ། སྡིག་ཅན་དུ་བྱོན་ནས་སྡིག་ཅན་ན་སྲིན་བུ་པད་པའི་ཚལ་སྟུག་པོ་ན་བཞུགས་སོ། །</p>
<p>ཞེས་ཐོས་སོ། །</p>
<p>ཐོས་ནས་ཀྱང་གྲོས་བྱ་བར་བརྩམས་པ། ཤེས་ལྡན་དག་བཅོམ་ལྡན་འདས་གྱད་ཡུལ་ནས་ལྗོངས་རྒྱུ་ཞིང་གཤེགས་པ་ན་སྡིག་ཅན་དུ་བྱོན་ནས། སྡིག་ཅན་ན་སྲིན་བུ་པད་པའི་ཚལ་སྟུག་པོ་ན་བཞུགས་སོ། །</p>
<p>ཞེས་ཐོས་ཀྱིས། གལ་ཏེ་བདག་ཅག་རེ་རེས་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་གསོལ་ན་གཞན་གྱིས་སྐབས་མི་རྙེད་པར་འགྱུར་བས་ཡེ་ཁྲིམས་ཞིག་བཅའ་བར་བྱ་སྟེ། བདག་ཅག་སུས་ཀྱང་གཅིག་པུས་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་གསོལ་བར་མི་བྱ་ཞིང་བདག་ཅག་འདུས་པ་ཁོ་ནས་གདུགས་ཚོད་གསོལ་བར་བྱའོ། །</p>
<p>བདག་ཅག་ལས་གང་ཞིག་གཅིག་པུ་ཁོ་ནས་གདུགས་ཚོད་གསོལ་ན། དེ་ལ་ཚོགས་ཀྱིས་ཀཱར་ཥཱ་པ་ཎ་དྲུག་བཅུའི་ཆད་པ་གཅད་དོ། །</p>
<p>དེ་ནས་སྡིག་ཅན་གྱི་གྱད་ཐམས་ཅད་འདུས་ནས། བཅོམ་ལྡན་འདས་གང་ན་བ་དེར་དོང་སྟེ་ལྷགས་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ཆོས་དང་ལྡན་པའི་གཏམ་གྱིས་སྡིག་ཅན་གྱི་གྱད་རྣམས་ལ་ཞེས་བྱ་བ་ནས། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་སྡིག་ཅན་གྱི་གྱད་རྣམས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་ཅག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་སྡིག་ཅན་གྱི་གྱད་རྣམས་ལ་ཅང་མི་གསུང་བས་གནང་ངོ་། །</p>
<p>དེ་ནས་སྡིག་ཅན་གྱི་གྱད་རྣམས་ཀྱིས། བཅོམ་ལྡན་འདས་ཅང་མི་གསུང་བས་གནང་བར་རིག་ནས། བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ། རྗེས་སུ་ཡི་རངས་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་སྟན་ལས་ལངས་ཏེ་སོང་ངོ་། །</p>
<p>གྱད་སྣ་ཆེན་པོ་ལ་གཏོགས་པ་འོད་ལྡན་ནི་དེ་ཉིད་ན་འདུག་པ་དང་། དེ་ལ་ཚེ་དང་ལྡན་པ་ཀུན་དགའ་བོས་སྨྲས་པ། འོད་ལྡན་ཅི་ཁྱོད་དད་པར་གྱུར་ཏམ། དེས་སྨྲས་པ། བདག་དད་པར་ནི་མ་གྱུར་མོད་ཀྱི་འོན་ཀྱང་ཚོགས་ཀྱི་ཁྲིམས་སུ་བཅས་པ་ཞེས་བྱ་བ་ནས། ཀཱར་ཥཱ་པ་ཎ་དྲུག་བཅུའི་ཆད་པས་གཅད་དོ་ཞེས་བྱ་བའི་བར་གོང་མ་བཞིན་དུའོ། །</p>
<p>ཁྱོད་ཆད་པས་འཇིགས་ནས་བཅོམ་ལྡན་འདས་ལ་བལྟ་བའི་ཕྱིར་འོངས་པ་ལྟ་ཞིག།།བཙུན་པ་དེ་ལྟ་ལགས་སོ། །</p>
<p>དེ་ནས་ཚེ་དང་ལྡན་པ་ཀུན་དགའ་བོས་གྱད་སྣ་ཆེན་པོ་ལ་གཏོགས་པ་འོད་ལྡན་ཁྲིད་དེ་བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང་། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཙུན་པ། གྱད་སྣ་ཆེན་པོ་ལ་གཏོགས་པ་འོད་ལྡན་འདི་ནི་སངས་རྒྱས་ལ་མངོན་པར་མ་དད། ཆོས་ལ་མ་ལགས། དགེ་འདུན་ལམ་ལགས་ན། བཅོམ་ལྡན་འདས་ཀྱིས་ཇི་ལྟར་འདི་སངས་རྒྱས་ལ་མངོན་པར་དད་ཅིང་ཆོས་དང་དགེ་འདུན་ལ་མངོན་པར་དད་པར་འགྱུར་བ་དེ་ལྟར་ཆོས་ལེགས་པར་བཤད་དུ་གསོལ། བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་ཅང་མི་གསུང་བས་གནང་ངོ་། །</p>
<p>དེ་ནས་བཅོམ་ལྡན་འདས་ཀྱིས་གྱད་སྣ་ཆེན་པོ་ལ་གཏོགས་པ་འོད་ལྡན་གང་ཐོས་པས་གྱད་སྣ་ཆེན་པོ་ལ་གཏོགས་པ་འོད་ལྡན་སངས་རྒྱས་ལ་མངོན་པར་དད། ཆོས་དང་དགེ་འདུན་ལ་མངོན་པར་དད་པར་འགྱུར་བ་དེ་ལྟ་བུའི་ཆོས་བཤད་པ་མཛད་དོ། །</p>
<p>དེ་ནས་གྱད་སྣ་ཆེན་པོ་ལ་གཏོགས་པ་འོད་ལྡན་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། འོད་ལྡན་ང་སྔར་སྡིག་ཅན་གྱི་གྱད་རྣམས་ཀྱིས་སྤྱན་དྲངས་ཟིན་ཏོ། །</p>
<p>བཅོམ་ལྡན་འདས་གནང་བར་མཛོད་ཅིག་དང་། ཇི་ལྟར་སྡིག་ཅན་གྱི་གྱད་རྣམས་བཏུབ་པ་དེ་ལྟར་བདག་བགྱིད་དོ། །</p>
<p>འོད་ལྡན་གལ་ཏེ་སྡིག་ཅན་གྱི་གྱད་རྣམས་བཏུབ་ན་དེ་བཞིན་དུ་ངས་ཁྱོད་ལ་གནང་ངོ་། །</p>
<p>དེ་ནས་གྱད་སྣ་ཆེན་པོ་ལ་གཏོགས་པ་འོད་ལྡན་གྱིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་སྟན་ལས་ལངས་ཏེ་ཆས་ནས་སྡིག་ཅན་གྱི་གྱད་རྣམས་གང་ན་བ་དེར་སོང་སྟེ་ཕྱིན་པ་དང་། སྡིག་ཅན་གྱི་གྱད་རྣམས་ལ་འདི་སྐད་ཅེས་སྨྲས་སོ། །</p>
<p>ཤེས་ལྡན་དག་རེ་ཞིག་སྡོད་ཅིག་བདག་གིས་ཐོག་མར་བཅོམ་ལྡན་འདས་དང་དགེ་སློང་གི་དགེ་འདུན་གདུགས་ཚོད་གསོལ་ནས། དེའི་འོག་ཏུ་ཁྱེད་ཅག་གིས་ཀྱང་བཅོམ་ལྡན་འདས་དང་། དགེ་སློང་གི་དགེ་འདུན་གདུགས་ཚོད་གསོལ་ན་དཀའ་བར་མི་འགྱུར་རོ། །</p>
<p>དེ་རྣམས་ཀྱིས་སྨྲས་པ། ཁོ་བོ་ཅག་གིས་སྔར་སངས་རྒྱས་ལ་སོགས་པ་དགེ་སློང་གི་དགེ་འདུན་སྤྱན་དྲངས་ཟིན་པས་ཁོ་བོ་ཅག་མི་ཉན་ཏོ། །</p>
<p>དེས་སྨྲས་པ། ཇི་སྟེ་མི་བཏུབ་ན་བཅའ་བ་དང་བཏུང་བ་རེ་རེ་ཞིང་བྲིམ་མོ། །</p>
<p>དེ་ན་མ་དད་པ་གང་ཡིན་པ་དེ་དག་གིས་སྨྲས་པ། མི་གནང་ངོ་། །</p>
<p>དད་པ་ཅན་གང་ཡིན་པ་དེ་དག་གིས་སྨྲས་པ། ཤེས་ལྡན་དག་འདི་དད་པ་མེད་པ་ཞིག་ལས། འདིས་དགེ་འདུན་མངའ་བའི་ཡོན་དག་འབུལ་བར་འགྱུར་བས་གནང་ངོ་ཞེས་དེ་རྣམས་ཀྱིས་དེ་ལ་གནང་ངོ་། །</p>
<p>དེ་ནས་དེས་གཡོས་མཁན་དག་བཀུག་སྟེ་བསྒོ་བ། ཤེས་ལྡན་དག་ཁོ་བོས་ཡོ་བྱད་ཐམས་ཅད་སྦྱར་གྱིས་བཅའ་བ་གཅིག་པུ་གང་ཁོ་ནས་འགྲངས་པར་འགྱུར་བ་དེ་ལྟ་བུར་སྟ་གོན་གྱིས་ཤིག །དེས་དྲི་ཞིམ་པོ་སྣ་ཚོགས་ཀྱི་རྫས་ལ་སོགས་པ་དང་ལྡན་པའི་ཡོ་བྱད་རྣམས་ཕོག་པ་དང་། དེ་རྣམས་ཀྱིས་དྲི་ཞིམ་པོ་སྣ་ཚོགས་ཀྱིས་ཡོངས་སུ་རྒྱས་པ་རེ་རེས་རེ་རེ་འགྲངས་པར་འགྱུར་བའི་བཅའ་བ་གང་ཡིན་པ་དག་བྱས་སོ། །</p>
<p>དེ་ནས་སྡིག་ཅན་གྱི་གྱད་རྣམས་ཀྱིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་ཞེས་བྱ་བ་ནས། དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ་ཞེས་བྱ་བའི་བར་གོང་མ་བཞིན་དུའོ། །</p>
<p>དེ་ནས་གྱད་སྣ་ཆེན་པོ་ལ་གཏོགས་པ་འོད་ལྡན་གྱིས་བཅའ་བ་དང་བཏུང་བ་བྲིམ་པར་བརྩམས་པ་དང་། དགེ་སློང་རྣམས་འགྱོད་པས་ལོངས་མ་སྤྱད་དོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཡོན་བདག་ལ་བལྟ་བར་བྱའོ། །</p>
<p>དགེ་སློང་རྣམས་ཀྱིས་སྡིག་ཅན་གྱི་གྱད་རྣམས་ལ་བལྟས་པ་དང་དེ་རྣམས་ཀྱིས་སྨྲས་པ། འཕགས་པ་དག་གྱད་སྣ་ཆེན་པོ་ལ་གཏོགས་པ་འོད་ལྡན་གྱིས་བདག་ཅག་བསླུས་ལགས་ཀྱིས་བཞེས་ཤིག །དེ་ནས་གྱད་སྣ་ཆེན་པོ་ལ་གཏོགས་པ་འོད་ལྡན་གྱིས་བཅའ་བ་བྲིམས་པ་དང་དེ་ཁོ་ནས་དགེ་སློང་རྣམས་འགྲངས་ཏེ། བཅོམ་ལྡན་འདས་ཀྱིས་ཡོན་བསྔོ་བ་མཛད་དེ་གཤེགས་པས་སྡིག་ཅན་གྱི་གྱད་རྣམས་ཀྱི་ཟས་དེ་དག་ལོངས་མ་སྤྱད་པར་གྱུར་ཏོ། །</p>
<p>ཉི་མ་གཞན་ཞིག་ལ་དགེ་སློང་རྣམས་བསོད་སྙོམས་ལ་ཞུགས་པ་དང་བྲམ་ཟེ་དང་ཁྱིམ་བདག་རྣམས་ཀྱིས་སྨྲས་པ། སངས་རྒྱས་ཚུར་སྤྱོན། ཆོས་ཚུར་སྤྱོན། དགེ་འདུན་ཚུར་སྤྱོན་འདི་དག་སྣོམས་ཤིག །དགེ་སློང་རྣམས་འགྱོད་པས་མ་བླངས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཅི་ཁོ་བོ་ལ་སྦྱིན་ནམ། འོན་ཏེ་བཅོམ་ལྡན་འདས་རྐང་གཉིས་རྣམས་ཀྱི་མཆོག་གང་ཡིན་པ་དེ་ལ་དབུལ་ཞེས་དྲི་བར་བྱའོ། །</p>
<p>གལ་ཏེ་བཅོམ་ལྡན་འདས་རྐང་གཉིས་རྣམས་ཀྱི་མཆོག་གང་ཡིན་པ་དེ་ལའོ་ཞེས་སྨྲ་ན་བདག་གིར་མི་བྱའོ། །</p>
<p>འོན་ཏེ་བདག་ཅག་གི་སངས་རྒྱས་ནི་ཁྱོད་ཉིད་ལགས་སོ་ཞེས་སྨྲ་ན་བླང་བར་བྱ་སྟེ། འདི་ལ་འགྱོད་པར་མི་བྱའོ། །</p>
<p>དེ་བཞིན་དུ་ཆོས་འདོད་ཆགས་དང་བྲལ་བ་རྣམས་ཀྱི་མཆོག་གང་ཡིན་པ་དེ་ལའམ་ཞེས་བརྗོད་པར་བྱ་ཞིང་། དགེ་འདུན་ཚོགས་རྣམས་ཀྱི་མཆོག་གང་ཡིན་པ་དེ་ལའམ་ཞེས་རྒྱས་པར་སྦྱར་བར་བྱའོ། །</p>
<p>གླེང་གཞི་ནི་མཉན་ཡོད་ནའོ། །</p>
<p>ཁྱིམ་བདག་ཅིག་གིས་སངས་རྒྱས་ལ་སོགས་པ་དགེ་སློང་གི་དགེ་འདུན་བསྲོ་ཁང་ལ་སྤྱན་དྲངས་སོ། །</p>
<p>དེའི་ཚེ་ཚེ་དང་ལྡན་པས་རི་ཞེས་བྱ་བ་གཞོན་ནུ་ཐོར་བུ་ལང་ཚོ་ལ་བབ་པ་རབ་ཏུ་བྱུང་ནས་རིང་པོ་མ་ལོན་པ། བསྙེན་པར་རྫོགས་ནས་རིང་པོ་མ་ལོན་པ། ཆོས་འདུལ་བ་འདིར་འོངས་ནས་རིང་པོ་མ་ལོན་པ། དེས་བསམས་པ། བཅོམ་ལྡན་འདས་ཀྱིས་གང་གིས་ཉུང་ངུ་བྱིན་པ་དང་གང་གིས་མང་དུ་བྱིན་པ་དང་། གང་གིས་བཟང་པོ་བྱིན་པ་དང་། གང་གིས་ཡིད་དགའ་བས་ལས་བྱས་པ་དང་། གང་གིས་རབ་ཏུ་དང་བའི་སེམས་ཀྱིས་རྗེས་སུ་ཡི་རང་བ་དེ་དག་ཐམས་ཅད་ནི་བསོད་ནམས་ཀྱི་སྐལ་བ་ཅན་དུ་འགྱུར་རོ་ཞེས་གསུངས་ཀྱིས། མ་ལ་བདག་གིས་ཀྱང་ལས་ཤིག་བྱའོ་སྙམ་ནས་དེས་ཤིང་གཤག་པར་བརྩམས་པ་ལས་ཇི་ཙམ་ན་ཤིང་རུལ་པ་ཞིག་གི་སེར་ཀ་ནས་སྦྲུལ་གདུག་པ་ཞིག་བྱུང་ནས་རྐང་པ་གཡས་པའི་མཐེ་བོ་ལ་ཟིན་པ་དང་། དེ་དུག་གི་ཤུགས་ཀྱིས་བརྒྱ་ལ་ནས་ས་ལ་འགྱེལ་ཏེ་དབུ་བར་སྐྱུག་ཅིང་བཞིན་ཡང་གྱུར། མིག་ཀྱང་གྱུར་ཏེ། དེ་དེ་ལྟར་སྡུག་བསྔལ་བ་བྲམ་ཟེ་དང་ཁྱིམ་བདག་རྣམས་ཀྱིས་མཐོང་ནས་སྨྲས་པ། ཤེས་ལྡན་དག་འདི་ཁྱིམ་བདག་སུ་ཞིག་གི་བུ་ཡིན། གཞན་དག་གིས་སྨྲས་པ། ཆེ་གེ་མོ་ཞིག་གིའོ། །</p>
<p>དེ་དག་གིས་སྨྲས་པ། དགེ་སྦྱོང་ཤཱཀྱའི་སྲས་མགོན་མེད་པ་རྣམས་ཀྱི་ནང་དུ་རབ་ཏུ་བྱུང་གི་གལ་ཏེ་རབ་ཏུ་མ་བྱུང་བར་གྱུར་ན་ཉེ་དུ་རྣམས་ཀྱིས་འདི་ལ་དཔྱད་བྱས་པ་ཞིག་ཅེས་བྱ་བའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། སྨན་པ་ལ་དྲིས་ལ་དཔྱད་བྱོས་ཤིག །དགེ་སློང་དག་གིས་སྨན་པ་ལ་དྲིས་པ་དང་། དེས་སྨྲས་པ། འཕགས་པ་སྦྱར་བའི་ཟས་གསོལ་ཅིག་པའི་སྐབས་དེ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། སྨན་པས་བསྟན་ན་སྦྱིན་པར་བྱའོ། །</p>
<p>དགེ་སློང་དག་གིས་ཟས་སྦྱར་བ་ཇི་ལྟ་བུ་ཡིན་པ་མ་ཤེས་ནས། དེ་རྣམས་ཀྱིས་སྨན་པ་ལ་དྲིས་པ་དང་། དེས་སྨྲས་པ། འཕགས་པ་དག་ཁྱེད་ཉིད་ཀྱི་སྟོན་པ་བཅོམ་ལྡན་འདས་ནི་ཐམས་ཅད་མཁྱེན་པ་ཐམས་ཅད་གཟིགས་པ་ཁོ་ན་ཉིད་ཡིན་ཏེ། དེ་ཉིད་མཁྱེན་ཏོ་ཞེས་པ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཟས་སྦྱར་བ་ནི་ལྕི་བ་དང་། གཅིན་དང་། ཐལ་བ་དང་སའོ། །</p>
<p>དེ་ལ་ལྕི་བ་ནི་བྱུང་ནས་རིང་པོ་མ་ལོན་པའི་བེའུ་རྣམས་ཀྱིའོ། །</p>
<p>གཅིན་ཡང་དེ་དག་ཁོ་ནའོ། །</p>
<p>ཐལ་བ་ནི་ཤིང་ལྔ་པོ་ཀན་ཙ་ནའི་དང་། ཀ་པི་དྷ་ཀའི་དང་། ཨ་ཤྭཏྠའི་དང་། ཨུ་དུམ་བཱ་རའི་དང་། ནྱ་གྲོ་དྷའིའོ། །</p>
<p>ས་ནི་ས་ལས་སོར་བཞིའི་འོག་ནས་ཕྱུང་བའོ། །</p>
<p>འདི་ནི་སྦྱར་བའི་ཟས་ཡིན་ནོ། །</p>
<p>དེ་ནས་དགེ་སློང་རྣམས་ཀྱིས་ཚེ་དང་ལྡན་པས་རིལ་ཟས་སྦྱར་བ་བྱིན་ན། འོན་ཀྱང་སོས་པར་མ་གྱུར་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཁྱོད་ཀྱིས་ང་ལས་རྨ་བྱ་ཆེན་མོའི་རིག་སྔགས་བཟུང་ནས་ཀུན་ཆུབ་པར་བྱས་ཏེ། དགེ་སློང་ས་རི་ལ་བསྲུང་བ་དང་། ཡོངས་སུ་བསྐྱབ་པ་དང་། ཡོངས་སུ་གཟུང་བ་དང་། དུག་གཞིལ་བ་དང་། ཆད་པ་སྤང་བ་དང་། དུག་གསད་པ་དང་། མཚམས་གཅད་པ་དང་། ས་བཅིང་བར་ནུས་སམ། བཅོམ་ལྡན་འདས་ཀྱིས་བཀའ་སྩལ་དུ་གསོལ་མཉན་ཏེ་བགྱིའོ།། །</p>
<p>།འདུལ་བ་གཞི། བམ་པོ་དྲུག་བཅུ་པ། དེ་ནས་བཅོམ་ལྡན་འདས་ཀྱིས་དེའི་ཚེ་རྨ་བྱ་ཆེན་མོའི་རིག་སྔགས་འདི་བཀའ་སྩལ་ཏོ། །</p>
<p>སངས་རྒྱས་ལ་ཕྱག་འཚལ་ལོ། ཆོས་ལ་ཕྱག་འཚལ་ལོ། །</p>
<p>དགེ་འདུན་ལ་ཕྱག་འཚལ་ལོ། །</p>
<p>འདི་ལྟ་སྟེ། ཨ་མ་ལེ། བི་མ་ལེ། ནིར་མ་ལེ། མངྒ་ལྱེ། ཧི་ར་ཎྱེ། ཧི་ར་ཎྱེ། གརྦྷེ། བྷ་དྲེ། སུ་བྷ་དྲེ། ས་མནྟ། བྷ་དྲེ། ཤྲཱི་བྷ་དྲེ། སརྦ་ཨརྠ་སཱ་དྷ་ནི། པ་ར་མཱར་ཐ་སཱ་དྷ་ནི། སརྦ་ཨ་ནར་ཐ་པྲ་ཤ་མ་ནི། སརྦ་མང་ག་ལ་སཱ་དྷ་ནི། མཱ་ན་སི། མཱ་ན་སི། མ་ཧཱ་མཱ་ན་སི། ཨ་ཙྱུ་ཏེ། ཨད་བྷུ་ཏེ། ཨད་དྱན་བྷུ་ཏེ། མུག་ཏེ། མོ་ཙ་ནི། མོཀྵ་ནི། ཨ་ར་ཛེ། བི་ར་ཛེ། ཨ་མ་རེ། ཨ་མྲྀ་ཏེ། ཨ་མ་ར་ཎི། བྲཧྨེ། བྲ་ཧྨཱ་སྭ་རེ། སཱུ་ར་ཎི། སཱུ་ར་ཎ་མ་ནོར་ཐེ། མུག་ཏེ། ཛཱི་བན་ཏེ། ས་རིའི་གནོད་པ་དང་། འཇིགས་པ་དང་། ནད་ཐམས་ཅད་ལས་སྲུངས་ཤིག་སྭཱ་ཧཱ། བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་སྤྱན་སྔ་ནས་རྨ་བྱ་ཆེན་མོའི་རིག་སྔགས་བླངས་ནས། དགེ་སློང་ས་རི་ལ་བདེ་ལེགས་སུ་འགྱུར་བ་བྱས་པས་དུག་མེད་ནས་སྔོན་གྱི་ཇི་ལྟ་བ་བཞིན་དུ་གྱུར་ཏོ། །</p>
<p>དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཅོམ་ལྡན་འདས་ཇི་ཙམ་དུ་བཅོམ་ལྡན་འདས་ཀྱིས་རྨ་བྱ་ཆེན་མོའི་རིག་སྔགས་སྨན་པ་དང་། གཅེས་སྤྲས་བགྱིད་པ་ངོ་མཚར་ཆེ་ལགས་སོ། །</p>
<p>དགེ་སློང་དག་ད་ལྟར་འབའ་ཞིག་ཏུ་མ་ཡིན་ཏེ། ཇི་ལྟར་འདས་པའི་དུས་ན་ཡང་ང་ལོག་པར་ལྟུང་བའི་ལུས་མི་ཁོམ་པར་གྱུར་པ་ན་རིག་སྔགས་ཀྱི་རྒྱལ་མོ་རྨ་བྱ་ཆེན་མོས་ཕན་པ་དང་གཅེས་སྤྲས་བྱས་པ་དེ་ཉོན་ཅིག །དགེ་སློང་དག་སྔོན་བྱུང་བ་རིའི་རྒྱལ་པོ་གངས་རིའི་ལྷོ་ཕྱོགས་ཀྱི་ངོས་ལ་རྨ་བྱའི་རྒྱལ་པོ་གསེར་དུ་སྣང་བ་ཞེས་བྱ་བ་ཞིག་གནས་ཏེ། དེ་ནང་པར་རྨ་བྱ་ཆེན་མོའི་རིག་སྔགས་འདིས་བདེ་ལེགས་སུ་འགྱུར་བ་བྱས་ཏེ་ཉིན་མོ་བདེ་ལེགས་སུ་གནས། ནུབ་ཀར་བདེ་ལེགས་སུ་འགྱུར་བ་བྱས་ཏེ་མཚན་མོ་བདེ་ལེགས་སུ་གནས་སོ། །</p>
<p>དེ་དུས་གཞན་ཞིག་ན་འདོད་པའི་འདོད་ཆགས་ལ་ལྷག་པར་ཆགས། འདོད་པ་རྣམས་ལ་ཞེ་ན། འཆུམས། བརྒྱལ་མྱོས། རབ་ཏུ་རྨོངས། རབ་ཏུ་བརྒྱལ་ཏེ། བག་མེད་པས་ནགས་ཀྱི་རྨ་བྱ་ཆེན་མོ་རབ་ཏུ་མང་པོ་རྣམས་དང་ལྷན་ཅིག་ཏུ་ཀུན་དགའི་ར་བ་ནས་ཀུན་དགའི་ར་བ་དང་། སྐྱེད་མོས་ཚལ་ནས་སྐྱེད་མོས་ཚལ་དང་། རིའི་ངོས་ནས་རིའི་ངོས་སུ་རྒྱུ་བ་ལས་ཇི་ཙམ་ན་རིའི་སེར་ག་ཞིག་ཏུ་ཞུགས་པ་དང་། དེ་དེར་ཡུན་རིང་དུ་ཕྱིར་རྒོལ་བ། དགྲར་གྱུར་པ། འཚེ་བར་གྱུར་པ། གླགས་ལྟ་བ་རྣམས་ཀྱིས་རྨ་བྱའི་རྙིས་བཟུང་སྟེ། དེ་མི་མཛའ་བའི་ནང་དུ་སོན་པ་དང་། རབ་ཏུ་རྨོངས་པ་ལས་དྲན་པ་རྙེད་ནས་རྨ་བྱ་ཆེན་མོའི་རིག་སྔགས་འདི་ཁོ་ན་ཡིད་ལ་བྱས་སོ། །</p>
<p>འདི་ལྟ་སྟེ། ཨ་མ་ལེ། བི་མ་ལེ། ནིར་མ་ལེ། མང་ག་ལྱེ། ཧི་ར་ཎྱེ། ཧི་ར་ཎྱེ། གརྦྷེ། བྷ་དྲེ། སུ་བྷ་དྲེ། ས་མནྟ་བྷ་དྲེ། ཤྲཱི་བྷ་དྲེ། སརྦ་ཨརྠ་སཱ་དྷ་ནི། པ་ར་མཱར་ཐ་སཱ་དྷ་ནི། སརྦ་ཨ་ནར་ཐ་པྲ་ཤ་མ་ཎི། སརྦ་མང་ག་ལ་སཱ་དྷ་ནི། མཱ་ན་སི་མཱ་ན་སི། མ་ཧཱ་མཱ་ན་སི། ཨ་ཙྱུ་ཏེ། ཨད་བྷུ་ཏེ། ཨད་དྱན་བྷུ་ཏེ། མུག་ཏེ་མོ་ཙ་ནི། མོ་ཀྵ་ཎི། ཨ་ར་ཛེ། བི་ར་ཛེ། ཨ་མ་རེ། ཨ་མྲྀ་ཏེ། ཨ་མར་ཎི། བྲ་ཧྨེ། བྲཧྨཱ་སྭ་རེ། སཱུ་ར་ཎེ། སཱུ་ར་ཎ་མ་ནོ་ར་ཐེ། མུག་ཏེ། ཛཱི་བན་ཏི། བདག་གནོད་པ་ཐམས་ཅད་ལས་སྲུངས་ཤིག་སྭཱ་ཧཱ། དེས་རྨ་བྱའི་རྙི་ཆད་ནས་བྲོས་སོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་རྨ་བྱའི་རྒྱལ་པོ་གསེར་དུ་སྣང་བ་ཞེས་བྱ་བ་གང་ཡིན་པ་དེ་ནི་ང་ཡིན་ཏེ། དེ་ན་ཡང་ང་ལ་རྨ་བྱ་ཆེན་མོའི་རིག་སྔགས་ཀྱིས་ཕན་པ་དང་གཅེས་སྤྲས་བྱས་སོ། །</p>
<p>ད་ལྟར་ན་ཡང་ངའི་རྨ་བྱ་ཆེན་མོའི་རིག་སྔགས་ཀྱིས་ཕན་པ་དང་གཅེས་སྤྲས་བྱས་སོ། །</p>
<p>བཙུན་པ་བཅོམ་ལྡན་འདས་ཀྱི་རིག་སྔགས་ཀྱིས་དགེ་སློང་ས་རི་ལ་ཇི་ཙམ་པ་བདེ་ལེགས་སུ་བྱས་པར་གྱུར་པ་ལ་གཟིགས། དགེ་སློང་དག་ད་ལྟར་འབའ་ཞིག་མ་ཡིན་གྱི་ཇི་ལྟར་འདས་པའི་དེ་ཡང་ཉོན་ཅིག །དགེ་སློང་དག་སྔོན་བྱུང་བ་བཱ་རཱ་ཎ་སཱིའི་གྲོང་ཁྱེར་ན་སྦྲུལ་སྔགས་མཁན་ཞིག་ཡོད་དོ། །</p>
<p>རྒྱལ་རིགས་ཀྱི་ཁྱེའུ་ཞིག་སྦྲུལ་གྱིས་ཟིན་ནས་དེ་ཤི་བ་དང་། སྦྲུལ་སྔགས་མཁན་གྱིས་རིག་སྔགས་ཀྱིས་དེ་སོས་པར་བྱས་སོ། །</p>
<p>དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྦྲུལ་སྔགས་མཁན་གང་ཡིན་པ་དེ་ནི་ང་ཉིད་ཡིན་ནོ། །</p>
<p>དེའི་ཚེ་དེའི་དུས་ཀྱི་ཁྱེའུ་གང་ཡིན་པ་དེ་ནི་དགེ་སློང་ས་རི་ཡིན་ནོ། །</p>
<p>སྨན་གྱི་གཞི་རྫོགས་སོ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>