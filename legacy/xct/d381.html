<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d381' lang='xct'>
<header>
<ul>
<li class='division'>སྡེ་དགེ 381</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། སྃ་པུ་ཊ་ནཱ་མ་མ་ཧཱ་ཏནྟྲ། བོད་སྐད་དུ། ཡང་དག་པར་སྦྱོར་བ་ཞེས་བྱ་བའི་རྒྱུད་ཆེན་པོ། རྡོ་རྗེ་མཁའ་འགྲོ་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྡོ་རྗེ་བཙུན་མོའི་བྷ་ག་རྣམས་ལ་བཞུགས་སོ། །</p>
<p>དེ་ནས་ཡང་བཅོམ་ལྡན་འདས་ཀྱིས་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས་རྡོ་རྗེ་སྙིང་པོ་ལ་གཟིགས་ཏེ་འཛུམ་པ་མཛད་དོ། །</p>
<p>འཛུམ་པ་མཛད་མ་ཐག་ཏུ་དེའི་ཚེ་རྡོ་རྗེ་སྙིང་པོ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་བྱས་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། ཐལ་མོ་སྦྱར་བ་བྱས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>ཡེ་ཤེས་ཀྱི་དབང་པོ་རྒྱུད་ཐམས་ཅད་ཀྱི་གླེང་གཞིའི་གསང་བ་ཡང་དག་པར་སྦྱོར་བ་ལས་བྱུང་བའི་མཚན་ཉིད་མཉན་པར་འཚལ་ལོ། །</p>
<p>ཨེ་མའོ་རྡོ་རྗེ་སྙིང་པོ་ལེགས་སོ་ལེགས་སོ། །</p>
<p>སྙིང་རྗེ་ཆེན་པོ་ལེགས་སོ་ལེགས་སོ། །</p>
<p>བྱང་ཆུབ་སེམས་དཔའ་ཆེན་པོ་ཡོན་ཏན་གྱི་ཕུང་པོ་ལེགས་སོ་ལེགས་སོ། །</p>
<p>གང་ཞིག་རྒྱུད་ཐམས་ཅད་དུ་གསང་བ་དེ་ཐམས་ཅད་འདོད་པས་ཞུས་ཤིག །དེ་ནས་རྡོ་རྗེ་སྙིང་པོ་ལ་སོགས་པའི་བྱང་ཆུབ་སེམས་དཔའ་ཆེན་པོ་དེ་རྣམས་རབ་ཏུ་འཛུམ་ཞིང་མིག་ཕྱེ་བས་ཕྱག་འཚལ་ཏེ། རང་གི་ཐེ་ཚོམ་ཡང་དང་ཡང་དུ་ཞུས་པ། རྒྱུད་ནི་ཐམས་ཅད་ཅི་ཞེས་བརྗོད། །</p>
<p>གླེང་གཞི་ཡང་ནི་ཇི་ལྟར་ལགས། །</p>
<p>འདི་ལ་གསང་བ་ཅི་ཞེས་གསུངས། །</p>
<p>ཇི་ལྟར་ཡང་དག་སྦྱོར་བྱུང་མིང་། །</p>
<p>དེ་ལ་མཚན་ཉིད་ཇི་ལྟར་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>རྒྱུད་དང་ཐམས་ཅད་དེ་ནི་རྒྱུད་ཐམས་ཅད་དོ། །</p>
<p>རྒྱུད་ཐམས་ཅད་ཀྱི་སྒྲས་ནི་འདུས་པ་ལ་སོགས་པའོ། །</p>
<p>དེ་རྣམས་ཀྱི་གླེང་གཞི་ནི་བྱུང་བར་ངེས་པ་ཞེས་བྱ་བའི་དོན་ཏོ། །</p>
<p>ཁྱབ་འཇུག་དང་། །</p>
<p>དབང་ཕྱུག་ཆེན་པོ་དང་། ཚངས་པ་དང་། ཉན་ཐོས་དང་། རང་སངས་རྒྱས་རྣམས་ཀྱི་སྤྱོད་ཡུལ་མ་ཡིན་པའི་ཕྱིར་གསང་བའོ། །</p>
<p>ཡང་དག་པར་སྦྱོར་བ་ནི་ཐབས་དང་ཤེས་རབ་ཀྱི་བདག་ཉིད་ཅན་ནོ། །</p>
<p>དེ་ལས་བྱུང་བ་ནི་ཡང་དག་པར་སྦྱོར་བའི་ཏིང་ངེ་འཛིན་ཅེས་བྱ་བའི་དོན་ཏོ། །</p>
<p>འབྱུང་བ་ནི་སྐྱེ་བ་སྟེ། དེ་ལྟར་གནས་པ་དང་གཡོ་བའི་དངོས་པོའི་རང་བཞིན་གྱི་བདག་ཉིད་ཅན་དུ་གྱུར་པའོ། །</p>
<p>མཚན་ཉིད་ཅེས་བྱ་བ་ནི་འདིས་མཚོན་པར་བྱེད་པའོ། །</p>
<p>ཡང་ན་རྒྱུད་ཐམས་ཅད་ཀྱི་གླེང་གཞི་ཡང་དག་པར་སྦྱོར་བ་ལས་བྱུང་བ་ཞེས་བྱ་བའི་སྒྲས་ནི་རྡོ་རྗེ་སེམས་དཔར་གསུངས་སོ། །</p>
<p>གསང་བ་ཞེས་བྱ་བ་འདིས་ནི་མན་ངག་ཅན་གྱི་སྔགས་བཏུ་བ་དང་། དཀྱིལ་འཁོར་གྱི་ལྷ་ལ་སོགས་པའི་མཚན་ཉིད་དོ། །</p>
<p>ཐབས་དང་ཤེས་རབ་བདག་ཉིད་རྒྱུད། །</p>
<p>དེ་ནི་ང་ཡིས་བཤད་ཀྱིས་ཉོན། །</p>
<p>དང་པོར་སྟོང་ཉིད་བསམས་པས་ནི། །</p>
<p>ལུས་ཅན་རྣམས་ཀྱི་དྲི་མ་བཀྲུ། །</p>
<p>གཟུགས་ཀྱི་ཁམས་ནི་སྟོང་པ་ཡི། །</p>
<p>སྒྲ་ལ་དེ་ཉིད་ཀྱིས་ནི་བྱ། །</p>
<p>དྲི་ཡི་ཁམས་ནི་སྟོང་པ་ཡི། །</p>
<p>རོ་ལ་དེ་ཉིད་ཀྱིས་ནི་བྱ། །</p>
<p>རེག་བྱའི་ཁམས་ནི་སྟོང་པ་ཡི། །</p>
<p>ཡིད་ལ་དེ་ཉིད་ཀྱིས་ནི་བྱ། །</p>
<p>རྡོ་རྗེ་སྙིང་པོས་གསོལ་བ། མིག་གི་རང་བཞིན་སྟོང་པ་ཡི། །</p>
<p>ནང་དུ་རྣམ་ཤེས་ཇི་ལྟར་ལགས། །</p>
<p>རྣ་བའི་རང་བཞིན་སྟོང་པ་ཡི། །</p>
<p>ནང་དུ་རྣམ་ཤེས་ཇི་ལྟར་ལགས། །</p>
<p>སྣ་ཡི་རང་བཞིན་སྟོང་པ་ཡི། །</p>
<p>ནང་དུ་རྣམ་ཤེས་ཇི་ལྟར་ལགས། །</p>
<p>ལྕེ་ཡི་རང་བཞིན་སྟོང་པ་ཡི། །</p>
<p>ནང་དུ་རྣམ་ཤེས་ཇི་ལྟར་ལགས། །</p>
<p>ལུས་ཀྱི་རང་བཞིན་སྟོང་པ་ཡི། །</p>
<p>ནང་དུ་རྣམ་ཤེས་ཇི་ལྟར་ལགས། །</p>
<p>ཡིད་ཀྱི་རང་བཞིན་སྟོང་པ་ཡི། །</p>
<p>དབུས་སུ་རྣམ་ཤེས་ཇི་ལྟར་ལགས། །</p>
<p>དེ་ཕྱིར་གཟུགས་མེད་ལྟ་བ་མེད། །</p>
<p>སྒྲ་མེད་ཐོས་པ་པོ་ཡང་མེད། །</p>
<p>དྲི་མེད་སྣོམ་པ་པོ་ཡང་མེད། །</p>
<p>རོ་མེད་མྱོང་བ་པོ་ཡང་མེད། །</p>
<p>རེག་མེད་རེག་པ་པོ་ཡང་མེད། །</p>
<p>སེམས་མེད་སེམས་ལས་བྱུང་བའང་མེད། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>གཉིས་མེད་གཉིས་ནི་རྣམ་སྤངས་པའི། །</p>
<p>དེ་ཉིད་ལམ་ནི་ཇི་བཞིན་ཉོན། །</p>
<p>རྟོག་གེ་མེད་ཅིང་རྣམ་ཤེས་མེད། །</p>
<p>དེ་བཞིན་རྟོག་གེ་པས་མི་རྟོགས། །</p>
<p>སངས་རྒྱས་ཀུན་གྱི་གསང་བ་ནི། །</p>
<p>ནམ་མཁའ་ལྟ་བུར་མཉམ་པ་ཉིད། །</p>
<p>ཉན་ཐོས་རྣམས་ཀྱིས་མི་ཤེས་ཏེ། །</p>
<p>མི་ཤེས་པ་ཡི་མུན་པས་བསྒྲིབས། །</p>
<p>བག་ཆགས་སད་པའི་ཡེ་ཤེས་གང་། །</p>
<p>རང་རྒྱལ་རྣམས་ཀྱི་སྤྲུལ་པའོ། །</p>
<p>གསང་བ་སངས་རྒྱས་སྤྱོད་ཡུལ་ཉིད། །</p>
<p>དེ་རྣམས་ཀུན་གྱིས་མི་ཤེས་སོ། །</p>
<p>འཁོར་བའི་རྒྱ་མཚོའི་འཇིགས་པ་ལས། །</p>
<p>རྒལ་བར་འགྲོ་བའི་སེམས་ཀྱིས་ནི། །</p>
<p>ལུས་ཀྱི་དབུས་སུ་བསྐོར་བ་ཡི། །</p>
<p>རྒལ་བ་མཚོན་པར་གསུངས་པ་སྟེ། །</p>
<p>རྣམ་ཤེས་ཡེ་ཤེས་སེམས་ཀྱིས་ནི། །</p>
<p>མཚན་ཉིད་མཚན་གཞི་མཚོན་པར་བྱེད། །</p>
<p>ཡེ་ཤེས་ཀྱིས་ནི་ཤེས་བྱ་བལྟ། །</p>
<p>ཤེས་བྱ་རྣམས་གྱིས་འགྲོ་བ་བརྟག །འགྲོ་བ་བརྟག་པའི་སེམས་ཀྱིས་ནི། །</p>
<p>ཇི་ལྟར་རང་འདོད་ལ་སོགས་འགྲོ། །</p>
<p>འགྲོ་བར་སྔོན་གྱི་སྐྱེ་བ་ནི། །</p>
<p>སྟོང་ཕྲག་དུ་མ་དག་ཏུ་འགྲོ། །</p>
<p>ཡོ་གིས་སྔར་གསུངས་མཚན་ཉིད་ཀྱི། །</p>
<p>མཚན་ཉིད་སྟོང་པར་བསམས་ནས་ནི། །</p>
<p>ལུས་ཀྱི་སྟོང་པའི་ཞིང་སོགས་ལ། །</p>
<p>བློ་དང་ལྡན་པས་ས་བོན་གདབ། །</p>
<p>རྩ་ཡི་མཛེས་སྤྱི་ལས་བྱུང་བ། །</p>
<p>དེ་ནི་རྡུལ་བྲལ་རབ་ཏུ་གྲགས། །</p>
<p>དག་པའི་ཤེལ་གྱི་འོད་དང་མཉམ། །</p>
<p>བྱང་ཆུབ་སེམས་ནི་འོད་གསལ་བ། །</p>
<p>ཡེ་ཤེས་ལྔ་ཡི་དངོས་དེ་ཉིད། །</p>
<p>ཡུངས་ཀར་གྱི་ནི་སྦོམ་ཕྲ་ཙམ། །</p>
<p>དེ་ཡི་ནང་དུ་གནས་པའི་ལྷ། །</p>
<p>མི་གསལ་གསལ་བའི་རང་བཞིན་ཅན། །</p>
<p>མ་མོ་ཕྱེད་པ་མཆོག་ཏུ་ཕྲ། །</p>
<p>ཐིག་ལེའི་གཟུགས་ཀྱི་ཡིད་ཀྱི་དངོས། །</p>
<p>སྙིང་གི་དབུས་སུ་རྟག་གནས་ཤིང་། །</p>
<p>འོད་ཟེར་ལྡན་ཞིང་གཟི་བརྗིད་ཆེ། །</p>
<p>བཅུ་གཉིས་མཐའ་དང་དགུ་ཡི་མཐར། །</p>
<p>རྐང་མཐིལ་མགོ་བོ་མེད་པར་ནི། །</p>
<p>ཐག་པ་གཅིག་ནི་རྣམ་ཕྱུང་ནས། །</p>
<p>ལྟེ་བའི་དབུས་སུ་རྣམ་པར་གནས། །</p>
<p>ཆ་ནི་ལྔ་པ་ཙམ་ཉིད་ནི། །</p>
<p>ཀླུ་དབང་དབྱིབས་སུ་རྒྱས་པ་ལ། །</p>
<p>དེ་ཡི་ཆ་ཡང་ཕྱེ་ནས་ནི། །</p>
<p>རྡོ་རྗེའི་དབུས་སུ་རྣམ་ཕྱུང་སྟེ། །</p>
<p>སྐྱེ་གནས་དབུས་སུ་ས་བོན་གནས། །</p>
<p>ཆོས་དབྱིངས་ཁུ་བར་བྱས་ནས་ནི། །</p>
<p>སྒོ་ནི་དགུ་པོ་ཐམས་ཅད་དུ། །</p>
<p>དེ་ནི་རིམ་པས་འཕོ་བར་འགྱུར། །</p>
<p>དེ་བཞིན་མེ་ནི་ཚངས་པའི་དངོས། །</p>
<p>ས་ཡི་ས་བོན་གཉིས་ཀྱིས་ནི། །</p>
<p>མིག་ལ་དེ་ཉིད་སྦྱར་བར་བྱ། །</p>
<p>རླུང་གི་སྟོང་སོགས་ས་བོན་གྱི། །</p>
<p>སེམས་ཀྱིས་སྣ་དང་རྣ་བ་སོགས། །</p>
<p>བདུད་རྩི་ཆུ་ཡི་ས་བོན་ལྕེ། །</p>
<p>དབང་པོར་གཙོ་བོ་དབང་ཕྱུག་ཉིད། །</p>
<p>མགྲིན་པར་གཏི་མུག་ས་བོན་ཏེ། །</p>
<p>ལག་པར་ཉོན་མོངས་དེ་བཞིན་ནོ། །</p>
<p>གཡོ་བ་སྙིང་གི་གནས་རྣམས་སུ། །</p>
<p>ཕྱུགས་བདག་ལྟེ་བའི་རྩ་བར་ནི། །</p>
<p>ཡན་ལག་བརྒྱད་ཀྱི་ས་བོན་གྱིས། །</p>
<p>ཡན་ལག་བརྒྱད་ཀྱི་ཆོ་གས་འཛིན། །</p>
<p>བརྟན་སོགས་གཡོ་བར་བཅས་པ་ཡི། །</p>
<p>འགྲོ་ཀུན་ཁྱབ་པར་བྱེད་པས་ཁྱབ། །</p>
<p>ཚངས་སོགས་ལྷ་དང་ལྷ་མིན་རྣམས། །</p>
<p>དེ་ཡི་གདན་དུ་གྱུར་པ་ཡིན། །</p>
<p>གང་ལ་གཙོ་བོ་སྤྱོད་གྱུར་པའི། །</p>
<p>ཁྱིམ་ནི་བྷ་ག་ཞེས་སུ་གསུངས། །</p>
<p>ཇི་སྲིད་ལུས་ལ་རྣམ་གནས་པ། །</p>
<p>དེ་ཡི་ལས་དང་ལས་མིན་འགྱུར། །</p>
<p>དགེ་དང་མི་དགེ་གང་ཅུང་ཟད། །</p>
<p>བྱས་པའི་ལས་ནི་ཐམས་ཅད་བྱེད། །</p>
<p>རྣལ་འབྱོར་མཉམ་པ་ཉིད་དུ་གསུངས། །</p>
<p>རབ་ཏུ་སྦྱོར་བ་སྒོམ་པ་ཡིན། །</p>
<p>གང་ཚེ་ལས་ཀྱི་ལུས་བཅོམ་པ། །</p>
<p>དེ་ལྟར་ལྷ་རུ་འགྱུར་བ་ཡིན། །</p>
<p>གང་གིས་བརྟན་དང་གཡོ་ཁྱབ་པ། །</p>
<p>དེས་ནི་དེ་ཚེ་རང་གིས་ནུས། །</p>
<p>ནམ་མཁའ་ལྟ་བུར་མཉམ་ཉིད་ནི། །</p>
<p>དེ་ཡི་ཁ་དོག་ཤེས་པར་བྱ། །</p>
<p>མྱ་ངན་འདས་གནས་དཔའ་བོ་ནི། །</p>
<p>གོས་པ་མེད་ཅིང་དྲི་མ་སྤངས། །</p>
<p>མ་དང་སྲིང་མོ་ཉིད་དང་ཡང་། །</p>
<p>བུ་མོ་དེ་བཞིན་གཉེན་མོ་དང་། །</p>
<p>བྲམ་ཟེ་མོ་དང་རྒྱལ་རིགས་དང་། །</p>
<p>རྗེའུ་མོ་དེ་བཞིན་དམངས་མོ་དང་། །</p>
<p>གར་མ་ཚོས་མ་གཡུང་མོ་དང་། །</p>
<p>དེ་བཞིན་དུ་ནི་གདོལ་པ་མོ། །</p>
<p>ཐབས་དང་ཤེས་རབ་ཆོ་ག་ཡིས། །</p>
<p>དེ་ཉིད་རིག་པས་མཆོད་པར་བྱ། །</p>
<p>ཇི་ལྟར་བྱེ་བར་མི་འགྱུར་བར། །</p>
<p>རབ་ཏུ་འབད་པས་བསྟེན་པར་བྱ། །</p>
<p>མ་གསང་སྦྲུལ་དང་ཆོམ་རྐུན་སོགས། །</p>
<p>ས་ལ་སྤྱོད་པས་སྡུག་བསྔལ་བྱེད། །</p>
<p>རིགས་ཀྱི་དབྱེ་བས་ཕྱེ་ནས་ནི། །</p>
<p>ཕྱག་རྒྱ་རྣམ་པ་ལྔར་ནི་གསུངས། །</p>
<p>བྲམ་ཟེ་སྐྱེ་གཉིས་རིགས་སྐྱེས་མ། །</p>
<p>དེ་བཞིན་གཤེགས་པ་ཉིད་དུ་གསུངས། །</p>
<p>རྒྱལ་རིགས་མ་ནི་རྒྱལ་པོའི་རུས། །</p>
<p>རྨ་བྱ་ཟླ་སོགས་རིགས་ལས་སྐྱེས། །</p>
<p>རྡོ་རྗེ་བདུད་རྩི་ཞེས་བྱར་གྲགས། །</p>
<p>རྗེའུ་མོ་བལ་གླང་སྐྱོང་བ་སྟེ། །</p>
<p>ལས་ཀྱི་རིགས་ལས་སྐྱེས་པར་གསུངས། །</p>
<p>དམངས་མོ་ཡང་ནི་བྲན་མོ་སྟེ། །</p>
<p>རྣམ་པར་སྣང་མཛད་ཆེན་པོར་གསུངས། །</p>
<p>གར་མ་པདྨའི་རིགས་ཉིད་དེ། །</p>
<p>ཚོས་མ་དེ་བཞིན་ལས་ཀྱི་རིགས། །</p>
<p>གཡུང་མོ་རྡོ་རྗེའི་རིགས་སུ་བཤད། །</p>
<p>རིན་ཆེན་གདོལ་པ་མོར་ཤེས་བྱ། །</p>
<p>ཕྱག་རྒྱ་ལྔར་ནི་རྣམ་པར་ངེས། །</p>
<p>འདི་རྣམས་དེ་བཞིན་གཤེགས་པའི་རིགས། །</p>
<p>མདོར་བསྡུས་པས་ནི་བརྗོད་པར་བྱ། །</p>
<p>དཔལ་ལྡན་དེ་བཞིན་ཉིད་གཤེགས་ཤིང་། །</p>
<p>དེ་བཞིན་སླར་ཡང་གཤེགས་པ་ཉིད། །</p>
<p>འདིས་ནི་ཤེས་རབ་རིགས་པས་ནི། །</p>
<p>དེ་བཞིན་གཤེགས་པར་མངོན་པར་བརྗོད། །</p>
<p>རིགས་ནི་རྣམ་པ་ལྔ་རུ་གསུངས། །</p>
<p>རིགས་ནི་བརྒྱ་དང་མཐའ་ཡས་དང་། །</p>
<p>སྐུ་གསུང་ཐུགས་ཀྱི་དབྱེ་བ་ཡིས། །</p>
<p>ཕྱི་ནས་རྣམ་པ་གསུམ་དུ་འགྱུར། །</p>
<p>རིགས་དང་འབྱུང་བ་ལྔ་རྣམས་དང་། །</p>
<p>ཕུང་པོ་ལྔ་ཡི་རང་བཞིན་གྱིས། །</p>
<p>རྡོ་རྗེ་རིན་ཆེན་པད་ནོར་བུ། །</p>
<p>འཛིན་པའི་རིམ་པའི་རིགས་རྣམས་སོ། །</p>
<p>སྒོམ་པ་པོ་མེད་བསྒོམ་བྱ་མེད། །</p>
<p>སྔགས་མེད་ལྷ་ཡང་ཡོད་མ་ཡིན། །</p>
<p>སྤྲོས་པ་མེད་པའི་རང་བཞིན་ཉིད། །</p>
<p>སྔགས་དང་ལྷར་ནི་ཡང་དག་གནས། །</p>
<p>རྣམ་སྣང་མི་བསྐྱོད་དོན་ཡོད་དང་། །</p>
<p>རིན་ཆེན་དཔག་མེད་སེམས་དཔའོ། །</p>
<p>ཚངས་པ་ཁྱབ་འཇུག་ཞི་བ་དང་། །</p>
<p>ཐམས་ཅད་སངས་རྒྱས་དེ་ཉིད་བརྗོད། །</p>
<p>ཚངས་པ་སྒྲིབ་བྲལ་སངས་རྒྱས་ཉིད། །</p>
<p>འཇུག་ཕྱིར་ཁྱབ་འཇུག་བརྗོད་པར་བྱ། །</p>
<p>ཞི་བ་རྟག་ཏུ་དགེ་བ་སྟེ། །</p>
<p>ཐམས་ཅད་ཀུན་གྱི་བདག་ཉིད་གནས། །</p>
<p>དམ་པའི་བདེ་བས་དེ་ཉིད་དེ། །</p>
<p>དགའ་བ་རྟོགས་ཕྱིར་རྣམ་སངས་རྒྱས། །</p>
<p>གང་ཕྱིར་ལུས་ལས་བྱུང་བའི་ཕྱིར། །</p>
<p>ལྷ་ཞེས་མངོན་པར་བརྗོད་པར་བྱ། །</p>
<p>འདི་ལ་བྷ་ག་མངའ་བའི་ཕྱིར། །</p>
<p>བཅོམ་ལྡན་འདས་ཞེས་བརྗོད་པར་བྱ། །</p>
<p>བྷ་ག་རྣམ་པ་དྲུག་ཏུ་བརྗོད། །</p>
<p>དབང་ཕྱུག་ལ་སོགས་ཡོན་ཏན་ཀུན། །</p>
<p>ཡང་ན་ཉོན་མོངས་ལ་སོགས་པ། །</p>
<p>འཇོམས་པའི་ཕྱིར་ན་བཅོམ་ལྡན་འདས། །</p>
<p>གང་ཕྱིར་སྐྱེ་འགྲོ་བསྐྱེད་པའི་ཕྱིར། །</p>
<p>ཤེས་རབ་མ་ཞེས་བརྗོད་པར་བྱ། །</p>
<p>གང་ཕྱིར་སྐལ་བ་སྟོན་པའི་ཕྱིར། །</p>
<p>ཤེས་རབ་དེ་ཉིད་སྲིང་མོ་ཉིད། །</p>
<p>ཤེས་རབ་ཚོས་མར་བརྗོད་པ་ནི། །</p>
<p>སེམས་ཅན་ཐམས་ཅད་འཚེད་པའི་ཕྱིར། །</p>
<p>བཙོ་བླག་མ་ཞེས་དེ་བཞིན་བརྗོད། །</p>
<p>ཡོན་ཏན་འཇོ་བར་གསུངས་པའི་ཕྱིར། །</p>
<p>ཤེས་རབ་བུ་མོར་བརྗོད་པར་བྱ། །</p>
<p>སྙིང་རྗེ་ཆེན་པོས་གཡོ་བའི་ཕྱིར། །</p>
<p>ཤེས་རབ་གར་མར་བརྗོད་པར་བྱ། །</p>
<p>གང་ཕྱིར་བཅོམ་ལྡན་མི་རེག་པ། །</p>
<p>དེ་ཕྱིར་གཡུང་མོར་བརྗོད་པར་བྱ། །</p>
<p>ཨཱ་ལི་ཀཱ་ལི་རབ་སྨྲས་པ། །</p>
<p>བརྗོད་པ་བཟླས་པར་ཡང་དག་བཤད། །</p>
<p>རྐང་པའི་རྗེས་ནི་དཀྱིལ་འཁོར་ཡིན། །</p>
<p>ཉེད་ཕྱིར་དཀྱིལ་འཁོར་བརྗོད་པར་བྱ། །</p>
<p>ལག་པ་སྒྱུར་བ་ཕྱག་རྒྱ་ཡིན། །</p>
<p>སོར་མོ་ཉེད་པའང་དེ་བཞིན་ནོ། །</p>
<p>གང་ཕྱིར་རྣམ་སེམས་བསམ་གཏན་ནི། །</p>
<p>གང་སེམས་དེ་ནི་བསམ་གཏན་ནོ། །</p>
<p>ཕ་ལས་བདེ་བ་གང་ཐོབ་པ། །</p>
<p>དེ་ཡི་བདེ་བ་རང་གིས་བཟའ། །</p>
<p>བདེ་བ་གང་གིས་འཆིང་བ་འདིར། །</p>
<p>དེ་ཡི་བདེ་བ་བསམ་གཏན་བརྗོད། །</p>
<p>བརྗོད་པར་བྱ་བ་དང་རྗོད་པར་བྱེད་པའི་བྱང་ཆུབ་ཀྱི་སེམས་བསྐྱེད་པ་ལ་སོགས་པའི་བསྒོམ་པའི་དེ་ཁོ་ནའི་རབ་ཏུ་བྱེད་པ་སྟེ་དང་པོའོ།། །</p>
<p>།དེ་ནས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་བརྗོད་པར་བྱའོ། །</p>
<p>ནང་གི་ལུས་དང་། ཕྱིའི་ལུས་དང་། ཕྱི་ནང་གཉིས་ཀའི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པའི་ཕྱིར་ཡང་དག་པར་རབ་ཏུ་ཤེས་ཏེ། མ་རིག་པ་ལ་སོགས་པས་ཡིད་གཉིས་སུ་གྱུར་པའི་འདུལ་བའི་འཇིག་རྟེན་ལ་དྲན་པ་དང་ལྡན་པའོ། །</p>
<p>ནང་གི་ཚོར་བ་དང་། ཕྱིའི་ཚོར་བ་དང་། ཕྱི་ནང་གཉིས་ཀའི་ཚོར་བ་ལ་ཚོར་བའི་རྗེས་སུ་ལྟ་ཞིང་གནས་པའི་ཕྱིར་ཡང་དག་པར་རབ་ཏུ་ཤེས་ཏེ། མ་རིག་པ་ལ་སོགས་པས་ཡིད་གཉིས་སུ་གྱུར་པའི་འདུལ་བའི་འཇིག་རྟེན་ལ་དྲན་པ་དང་ལྡན་པའོ། །</p>
<p>ནང་གི་ཆོས་རྣམས་དང་། ཕྱིའི་ཆོས་རྣམས་དང་། ཕྱི་ནང་གཉིས་ཀའི་ཆོས་རྣམས་ལ་ཆོས་ཀྱི་རྗེས་སུ་ལྟ་ཞིང་གནས་པའི་ཕྱིར་ཡང་དག་པར་རབ་ཏུ་ཤེས་ཏེ། མ་རིག་པ་ལ་སོགས་པས་ཡིད་གཉིས་སུ་གྱུར་པའི་འདུལ་བའི་འཇིག་རྟེན་ལ་དྲན་པ་དང་ལྡན་པའོ། །</p>
<p>ནང་གི་སེམས་དང་། ཕྱིའི་སེམས་དང་། ཕྱི་ནང་གཉིས་ཀའི་སེམས་ལ་སེམས་ཀྱི་རྗེས་སུ་ལྟ་ཞིང་གནས་བའི་ཕྱིར་ཡང་དག་པར་རབ་ཏུ་ཤེས་ཏེ། མ་རིག་པ་ལ་སོགས་པས་ཡིད་གཉིས་སུ་གྱུར་པའི་འདུལ་བའི་འཇིག་རྟེན་ལ་དྲན་པ་དང་ལྡན་པའོ། །</p>
<p>འདི་རྣམས་ནི་དྲན་པ་ཉེ་བར་གཞག་པ་བཞིའོ། །</p>
<p>སྡིག་པ་མི་དགེ་བའི་ཆོས་མ་སྐྱེས་པ་རྣམས་མི་སྐྱེད་པའི་ཕྱིར་འདུན་པ་སྐྱེད་དོ། །</p>
<p>འབད་དོ། །</p>
<p>བརྩོན་འགྲུས་རྩོམ་མོ། །</p>
<p>སེམས་རབ་ཏུ་འཇོག་གོ། །</p>
<p>སྨོན་ལམ་ཡང་དག་པར་འདེབས་སོ། །</p>
<p>སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་ཕྱིར་འདུན་པ་སྐྱེད་དོ། །</p>
<p>འབད་དོ། །</p>
<p>བརྩོན་འགྲུས་རྩོམ་མོ། །</p>
<p>སེམས་རབ་ཏུ་འཇོག་གོ། །</p>
<p>སྨོན་ལམ་ཡང་དག་པར་འདེབས་སོ། །</p>
<p>དགེ་བའི་ཆོས་མ་སྐྱེས་པ་རྣམས་བསྐྱེད་པའི་ཕྱིར་འདུན་པ་སྐྱེད་དོ། །</p>
<p>འབད་དོ། །</p>
<p>བརྩོན་འགྲུས་རྩོམ་མོ། །</p>
<p>སེམས་རབ་ཏུ་འཇོག་གོ། །</p>
<p>སྨོན་ལམ་ཡང་དག་པར་འདེབས་སོ། །</p>
<p>དེ་ལྟར་དགེ་བའི་ཆོས་སྐྱེས་པ་རྣམས་གནས་པར་བྱ་བའི་ཕྱིར་ཐབས་ཚད་མེད་པ་བསྒོམས་པས་ཡོངས་སུ་གང་བའི་ཕྱིར་ཡོངས་སུ་གང་བར་གྱུར་པས་བསྒོམ་པ་དམ་པ་འཕེལ་བར་བྱ་བའི་ཕྱིར་འདུན་པ་སྐྱེད་དོ། །</p>
<p>འབད་དོ། །</p>
<p>བརྩོན་འགྲུས་རྩོམ་མོ། །</p>
<p>སེམས་རབ་ཏུ་འཇོག་གོ། །</p>
<p>སྨོན་ལམ་ཡང་དག་པར་འདེབས་སོ། །</p>
<p>འདི་རྣམས་ནི་ཡང་དག་པར་སྤོང་བ་བཞིའོ། །</p>
<p>འདུན་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བསྒོམ་པར་བྱ་སྟེ། བྱེ་བྲག་ཕྱེད་པས་ངེས་པར་འབྱུང་བ་དང་། འདོད་ཆགས་དང་བྲལ་བས་ངེས་པར་འབྱུང་བ་དང་། འགོག་པས་ངེས་པར་འབྱུང་བ་དང་། རྣམ་པར་བྱང་བར་གྱུར་པས་བདག་གི་འདུན་པ་ནུབ་པར་འགྱུར་ཞིང་ཤིན་ཏུ་རབ་ཏུ་འཇོག་པ་མ་ཡིན་པའོ། །</p>
<p>བརྩོན་འགྲུས་ཀྱི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བསྒོམ་པར་བྱ་སྟེ། བྱེ་བྲག་ཕྱེད་པས་ངེས་པར་འབྱུང་བ་དང་། འདོད་ཆགས་དང་བྲལ་བས་ངེས་པར་འབྱུང་བ་དང་། འགོག་པས་ངེས་པར་འབྱུང་བ་དང་། རྣམ་པར་བྱང་བར་གྱུར་པས་བདག་གི་བརྩོན་འགྲུས་ནུབ་པར་འགྱུར་ཞིང་ཤིན་ཏུ་རབ་ཏུ་འཇོག་པ་མ་ཡིན་པའོ། །</p>
<p>དཔྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བསྒོམ་པར་བྱ་སྟེ། བྱེ་བྲག་ཕྱེ་པས་ངེས་པར་འབྱུང་བ་དང་། འདོད་ཆགས་དང་བྲལ་བས་ངེས་པར་འབྱུང་བ་དང་། འགོག་པས་ངེས་པར་འབྱུང་བ་དང་། རྣམ་པར་བྱང་བར་གྱུར་པས་བདག་གི་དཔྱོད་པ་ནུབ་པར་འགྱུར་ཞིང་ཤིན་ཏུ་རབ་ཏུ་འཇོག་པ་མ་ཡིན་པའོ། །</p>
<p>སེམས་ཀྱི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བསྒོམ་པར་བྱ་སྟེ། བྱེ་བྲག་ཕྱེད་པས་ངེས་པར་འབྱུང་བ་དང་། འདོད་ཆགས་དང་བྲལ་བས་ངེས་པར་འབྱུང་བ་དང་། །</p>
<p>འགོག་པས་ངེས་པར་འབྱུང་བ་དང་། རྣམ་པར་བྱང་བས་བདག་གི་སེམས་ནུབ་པར་འགྱུར་ཞིང་ཤིན་ཏུ་རབ་ཏུ་འཇོག་པ་མ་ཡིན་པའོ། །</p>
<p>འདི་རྣམས་ནི་རྫུ་འཕྲུལ་གྱི་རྐང་པ་བཞི་སྟེ། འདོད་པར་སྤྱོད་པ་དང་བཅས་པའོ། །</p>
<p>འཇིག་རྟེན་པའི་ཡང་དག་པའི་ལྟ་བ་ལ་དད་པར་བྱེད་དེ། རང་གི་ལས་ཀྱི་རྣམ་པར་སྨིན་པ་ལ་སོ་སོར་ཡིད་ཆེས་པར་གྱུར་པ་གང་ཞིག་དེ་ལྟར་ལས་བྱེད་པར་འགྱུར་བ་དགེ་བའམ་སྡིག་པ་དེ་དང་དེའི་ལས་ཀྱི་རྣམ་པར་སྨིན་པ་སོ་སོར་ཉམས་སུ་མྱོང་བར་འགྱུར་བའི་ཕྱིར་དེ་ནི་འཚོ་བའི་རྒྱུར་ཡང་སྡིག་པའི་ལས་མངོན་པར་འདུ་མི་བྱེད་པའོ། །</p>
<p>འདི་ནི་དད་པའི་དབང་པོར་གསུངས་སོ། །</p>
<p>གང་ཞིག་ཆོས་རྣམས་ལ་དད་པའི་དབང་པོས་དད་པར་བྱེད་པའི་ཆོས་རྣམས་ལ་བརྩོན་འགྲུས་ཀྱི་དབང་པོས་ཤེས་པར་བྱེད་དོ། །</p>
<p>འདི་ནི་བརྩོན་འགྲུས་ཀྱི་དབང་པོར་གསུངས་སོ། །</p>
<p>གང་ཞིག་ཆོས་རྣམས་ལ་བརྩོན་འགྲུས་ཀྱི་དབང་པོས་ཤེས་པ་དེའི་ཆོས་རྣམས་ནི་དྲན་པའི་དབང་པོས་རབ་ཏུ་འཇོག་པར་མི་བྱེད་པའོ། །</p>
<p>འདི་ནི་དྲན་པའི་དབང་པོར་གསུངས་སོ། །</p>
<p>གང་ཞིག་ཆོས་རྣམས་ལ་དྲན་པའི་དབང་པོས་རབ་ཏུ་འཇིག་པར་མི་བྱེད་པ་དེའི་ཆོས་རྣམས་ནི་ཏིང་ངེ་འཛིན་གྱི་དབང་པོས་རྩེ་གཅིག་ཏུ་བྱེད་པའོ། །</p>
<p>འདི་ནི་ཏིང་ངེ་འཛིན་གྱི་དབང་པོར་གསུངས་སོ། །</p>
<p>གང་ཞིག་ཆོས་རྣམས་ལ་ཏིང་ངེ་འཛིན་གྱི་དབང་པོས་རྩེ་གཅིག་ཏུ་བྱེད་པ་དེའི་ཆོས་རྣམས་ནི་ཤེས་རབ་ཀྱི་དབང་པོས་སོ་སོར་རིག་པ་སྟེ། དེ་ནི་ཆོས་དེ་དང་དེ་རྣམས་ལ་སོ་སོར་རྟོག་པ་སྐྱེ་བར་འགྱུར་རོ། །</p>
<p>འདི་ནི་ཤེས་རབ་ཀྱི་དབང་པོར་གསུངས་སོ། །</p>
<p>དབང་པོ་ལྔ་པོ་འདི་རྣམས་འཕེལ་བ་ནི་སྟོབས་ལྔ་རུ་འགྱུར་ཏེ། དད་པའི་སྟོབས་དང་། བརྩོན་འགྲུས་ཀྱི་སྟོབས་དང་། དྲན་པའི་སྟོབས་དང་། ཏིང་ངེ་འཛིན་གྱི་སྟོབས་དང་། ཤེས་རབ་ཀྱི་སྟོབས་ཏེ། འདི་རྣམས་ནི་སྟོབས་ལྔའོ། །</p>
<p>དེ་ལ་བྱང་ཆུབ་ཀྱི་ཡན་ལག་བདུན་གང་ཞེ་ན། འདི་ལྟ་སྟེ། དྲན་པ་ཡང་དག་བྱང་ཆུབ་ཀྱི་ཡན་ལག་དང་། ཆོས་རབ་ཏུ་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་དང་། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་དང་། དགའ་བ་ཡང་དག་བྱང་ཆུབ་ཀྱི་ཡན་ལག་དང་། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་དང་། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་དང་། བཏང་སྙོམས་ཡང་དག་བྱང་ཆུབ་ཀྱི་ཡན་ལག་སྟེ། བྱེ་བྲག་ཕྱེད་པས་ངེས་པར་འབྱུང་བ་དང་། འདོད་ཆགས་དང་བྲལ་བས་ངེས་པར་འབྱུང་བ་དང་། འགོག་པས་ངེས་པར་འབྱུང་བ་དང་། ཀུན་ནས་ཉོན་མོངས་པ་དང་བྲལ་བའི་ཀུན་ནས་རྣམ་པར་བྱང་བར་གྱུར་པ་དང་། ཆོས་རབ་ཏུ་འབྱེད་པ་ནི་བྱང་ཆུབ་ཀྱི་ཡན་ལག་བདུན་ལ་སོགས་པ་བསྒོམ་པའོ། །</p>
<p>དེ་ལ་འཕགས་པའི་ལམ་ཡན་ལག་བརྒྱད་པ་གང་ཞེ་ན། ཡང་དག་པའི་ལྟ་བ་ནི་གང་ཞིག་འཇིག་རྟེན་ལས་འདས་པ་སྟེ། བདག་ཏུ་ལྟ་བས་ཀུན་ནས་བསླང་བ་མ་ཡིན་པ་དང་། སེམས་ཅན་མེད་པ་དང་། འཚོ་བ་མེད་པ་དང་། གསོ་བ་མེད་པ་དང་། སྐྱེས་བུ་མེད་པ་དང་། གང་ཟག་མེད་པ་དང་། ཤེད་ལས་སྐྱེས་མེད་པ་དང་། ཤེད་བུ་མེད་པ་དང་། བྱེད་པ་པོ་མེད་པ་དང་། ཚོར་བ་པོ་མེད་པའི་ལྟ་བས་ཀུན་ནས་བསླང་བ་ཆང་བ་མ་ཡིན་པ་དང་། རྟག་པར་ལྟ་བས་ཀུན་ནས་བསླང་བ་མ་ཡིན་པ་དང་། སྲིད་པ་དང་བྲལ་བའི་ལྟ་བས་ཀུན་ནས་བསླང་བ་དང་། རིགས་སུ་ལུང་བསྟན་པའི་ལྟ་བས་ཀུན་ནས་བསླང་བ་དང་། ཇི་སྲིད་འཁོར་བ་མ་ཡིན་ཞིང་མྱ་ངན་ལས་འདས་པའི་ཡང་མ་ཡིན་པའི་ལྟ་བས་ཀུན་ནས་བསླང་བ་སྟེ། འདི་ནི་ཡང་དག་པའི་ལྟ་བར་གསུངས་སོ། །</p>
<p>གང་ཞིག་ཡང་དག་པའི་རྟོག་པ་ནི་འདོད་ཆགས་དང་། ཞེ་སྡང་དང་། གཏི་མུག་དང་། ཉོན་མོངས་པས་ཀུན་ནས་བསླང་བའི་རྟོག་པ་དེ་ནི་ཡང་དག་པའི་རྟོག་པར་མི་འགྱུར་རོ། །</p>
<p>ཡང་དག་པའི་རྟོག་པ་གང་ཞིག་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་དང་། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོས་ཀུན་ནས་སློང་བ་དེའི་ཡང་དག་པའི་རྟོག་པ་དེ་ནི་ཡང་དག་པའི་རྟོག་པར་འགྱུར་ཏེ། འདི་ནི་ཡང་དག་པའི་རྟོག་པར་གསུངས་སོ། །</p>
<p>གང་ཞིག་ཚིག་གིས་བདག་ལ་གདུང་བར་མི་བྱ་ཞིང་གཞན་ལ་གདུང་བར་མི་བྱ་བ་དང་། བདག་ལ་ཉོན་མོངས་པར་མི་བྱ་ཞིང་གཞན་དག་ལ་ཉོན་མོངས་པར་མི་བྱ་བ་དང་། བདག་ལ་མི་དཔྱ་ཞིང་གཞན་དག་ལ་ཡང་དཔྱ་བར་མི་བྱ་བ་སྟེ། དེ་མཉམ་པར་གཞག་པ་དང་ལྡན་པས་ཚིག་དང་ལྡན་པར་འགྱུར་ཞིང་། གང་གི་ཚིག་གིས་ཡང་དག་པའི་འཕགས་པར་འཇུག་པར་འགྱུར་བ་འདི་ནི་ཡང་དག་པའི་ངག་ཅེས་གསུངས་སོ། །</p>
<p>གང་ཞིག་ལས་ནག་པོ་དང་ནག་པོའི་རྣམ་པར་སྨིན་པ་དེའི་ལས་མངོན་པར་འདུ་མི་བྱེད་པ་དང་། གང་ཞིག་ལས་དཀར་བ་དང་དཀར་པོའི་རྣམ་པར་སྨིན་པ་དེའི་ལས་མངོན་པར་འདུ་བྱེད་པ་དང་། གང་ཞིག་ལས་དཀར་པོ་དང་། ནག་པོའི་རྣམ་པར་སྨིན་པ་དེའི་ལས་མངོན་པར་འདུ་མི་བྱེད་པ་དང་། གང་ཞིག་ལས་དཀར་པོ་དང་། ནག་པོ་དང་། དཀར་པོའི་རྣམ་པར་སྨིན་པ་དང་། ནག་པོ་ཟད་པའི་བསམ་པས་གནས་པ་དེའི་ལས་མངོན་པར་འདུ་བྱེད་དེ། དམ་པའི་ལས་ལྟ་བུར་འགྱུར་བ་ནི་ཡང་དག་པའི་ལས་ཀྱི་མཐའ་སྟེ། འདི་ནི་ཡང་དག་པའི་ལས་ཀྱི་མཐར་གསུངས་སོ། །</p>
<p>གང་གི་ཚེ་འཕགས་པ་ལྟ་བུར་དུལ་བ་དང་། ཡོན་ཏན་ཡང་དག་པའི་ཆས་ཞུམ་ཞིང་དུལ་བ་དང་། ཁ་གསག་མེད་པ་དང་། མང་དུ་སྨྲ་བ་མ་ཡིན་པ་དང་། གཏམ་ལ་མི་དགའ་བ་དང་། རང་གི་སྤྱོད་པའི་ཚུལ་ཁྲིམས་དང་། འཇིག་རྟེན་ཕ་རོལ་གྱི་དབང་ཕྱུག་དང་ལྡན་པ་དང་། བདག་གི་རྙེད་པ་ཁ་ན་མ་ཐོ་བ་མེད་པས་བདག་ཆོག་པར་འཛིན་པ་དང་། འཕགས་པའི་བཀའི་གནག་བས་འཚོ་བ་སྟེ། འདི་ནི་ཡང་དག་པའི་འཚོ་བར་གསུངས་སོ། །</p>
<p>རྩོལ་བ་ནི་གང་ཞིག་བརྫུན་དང་། འཕགས་པས་མ་གནང་བ་དང་། འདོད་ཆགས་དང་། ཞེ་སྡང་དང་། གཏི་མུག་དང་། ཉོན་མོངས་པ་རྗེས་སུ་བསྟེན་པར་མི་འདོད་པ་ནི་རྩོལ་བ་སྟེ། རྩོལ་བ་གང་ཞིག་ཡང་དག་པའི་འཕགས་པའི་ལམ་གྱི་བདེན་པར་འཇུག་ཅིང་མྱ་ངན་ལས་འདས་པར་འགྲོ་བ་དང་། སོ་སོའི་གནས་སུ་སྐྱེད་པར་བྱེད་པ་དེ་ནི་རྩོལ་བར་ཡང་དག་པར་རྗེས་སུ་འབྲང་བ་སྟེ། འདི་ནི་ཡང་དག་པའི་རྩོལ་བར་གསུངས་སོ། །</p>
<p>གང་ལ་ཉེ་བར་གནས་པ་དེ་ནི་རབ་ཏུ་མི་གཡོ་བ་དང་། ལུས་དྲང་པོས་ཀྱོག་པོ་མ་ཡིན་པ་དང་། འཁོར་བའི་སྐྱོན་སྣ་ཚོགས་ལ་སོགས་པ་དབང་དུ་བྱེད་པ་སྟོན་ཅིང་། མྱ་ངན་ལས་འདས་པའི་གནས་འདོད་པའི་དྲན་པ་ནི་མི་བརྗེད་པ་སྟེ། འདི་ནི་འཕགས་པའི་ཡང་དག་པའི་ལམ་ལ་སྦྱོར་བའོ། །</p>
<p>འདི་ནི་ཡང་དག་པའི་དྲན་པར་གསུངས་སོ། །</p>
<p>ཡང་དག་པའི་ཏིང་ངེ་འཛིན་ནི་ཏིང་ངེ་འཛིན་གང་ལ་གནས་ནས་སེམས་ཅན་ཐམས་ཅད་རྣམ་པར་ཐར་བར་བྱ་བའི་ཕྱིར་ཡང་དག་པར་གནས་ཏེ། མྱ་ངན་ལས་འདས་པ་མནན་པའོ། །</p>
<p>འདིས་ནི་ཡང་དག་པའི་ཏིང་ངེ་འཛིན་ཞེས་གསུངས་སོ། །</p>
<p>དེ་ཉིད་ཡང་དག་བཤད་པ་ནི། །</p>
<p>དགའ་བ་ལ་སོགས་ས་རྣམས་ཏེ། །</p>
<p>དབང་པོ་ལ་སོགས་རང་བཞིན་གྱི། །</p>
<p>བྱང་ཆུབ་སེམས་དཔའ་རྣམས་ཀྱི་གནས། །</p>
<p>ཕུང་པོ་ལ་སོགས་ཁྱད་པར་གྱི། །</p>
<p>སངས་རྒྱས་ཐམས་ཅད་ཀྱི་ནི་གནས། །</p>
<p>སངས་རྒྱས་བྱང་ཆུབ་སེམས་དཔའ་ཡི། །</p>
<p>སངས་རྒྱས་ཉིད་ནི་མཆོག་ཏུ་འབབ། །</p>
<p>བྱང་སེམས་སུམ་ཅུ་རྩ་གཉིས་ཀྱིས། །</p>
<p>གང་ཚེ་འདིར་ནི་གང་གྱུར་པ། །</p>
<p>དབང་པོ་ཕུང་པོ་འབྱུང་བ་ཡི། །</p>
<p>སངས་རྒྱས་དེ་ཡི་དེ་མ་ཐག །རང་ལུས་ཉིད་ལ་སངས་རྒྱས་ཉིད། །</p>
<p>གཞན་ནི་གང་དུའང་མི་གནས་སོ། །</p>
<p>ལུས་ལས་གཞན་དུ་སངས་རྒྱས་ཉིད། །</p>
<p>མི་ཤེས་པ་ཡིས་བསྒྲིབས་པར་བརྗོད། །</p>
<p>ཡེ་ཤེས་ཆེན་པོ་རང་ལུས་གནས། །</p>
<p>རྟོག་པ་ཐམས་ཅད་ཡང་དག་སྤངས། །</p>
<p>དངོས་པོ་ཀུན་ལ་ཁྱབ་པ་པོ། །</p>
<p>ལུས་གནས་ལུས་ལ་མ་སྐྱེས་པའོ། །</p>
<p>རྡོ་རྗེ་སྙིང་པོས་གསོལ་བ། །</p>
<p>ལུས་ལ་རྩ་དུ་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། འཁོར་ལོ་བཞི་ཡི་རབ་དབྱེ་བས། །</p>
<p>བརྒྱ་ཕྲག་གཅིག་དང་ཉི་ཤུ་ལྷག། །</p>
<p>བྱང་ཆུབ་སེམས་ཀྱི་རང་བཞིན་གྱིས། །</p>
<p>རྩ་རྣམས་སུམ་ཅུ་རྩ་གཉིས་མཆོག །གསུངས་པ། འདི་ལྟ་སྟེ། མི་ཕྱེད་མ་ཞེས་བརྗོད་པ་དང་། ཕྲ་གཟུགས་མ་དང་། རྩེ་བ་མ་དང་། །</p>
<p>གཡོན་པ་མ་དང་། ཐུང་ངུ་མ་དང་། རུས་སྦལ་སྐྱེས་མ་དང་། །</p>
<p>སྒོམ་པ་མ་དང་། དབང་མ་དང་། སྐྱོན་མ་དང་། འཇུག་མ་དང་། །</p>
<p>མ་མོ་དང་། མཚན་མོ་དང་། །</p>
<p>བསིལ་སྦྱིན་མ་དང་། །</p>
<p>ཚ་བ་མ་དང་། བརྐྱང་མ་དང་། །</p>
<p>རོ་མ་དང་། །</p>
<p>ཀུན་འདར་མ་དང་། །</p>
<p>འབབ་མ་དང་། རངས་མ་དང་། མདོག་མ་དང་། གཟུགས་ཅན་མ་དང་། སྤྱི་མ་དང་། རྒྱུ་སྦྱིན་མ་དང་། སྦྱོར་བྲལ་མ་དང་། སྡུག་གུ་མ་དང་། གྲུབ་མ་དང་། འཚེད་མ་དང་། དེ་བཞིན་དུ་ཡིད་བཟང་མ་དང་། སུམ་སྐོར་མ་དང་། འདོད་མ་དང་། ཁྱིམ་མ་དང་། གཏུམ་མོ་དང་། བདུད་འདྲ་ལམ་འོ། །</p>
<p>བཅོམ་ལྡན་འདས་རྩ་འདི་དག་ཇི་ལྟ་བུ་ལགས། སྲིད་གསུམ་ཡོངས་སུ་གྱུར་པ་སྟེ། གཟུང་བ་དང་འཛིན་པ་ཐམས་ཅད་ཡོངས་སུ་སྤངས་པའོ། །</p>
<p>དྲན་པ་ཉེ་བར་གཞག་པ་བཞི་དང་། ཡང་དག་པར་སྤང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། འཕགས་པའི་ལམ་ཡན་ལག་བརྒྱད་པའི་མཐར་ཐུག་པ་ལ་སོགས་པའི་རྣམ་པར་འགྲེལ་པ་བྱང་ཆུབ་ཀྱི་སེམས་འཇུག་པ་ཞེས་བྱ་བ་སྟེ་རབ་ཏུ་བྱེད་པ་གཉིས་པའོ།། །</p>
<p>།དེ་ནས་བཅོམ་ལྡན་འདས་ལ་དེ་བཞིན་གཤེགས་པ་ཐམས་ཅད་ཀྱིས་མཆོད་པ་བྱས་ནས་ཕྱག་འཚལ་ཏེ་འདི་སྐད་ཅེས་གསོལ་ཏོ། །</p>
<p>གསང་བའི་ཡེ་ཤེས་བླ་མེད་པ། །</p>
<p>སྙིང་པོ་བཅོམ་ལྡན་བཤད་དུ་གསོལ། །</p>
<p>དེ་ནས་བཅོམ་ལྡན་འདས་ཀྱིས་དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ་པར་མཁྱེན་ནས། རྒྱུད་ཐམས་ཅད་ཀྱི་སྙིང་པོ་ཡེ་ཤེས་མར་མེ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། རྒྱུད་ཐམས་ཅད་ཀྱི་གསང་བ་འདི་བཀའ་སྩལ་པ། གསང་བ་མཆོག་གི་དགྱེས་པ་ན། །</p>
<p>ཐམས་ཅད་བདག་ཉིད་རྟག་ཏུ་བཞུགས། །</p>
<p>སངས་རྒྱས་ཀུན་དངོས་སེམས་དཔའ་ནི། །</p>
<p>རྡོ་རྗེ་སེམས་དཔའ་བདེ་བའི་མཆོག །འདི་ནི་བཅོམ་ལྡན་རྣལ་འབྱོར་ཏེ། །</p>
<p>བརྟན་པ་རྟག་པ་མཆོག་ཏུ་ཡང་། །</p>
<p>ཡིད་སྲུབ་སོ་སོར་སྐྱེས་པ་ཉིད། །</p>
<p>རྟག་ཏུ་རང་བཞིན་མནན་དཀའ་བ། །</p>
<p>སྣ་ཚོགས་ལས་ཀྱི་རྣལ་འབྱོར་གྱིས། །</p>
<p>སྣ་ཚོགས་ཆོ་ག་འདོད་པ་ཡི། །</p>
<p>སངས་རྒྱས་རྡོ་རྗེ་འཛིན་སོགས་རྣམས། །</p>
<p>སེམས་ཅན་རྣམས་ནི་འདུལ་བར་བརྗོད། །</p>
<p>སངས་རྒྱས་ཀུན་སོགས་བརྟན་དང་གཡོ། །</p>
<p>ཐམས་ཅད་དངོས་པོ་སྲིད་པ་འདི། །</p>
<p>སངས་རྒྱས་ཀུན་དང་མཉམ་སྦྱོར་བ། །</p>
<p>མཁའ་འགྲོ་མ་ཡི་དྲ་བ་སྡོམ། །</p>
<p>འདིས་ནི་སྒྱུ་མའི་རྣལ་འབྱོར་གྱིས། །</p>
<p>ཐམས་ཅད་ལས་ནི་སྣ་ཚོགས་མཆོག །སངས་རྒྱས་སོགས་པས་འདུལ་བའི་ཕྱིར། །</p>
<p>དངོས་གྲུབ་སེམས་ཅན་ཀུན་དོན་མཆོག །རང་གི་ངོ་བོས་ཡོངས་བསྒྱུར་བས། །</p>
<p>བུད་མེད་སྒྱུ་མ་ཐམས་ཅད་འགྲུབ། །</p>
<p>སྣ་ཚོགས་སྒྱུ་མའི་ཕྱག་རྒྱ་འདི། །</p>
<p>མཁའ་འགྲོ་མ་ཞེས་ཀླ་ཀློའི་སྐད། །</p>
<p>ཌཻ་བཻ་ཧཱ་ཡ་སར་འགྲོ་བར། །</p>
<p>སྐད་དབྱིངས་འདི་ནི་རྣམ་པར་བརྟག །ནམ་མཁའ་ཀུན་ཏུ་སྤྱོད་འགྲུབ་པས། །</p>
<p>མཁའ་འགྲོ་མ་ཞེས་རབ་ཏུ་གྲགས། །</p>
<p>ཀུན་ནས་སྣ་ཚོགས་ཕྱག་རྒྱ་སྟེ། །</p>
<p>ཀུན་ལས་སྣ་ཚོགས་སྡོམ་པའོ། །</p>
<p>རྡོ་རྗེ་རྡོ་རྗེ་འཛིན་པ་ཉིད། །</p>
<p>པདྨ་དེ་བཞིན་པདྨ་འཛིན། །</p>
<p>ནོར་བུ་ནོར་བུ་འཛིན་པ་ཉིད། །</p>
<p>འདི་རྣམས་ཀྱི་ནི་རིགས་རྣམས་ཡིན། །</p>
<p>དེ་ནས་དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པ་རྡུལ་དང་བྲལ་བའི་གནས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། །</p>
<p>བྱང་ཆུབ་ཀྱི་སེམས་འདི་བཀའ་སྩལ་པ། སྟོང་མིན་སྟོང་པ་མིན་པའང་མིན། །</p>
<p>དབུ་མར་དམིགས་པར་མི་འགྱུར་ཏེ། །</p>
<p>ཤེས་རབ་ཕ་རོལ་ཕྱིན་སྦྱོར་བ། །</p>
<p>ཐབས་ནི་སྙིང་རྗེའི་བདག་ཉིད་དེ། །</p>
<p>དེ་ནས་མཛེས་པའི་སྙིང་རྗེ་ཐབས། །</p>
<p>ཤེས་རབ་ཕ་རོལ་ཕྱིན་གསལ་བ། །</p>
<p>རྣམ་རྟོག་མེད་པའི་ཆོས་རྣམས་ལ། །</p>
<p>དངོས་པོ་མེད་ཅིང་སྒོམ་པའང་མེད། །</p>
<p>རྣམ་རྟོག་མེད་པས་རྟག་མོས་པས། །</p>
<p>བརྟག་པ་ཀུན་གྱིས་བརྟག་པར་བྱ། །</p>
<p>རྣམ་རྟོག་མེད་པའི་ཆོས་རྣམས་ལ། །</p>
<p>སེམས་ཅན་དོན་ནི་ཡོངས་སུ་བརྟག །དེ་བཞིན་གཤེགས་པ་ཀུན་བདག་ཆོས། །</p>
<p>ཆོས་ཅན་མེད་ཅིང་ཆོས་ཉིད་མེད། །</p>
<p>སྒྲ་བརྙན་ལྟ་བུར་མཉམ་པ་ཉིད། །</p>
<p>དེ་ནས་འདི་ནི་ཆོས་ངག་འབྱུང་། །</p>
<p>དེ་ནས་ཐེག་པ་ཆེན་པོ་ལས་བྱུང་བའི་བསྒོམ་པས་ཡོན་ཏན་རྒྱས་པ་རྣམས་ཀྱིས་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱིས་བསྟོད་པའི་རྒྱལ་པོ་འདིས་ཡང་དག་པར་བསྟོད་པ། །</p>
<p>རྣལ་འབྱོར་གྱི་བདག་པོ་སེམས་ཅན་གྲོལ་བར་མཛད་པ་ལ་བསྟོད་ཅིང་ཕྱག་འཚལ་ལོ། །</p>
<p>སེམས་ཅན་བདག་ཉིད་སྐྱེས་པ་གཅིག་པར་མཛད་པ་ལ་བསྟོད་ཅིང་ཕྱག་འཚལ་ལོ། །</p>
<p>འཁོར་བའི་རྒྱ་མཚོའི་གཏི་མུག་གཅོད་པར་མཛད་པ་ལ་བསྟོད་ཅིང་ཕྱག་འཚལ་ལོ། །</p>
<p>དེ་ཁོ་ན་ཉིད་ཐམས་ཅད་ཀྱི་ཡེ་ཤེས་གཅིག་ཏུ་སྟོན་པར་མཛད་པ་ལ་བསྟོད་ཅིང་ཕྱག་འཚལ་ཏེ། བདག་རྟག་ཏུ་ཕྱག་འཚལ་ལོ། །</p>
<p>ཡང་མཆོད་པ་བྱས་ནས་ཕྱག་འཚལ་ཏེ་འདི་སྐད་ཅེས་གསོལ་ཏོ། །</p>
<p>ཆོས་རྣམས་ཐམས་ཅད་གཅིག་པའི་སྐུའི། །</p>
<p>སྙིང་པོ་བཅོམ་ལྡན་བཤད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>དབང་པོ་གང་དང་གང་ལམ་ཉིད། །</p>
<p>དེ་དང་དེ་ཡི་རང་བཞིན་འགྱུར། །</p>
<p>མཉམ་པར་མ་བཞག་རྣལ་འབྱོར་གྱིས། །</p>
<p>རྟག་པར་ཤིན་ཏུ་མཉམ་གཞག་ཉིད། །</p>
<p>གང་ཕྱིར་ཐམས་ཅད་བདག་ཉིད་ཀྱི། །</p>
<p>རྣམ་ཤེས་ཕུང་པོར་གནས་པ་ནི། །</p>
<p>སྐྱེས་བུ་ཐ་མལ་སེམས་རྨོངས་པ། །</p>
<p>ལ་ལས་སོ་སོར་རྟོག་མི་ནུས། །</p>
<p>སེམས་དང་སེམས་བྱུང་སེམས་ཀྱི་དངོས། །</p>
<p>ཡེ་ཤེས་ཤེས་བྱ་རང་བཞིན་ཅན། །</p>
<p>འབྲས་བུ་རྣམས་ལ་བྱེད་པ་ཉིད། །</p>
<p>ཆོས་དང་ཆོས་ཅན་སྒོམ་པ་ཉིད། །</p>
<p>གང་ཕྱིར་ཆོས་ནི་དུ་མས་ནི། །</p>
<p>ཆུ་བོའི་རྒྱུན་ནི་རྒྱ་མཚོ་ལྟར། །</p>
<p>ཐར་པ་ཉིད་ནི་གཅིག་པུ་ཡིན། །</p>
<p>མང་པོ་དམིགས་པར་མི་འགྱུར་རོ། །</p>
<p>ཇི་ལྟར་ནང་དུ་རྣམ་གནས་པ། །</p>
<p>བླ་མའི་ཞལ་ལས་རྙེད་པར་འགྱུར། །</p>
<p>དེ་ཁོ་ན་ཉིད་མདོར་བསྟན་པ་སྟེ་རབ་ཏུ་བྱེད་པ་གསུམ་པའོ།། །</p>
<p>།དེ་ནས་རྒྱུད་རྣམས་ཐམས་ཅད་དུ། །</p>
<p>གཏན་ལ་ཕབ་པ་རབ་བཤད་བྱ། །</p>
<p>སེམས་ཅན་ཀུན་ལ་མཉམ་པའི་ཕྱིར། །</p>
<p>གྲུ་གསུམ་རྒྱ་ཆེའི་གཟུགས་ཅན་ཉིད། །</p>
<p>ཚངས་སོགས་ལྷ་དང་ལྷ་མིན་བཅས། །</p>
<p>དེ་རྣམས་ཀྱི་ནི་གནས་སུ་འགྱུར། །</p>
<p>དེ་ཉིད་ཤེས་རབ་ཕ་རོལ་ཕྱིན། །</p>
<p>ཀུན་རྫོབ་རྣམ་པའི་གཟུགས་ཅན་མ། །</p>
<p>དེ་ཉིད་ཡུལ་ལས་རྣམ་པར་འདས། །</p>
<p>སྲོག་ཆགས་ཀུན་གྱི་སྙིང་ལ་གནས། །</p>
<p>དེ་ཕྱིར་དེ་རྒྱས་ཅི་ཞིག་བྱ། །</p>
<p>མདོར་བསྡུས་པས་ནི་སངས་རྒྱས་ཉིད། །</p>
<p>བསྐལ་པ་བྱེ་བ་གྲངས་མེད་པས། །</p>
<p>ཇི་ལྟར་སངས་རྒྱས་གང་ཐོབ་པ། །</p>
<p>གང་གིས་དམ་པའི་བདེ་བས་ཁྱོད། །</p>
<p>སྐྱེ་བ་འདིར་ནི་ཐོབ་པར་འགྱུར། །</p>
<p>ཡང་ན་རྡོ་རྗེ་འཛིན་པ་ཉིད། །</p>
<p>ཡང་ན་འཁོར་ལོས་སྒྱུར་བའམ། །</p>
<p>འདིས་ནི་དངོས་གྲུབ་ཆེན་པོ་བརྒྱད། །</p>
<p>གཞན་ཡང་ཡིད་ལ་འདོད་པ་ཡང་། །</p>
<p>གཏི་མུག་ཆགས་དང་ང་རྒྱལ་དང་། །</p>
<p>ཕྲག་དོག་དང་ནི་ཉོན་མོངས་ལྔས། །</p>
<p>སེམས་ཅན་སོ་སོར་བཅིངས་པ་གང་། །</p>
<p>རང་གི་ཡན་ལག་ཉིད་ཀྱིས་འཇོམས། །</p>
<p>འདིས་ནི་འགྲོ་དྲུག་སེམས་ཅན་བཅིངས། །</p>
<p>འཁོར་བར་འཁོར་ཞིང་སྐྱེ་བ་ཉིད། །</p>
<p>ཉོན་མོངས་པས་ནི་རྨོངས་གྱུར་པས། །</p>
<p>སྡིག་པ་དུ་མ་བྱེད་པར་འགྱུར། །</p>
<p>དེ་ཕྱིར་འདི་བཅོམ་ཅང་མཁྱེན་ཉིད། །</p>
<p>སངས་རྒྱས་ཀྱིས་སྤྲུལ་རིགས་པས་ནི། །</p>
<p>འཁོར་བའི་རྒྱ་མཚོར་ལྟུང་བ་ཡི། །</p>
<p>སྦྱོར་བྲལ་སྡུག་བསྔལ་མཐོང་ནས་ནི། །</p>
<p>ཐབས་དང་ཤེས་རབ་སྤྲུལ་པའི་རྒྱུས། །</p>
<p>ཉོན་མོངས་རྣམས་ནི་ཡིད་ཆེས་འགྱུར། །</p>
<p>མཚོན་པ་འདི་ནི་འབྲས་བུར་གྱུར། །</p>
<p>ཁམས་གསུམ་དུ་ནི་དྲི་མེད་སྣང་། །</p>
<p>གང་དང་གང་གིས་གནས་གྱུར་པ། །</p>
<p>དེ་ནི་དེ་ཡི་ངོ་བོ་ཅན། །</p>
<p>བུད་ཤིང་བསྲེགས་པའི་རིགས་པས་ནི། །</p>
<p>དགྱེས་པའི་རྒྱལ་བ་གར་མཁན་མཆོག །ཕུང་པོ་ཁམས་དང་སྐྱེ་མཆེད་རྣམས། །</p>
<p>འདི་ཉིད་རྣམ་དག་མཚོན་པ་འདི། །</p>
<p>ཇི་ལྟར་དགྲ་བོ་ནུས་པ་ལ། །</p>
<p>དགྲ་བོ་ནུས་པས་དེ་བསྣུན་པ། །</p>
<p>གཏི་མུག་དག་པས་གཏི་མུག་སྟེ། །</p>
<p>ཞེ་སྡང་དག་པས་ཞེ་སྡང་ཉིད། །</p>
<p>འདོད་ཆགས་དག་པས་འདོད་ཆགས་ཏེ། །</p>
<p>ང་རྒྱལ་རྣམ་དག་ང་རྒྱལ་ཆེ། །</p>
<p>ཕྲག་དོག་དག་པས་ཕྲག་དོག་ཉིད། །</p>
<p>ཐམས་ཅད་རྣམ་དག་རྡོར་འཛིན་མགོན། །</p>
<p>དེ་ཡི་ངོ་བོ་རྣམ་དག་པ། །</p>
<p>ཉོན་མོངས་ལྔ་ནི་མཉམ་པར་འགྱུར། །</p>
<p>དེ་ལྟར་རིགས་ནི་ལྔ་རྣམས་དང་། །</p>
<p>ཡེ་ཤེས་ལྔ་དང་སངས་རྒྱས་ལྔ། །</p>
<p>འདི་ལས་རྡོ་རྗེ་སྙིང་པོ་དང་། །</p>
<p>ཁྲོ་བོ་ཁམས་གསུམ་སེམས་ཅན་སྐྱེ། །</p>
<p>ནང་གི་དབྱེ་བ་འདི་ཉིད་ནི། །</p>
<p>བླ་མའི་ཞལ་ལས་རྙེད་པར་འགྱུར། །</p>
<p>བླ་མ་དམན་པའི་སེམས་ཅན་རྣམས། །</p>
<p>སྔགས་དང་ཕྱག་རྒྱ་རྙེད་མི་འགྱུར། །</p>
<p>གང་ཞིག་ཤིན་ཏུ་གསལ་བས་ནི། །</p>
<p>འཛམ་གླིང་དེ་འདིར་སངས་རྒྱས་བསྔགས། །</p>
<p>གྲུ་གསུམ་དག་པ་ཨེ་ཡི་དབྱིབས། །</p>
<p>དབུས་སུ་དགྱེས་པའི་ཨེ་བྃ་ཡིན། །</p>
<p>གྲུ་གསུམ་དཀྱིལ་འཁོར་ཉམས་དགའ་བར། །</p>
<p>རྡོ་རྗེ་ར་ལི་རྣམ་པར་བྱུང་། །</p>
<p>བཙུན་མོའི་བྷ་ག་ཞེས་ཀྱང་བྱ། །</p>
<p>ཆོས་ཀྱི་འབྱུང་གནས་ཞེས་བྱར་བཤད། །</p>
<p>དེ་ཡི་ནང་སོང་པདྨ་ནི། །</p>
<p>འདབ་མ་བརྒྱད་པ་སྙིང་པོར་བཅས། །</p>
<p>དེ་ལ་ཨ་ལི་ཀ་ལི་འདྲེས། །</p>
<p>སྡེ་ཚན་བརྒྱད་ནི་རྣམ་པར་གནས། །</p>
<p>སྔགས་ཀྱི་གཟུགས་ཀྱིས་ལུས་ཅན་གྱི། །</p>
<p>ལས་ཀྱི་ཚོགས་ནི་བྱེད་པར་འགྱུར། །</p>
<p>ཡི་གེ་རྣམས་ནི་ལྔ་བཅུ་ཉིད། །</p>
<p>རིག་བྱེད་རྣམས་ལ་ཉེ་བར་གནས། །</p>
<p>སྔགས་རྣམས་ཉིད་དང་རྒྱུད་རྣམས་དང་། །</p>
<p>ཕྱི་རོལ་ཚུལ་གྱི་བསྟན་བཅོས་ཀྱི། །</p>
<p>རྡོ་རྗེ་སྙིང་པོའི་རང་བཞིན་འདི། །</p>
<p>གཞན་དུ་འདི་ལས་ཅུང་ཟད་མེད། །</p>
<p>ཨ་ཀ་ཙ་ཊ་ཏ་པ་ཡ་ཤ། །</p>
<p>སྡེ་ཚན་དགའ་བ་ལྔ་བཅུ་ཡང་། །</p>
<p>མཉམ་པ་དག་ཏུ་སྤྲུལ་པ་རྣམས། །</p>
<p>རྡོ་རྗེ་ར་ལི་པདྨར་སོན། །</p>
<p>འདབ་མ་བརྒྱད་པོ་ཕྱོགས་རྣམས་དང་། །</p>
<p>མཚམས་རྣམས་སུ་ནི་འདི་རྣམས་རིགས། །</p>
<p>དེ་རྣམས་དབུས་སུ་ཟེ་འབྲུ་ལ། །</p>
<p>དམ་པའི་དབང་ཕྱུག་མ་ཡོད་དོ། །</p>
<p>སྡེ་ཚན་བརྒྱད་པོ་རྣམས་ཀྱིས་ནི། །</p>
<p>ཡི་གེ་དམ་པ་ཡོངས་སུ་བསྐོར། །</p>
<p>ཨ་ནི་ཡིག་འབྲུ་ཀུན་གྱི་མཆོག །དོན་ཆེན་སྡེ་ཚན་གཙོ་བོ་ནི། །</p>
<p>ལུས་ཅན་རྣམས་ཀྱི་སྔགས་ཀུན་ནི། །</p>
<p>འདི་ཉིད་ལས་ནི་ཡང་དག་བྱུང་། །</p>
<p>གང་ཞིག་རལ་གྲི་མིག་སྨན་དང་། །</p>
<p>རྐང་བྱུག་རིལ་བུ་རྐང་འོག་དང་། །</p>
<p>གནོད་སྦྱིན་མོ་ཡི་ཡན་ལག་མ། །</p>
<p>འཇིག་རྟེན་གསུམ་གྱི་ཁོངས་སུ་རྒྱུ། །</p>
<p>དངུལ་ཆུའི་འགྲོ་བས་རྗེས་སུ་འབྲང་། །</p>
<p>གང་ཞིག་ཐམས་ཅད་མཐུ་ཆེ་བ། །</p>
<p>རང་གི་ཁྱིམ་དུ་ལྔ་བཅུ་འདོད་པ་དང་ལྡན་པར་འགྲུབ་བོ། །</p>
<p>དེ་ནི་སྡེ་ཚན་བརྒྱད་ནང་སོན། །</p>
<p>དབྱངས་མཆོག་སྡེ་ཚན་བདག་ཉིད་འབྱིན། །</p>
<p>སྐྱེ་བོ་རྣམས་ཀྱི་ཚིག་རྒྱས་པ། །</p>
<p>གང་ཞིག་ཅུང་ཟད་རྟོགས་བྱ་བ། །</p>
<p>དེ་ཀུན་སྔགས་ཀྱི་གཟུགས་ཀྱིས་ནི། །</p>
<p>དེ་ཕྱིར་རབ་ཏུ་སྐྱེ་བར་འགྱུར། །</p>
<p>ལུས་ཅན་རྣམས་ནི་ཐམས་ཅད་ཀྱི། །</p>
<p>སྒྲ་ནི་སྔགས་ཞེས་བརྗོད་པར་བྱ། །</p>
<p>སྣ་ཚོགས་མདུད་པའི་གནས་ཆེན་ལས། །</p>
<p>ཆོས་ཀྱི་ར་ལི་རྣམ་པར་འབྱུང་། །</p>
<p>དངོས་གྲུབ་རྫུ་འཕྲུལ་རྣམ་གནས་པའི། །</p>
<p>སྔགས་དང་ངེས་པ་གང་ཡང་མེད། །</p>
<p>རང་བཞིན་གྱིས་ནི་མ་སྐྱེས་པའི། །</p>
<p>སྔགས་ཀྱི་ཡིག་འབྲུ་དབང་ཕྱུག་མཆོག །ཡང་དག་སྦྱོར་བྱུང་མཚན་ཉིད་ནི། །</p>
<p>དེ་ནས་མཆོག་ཏུ་རབ་བཤད་བྱ། །</p>
<p>ཨེ་ནི་ས་རུ་ཤེས་པར་བྱ། །</p>
<p>ལས་ཀྱི་ཕྱག་རྒྱ་སྤྱན་མ་ཉིད། །</p>
<p>སྙིང་རྗེ་ཆེན་མོ་ཐབས་ཆེན་མོ། །</p>
<p>རང་བཞིན་སྣ་ཚོགས་སྤྱོད་ཡུལ་མ། །</p>
<p>ལྟེ་བར་སྣ་ཚོགས་འདམ་སྐྱེས་ལ། །</p>
<p>སྤྲུལ་པའི་འཁོར་ལོར་རྣམ་པར་གནས། །</p>
<p>བྃ་ནི་ཆུ་རུ་ཤེས་པར་བྱ། །</p>
<p>ཆོས་ཀྱི་ཕྱག་རྒྱ་མཱ་མ་ཀཱི། །</p>
<p>བྱམས་པ་དང་ནི་སྨོན་ལམ་ཚུལ། །</p>
<p>ལྷ་མོ་རྡོ་རྗེའི་རིགས་གཙོ་མ། །</p>
<p>སྙིང་གར་ཆུ་སྐྱེས་འདབ་བརྒྱད་ལ། །</p>
<p>ཆོས་ཀྱི་འཁོར་ལོར་ཡང་དག་གནས། །</p>
<p>མ་ནི་མེ་རུ་བརྗོད་པ་སྟེ། །</p>
<p>ཕྱག་རྒྱ་ཆེན་མོ་གོས་དཀར་མོ། །</p>
<p>དགའ་དང་སྟོབས་ཀྱི་རྣལ་འབྱོར་གྱིས། །</p>
<p>ལྷ་མོ་པདྨའི་རིགས་བྱུང་མ། །</p>
<p>ལྐོག་མར་ཆུ་སྐྱེས་འདབ་བརྒྱད་གཉིས། །</p>
<p>ལོངས་སྤྱོད་འཁོར་ལོར་ཡང་དག་གནས། །</p>
<p>ཡཱ་ནི་རླུང་གི་རང་བཞིན་ཏེ། །</p>
<p>ཉོན་མོངས་ཐམས་ཅད་རབ་འཇོམས་བྱེད། །</p>
<p>དམ་ཚིག་ཕྱག་རྒྱ་ཆེན་མོར་ངེས། །</p>
<p>ལྷ་མོ་ལས་ཀྱི་རིགས་གཙོ་མ། །</p>
<p>བཏང་སྙོམས་ཡེ་ཤེས་རྣལ་འབྱོར་གྱིས། །</p>
<p>སྒྲོལ་མ་འཁོར་བ་སྒྲོལ་བ་མོ། །</p>
<p>འདམ་སྐྱེས་འདབ་མ་སུམ་ཅུ་གཉིས། །</p>
<p>བདེ་ཆེན་འཁོར་ལོ་ཆེན་པོར་གནས། །</p>
<p>ཨེ་ནི་ཤེས་རབ་བརྗོད་པར་བྱ། །</p>
<p>བྃ་ནི་ཐབས་དང་ལྡན་པ་ཉིད། །</p>
<p>བྃ་གིས་རྣམ་པར་བརྒྱན་པ་ཉིད། །</p>
<p>ཨེ་ནི་ངེས་པར་མཛེས་པར་འགྱུར། །</p>
<p>ཐབས་དང་ཤེས་རབ་རང་བཞིན་གྱིས། །</p>
<p>སྟེང་དང་འོག་ཏུ་སྙོམས་པར་འཇུག །ཨེ་ཉིད་དང་ནི་བྃ་ཉིད་དག །གཉིས་གཉིས་སུ་ནི་བརྗོད་པ་ཉིད། །</p>
<p>འདི་སྐད་ཅེས་བྱ་བའི་ཚིག་གི་ཕྲད་ནི་དེ་སྐད་ཅེས་གསུངས་ནས་ཞེས་བྱ་བའི་མཐར་ཐུག་པའི་རྒྱུད་ཀྱི་ཚོགས་ལ་བསྙེགས་སོ་ཞེས་བརྗོད་དོ། །</p>
<p>བདག་གིས་ཐོས་པ་ཞེས་བྱ་བ་ནི་དེ་སྐད་དུ་འདོད་ཆགས་ཆེན་པོ་འདི་ལ་རྟག་ཏུ་གནས་པའོ། །</p>
<p>ཤྲུ་ཞེས་བྱ་བ་ནི་འཛག་པར་གསུངས་སོ། །</p>
<p>ཏ་ཞེས་བྱ་བ་ནི་གང་ཡང་བདེ་བ་ཆེན་པོའི་མགོན་པོའོ། །</p>
<p>བདག་གིས་ཐོས་པ་ཞེས་བྱ་བ་ནི་བདག་ཉིད་ཀྱིས་ཐོས་པའི་ཕྱིར་རྣ་བའི་ཡེ་ཤེས་ཀྱིས་ཐོས་པ་ཡིན་གྱི། །</p>
<p>རྟོགས་པ་ནི་མ་ཡིན་ནོ། །</p>
<p>བཅོམ་ལྡན་འདས་མི་རྟོགས་པའི་སྐྱོན་གང་ལགས། བཅོམ་ལྡན་འདས་ཀྱིས་བཀའ་སྩལ་པ། །</p>
<p>སྡུད་པར་བྱེད་པ་དང་འཆད་པ་པོ་དག་དབྱེར་མེད་པར་འགྱུར་རོ། །</p>
<p>ཡང་ན་རྟོགས་པ་ཉིད་ནི་གདུལ་བྱའི་སྐྱེ་བོའི་དབང་དུ་བྱས་ནས་འཆད་པ་པོ་ཉིད་སྡུད་པར་བྱེད་པ་ཡིན་ཏེ། འཆད་པ་པོ་ང་ཆོས་ཀྱང་ང་། །</p>
<p>རང་གི་ཚོགས་ལྡན་ཉན་པ་དང་། །</p>
<p>དེ་དག་ཇི་ལྟར་འཚལ་བར་བགྱི། །</p>
<p>གང་དུ་བདེ་བ་ཆེན་པོའི་མགོན་པོ་གར་མཛད་པའི་ཚེ། གཅིག་ཉིད་གཅིག་དང་དུ་མའི་རོ་ཞེས་བྱ་བའི་ཚིག་གིས་རོལ་པར་མཛད་པའོ། །</p>
<p>རིགས་ཀྱི་བུ་བཅོམ་ལྡན་འདས་ཀྱིས་གང་ཅུང་ཟད་གསུངས་པ་དེ་བདག་གིས་གཅིག་ན་ཞེས་བྱ་བ་ནི་དུས་གཅིག་ཉིད་ལའོ། །</p>
<p>གཅིག་ན་ཞེས་བྱ་བ་ནི་སྐད་ཅིག་ཉིད་ལའོ། །</p>
<p>ཐོས་པ་ཞེས་བྱ་བ་ནི་ལྷག་པར་སོན་པ་སྟེ། །</p>
<p>འདིས་བསམ་གྱིས་མི་ཁྱབ་པ་ལ་ལྷག་པར་མོས་པའི་ཏིང་ངེ་འཛིན་རྙེད་དོ་ཞེས་བྱ་བར་བསྙེགས་སོ། །</p>
<p>དུས་ཞེས་བྱ་བ་ནི་དུས་ཚོད་ཅེས་གསུངས་སོ། །</p>
<p>དུས་ནི་རྣམ་པ་གསུམ་དུ་བརྗོད། །</p>
<p>བདེ་བའི་དུས་དང་སྡུག་བསྔལ་དུས། །</p>
<p>བསམ་གྱིས་མི་ཁྱབ་དུས་ཉིད་དོ། །</p>
<p>འོ་མའི་རྒྱུན་ལྟར་སྣ་བུག་ཏུ། །</p>
<p>འོང་བ་བདེ་བའི་དུས་སུ་གསུངས། །</p>
<p>མེ་ཡི་གཟུགས་ཀྱིས་འགྲོ་བ་ཉིད། །</p>
<p>སྡུག་བསྔལ་དུས་དང་དེ་གཅིག་གྲགས། །</p>
<p>གཅིག་ནི་ལྷན་ཅིག་མེད་པ་ཡིན། །</p>
<p>དུས་ནི་བསམ་གྱིས་མི་ཁྱབ་འགྱུར། །</p>
<p>འདོད་ཆགས་མེད་ཅིང་ཆགས་བྲལ་མེད། །</p>
<p>དབུ་མར་དམིགས་པར་མི་འགྱུར་རོ། །</p>
<p>དེ་ལ་འདོད་ཆགས་ནུས་མཚན་ཉིད། །</p>
<p>འདོད་ཆགས་བྲལ་བ་འགོག་པར་གསུངས། །</p>
<p>འདི་བྲལ་དབུ་མར་མི་རྟོག་པས། །</p>
<p>འདི་གསུམ་དམིགས་པར་མི་འགྱུར་རོ། །</p>
<p>འདོད་ཆགས་ཉིད་དང་ཆགས་བྲལ་ཉིད། །</p>
<p>འདྲེས་པར་གྱུར་པ་རྙོག་པ་མེད། །</p>
<p>དེ་བཞིན་འདོད་ཆགས་ཆགས་བྲལ་ལས། །</p>
<p>རོ་མཉམ་གཅིག་པུའི་སྐད་ཅིག་མ། །</p>
<p>དངོས་པོ་ཀུན་གྱི་རོ་མཉམ་པ། །</p>
<p>བསྒོམ་པའི་དུས་ནི་གཅིག་ཏུ་གསུངས། །</p>
<p>འདི་ལྟ་སྟེ། དབང་ཕྱུག་དང་། གཟུགས་དང་། གྲགས་པ་དང་། དཔལ་དང་། ཡེ་ཤེས་དང་། བརྩོན་འགྲུས་ཕུན་སུམ་ཚོགས་པ་སྟེ། བྷ་ག་དྲུག་ཅེས་གསུངས་སོ། །</p>
<p>དེ་འདི་ལ་མངའ་བའི་ཕྱིར་བཅོམ་ལྡན་འདས་སོ། །</p>
<p>ཡང་ན་གང་ཞིག་མི་མཐུན་པའི་ཕྱོགས་ཀྱི་ཆོས་དེ་རྣམས་བཅོམ་པའི་ཕྱིར་བཅོམ་ལྡན་འདས་སོ། །</p>
<p>དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་རྣམས་དང་། དེ་རྣམས་ཉིད་ཀྱི་སྙིང་པོ་དང་། དེ་ཉིད་ཀྱི་རྡོ་རྗེ་དང་། དེ་ཉིད་ཀྱི་བཙུན་མོ་དང་། དེའི་བྷ་ག་དེ་ལ་བཞུགས་སོ། །</p>
<p>ཀྱེ་བཅོམ་ལྡན་འདས་བཞུགས་སོ་ཞེས་བྱ་བས་ཅི་གསུངས་པ་ལགས། བཅོམ་ལྡན་འདས་ཀྱིས་བཀའ་སྩལ་པ། དེ་བཞིན་གཤེགས་པ་ཐམས་ཅད་ཀྱི་རོ་གཅིག་པ་ཐབས་སྣ་ཚོགས་ཀྱིས་འདུལ་བའི་སྐྱེ་བོའི་ཡིད་འཕྲོག་པ་དང་ལྡན་པ་ཞེས་བྱ་བའི་དོན་ཏོ། །</p>
<p>དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་ཀྱི་སྙིང་པོ་རྡོ་རྗེའི་རང་བཞིན་གང་གི་ཆོས་ཀྱི་འབྱུང་གནས་ལ། གང་གི་ཚེ་བཅོམ་ལྡན་འདས་བཞུགས་པ་དེའི་ཚེ་བདག་གིས་ཐོས་པའོ། །</p>
<p>འདི་ལྟ་སྟེ། ཤེས་རབ་གང་གིས་ཉོན་མོངས་པ་དང་། ཉེ་བའི་ཉོན་མོངས་པ་འཇོམས་པ་དེའི་ཕྱིར་ཤེས་རབ་བྷ་གར་གསུངས་ཏེ། བྷ་ག་དེར་དེ་བཞིན་གཤེགས་པ་ཐམས་ཅད་དང་བཙུན་མོ་ལྷན་ཅིག་ཏུ་བཞུགས་སོ། །</p>
<p>ཨེ་མ་སངས་རྒྱས་ཐམས་ཅད་ཀྱི། །</p>
<p>ཀུན་མཁྱེན་ཡེ་ཤེས་བླ་ན་མེད། །</p>
<p>དེ་བཞིན་གཤེགས་པའི་བདེ་དོན་གང་། །</p>
<p>བཙུན་མོ་ཉེ་བར་མཛད་པའོ། །</p>
<p>རིགས་ཀྱི་བུ་འདི་སྐད་བདག་གིས་ཐོས་པ་ཞེས་བྱ་བའི་ཡིག་འབྲུ་ནི། ཆོས་ཀྱི་ཐོག་མར་རྟག་ཏུ་ཡང་དག་པར་གནས་པ་སྟེ། དག་པ་དང་ཡང་དག་པར་རྫོགས་པའི་སངས་རྒྱས་ཀྱི་དངོས་གྲུབ་སྐྱེད་པར་བྱེད་པའོ། །</p>
<p>ལག་ན་རྡོ་རྗེས་མ་བཤད་པ་དེ་ངས་ཁྱོད་ལ་བཤད་དོ། །</p>
<p>ཚིག་འབྲུ་འདི་རྣམས་ཀྱིས་སེམས་ཅན་རྣམས་འཁོར་བ་ལས་ཕ་རོལ་ཏུ་ཤིན་ཏུ་རིང་བར་འགྲོ་བ་མངོན་དུ་མཚོན་པར་མཛད་པ་དང་། མངོན་དུ་མ་མཛད་པ་དེ་ནུབ་པའི་སེམས་ཀྱིས་སྐྱེ་བ་འདིར་སངས་རྒྱས་ཉིད་དམ། རྡོ་རྗེ་སེམས་དཔའ་འཐོབ་པར་འགྱུར་ཏེ། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ནོ། །</p>
<p>མཚན་གཞི་མཚོན་པར་བྱེད་པ་ནི་སེམས་དཔར་ཡང་དག་པར་གསུངས་ཏེ། སྡང་བས་བསྟེན་པ་ཙམ་གྱིས་མནར་མེད་པར་རབ་ཏུ་ལྟུང་བར་འགྱུར་བས་ན། ཀུན་ནས་ཉོན་མོངས་པ་ཅན་གྱི་སེམས་ཀྱི་རོ་སྤང་བར་བྱའོ། །</p>
<p>ཀུན་ནས་ཉོན་མོངས་པ་ཅན་གྱི་སྲིད་པའི་འཇིགས་པ་ལས་འདས་པའི་སྒྲུབ་པ་པོ་དཔལ་དང་ལྡན་པས་དག་པའི་སེམས་སྒོམ་པར་བྱེད་དེ། ཐབས་དང་ཤེས་རབ་ཀྱི་སྦྱོར་བ་འདིས་ཇི་ལྟར་ཡང་དག་པར་ཐོབ་པ་དག་པའི་ཡང་དག་པར་རིག་པའི་བདག་ཉིད་ཅན་གྱི་མཚན་གཞི་ཐབས་དང་ཤེས་རབ་ཀྱི་ནུས་པས་ནམ་མཁའ་དང་མཉམ་ཞིང་གནས་གསུམ་དུ་སྣང་བ་སྟེ། དེའི་མཚན་གཞི་ནི་མཚོན་པར་དཀའ་བ་དང་། ཐམས་ཅད་དུ་སོན་ཞིང་རྒྱུ་དང་རྐྱེན་སྤངས་པས་ཡིད་བཞིན་གྱི་ནོར་བུ་ལྟ་བུར་འཇིག་རྟེན་གྱི་རང་དང་གཞན་གྱི་དོན་བྱེད་དེ་དངོས་གྲུབ་ཐམས་ཅད་ཀྱི་མཆོག་གོ། །</p>
<p>རྒྱུད་ཐམས་ཅད་ཀྱི་གླེང་གཞི་གསང་བ་དཔལ་ཡང་དག་པར་སྦྱོར་བ་ལས་བྱུང་བའི་བརྟག་པའི་རྒྱལ་པོ་སྟེ་དང་པོ་རྫོགས་སོ།། །</p>
<p>།དེ་ནས་ཡང་དག་རབ་བཤད་བྱ། །</p>
<p>སྒྲུབ་པ་པོ་ལ་ཕན་དོན་དུ། །</p>
<p>གང་གིས་སློབ་མ་དབང་བསྐུར་བའི། །</p>
<p>ཆོ་ག་ཡང་ནི་བཤད་པར་བྱ། །</p>
<p>དང་པོར་ལྷ་ཡི་བདག་ཉིད་ཀྱི། །</p>
<p>རྣལ་འབྱོར་པས་ནི་ནོར་འཛིན་སྦྱང་། །</p>
<p>འབད་པས་ཧཱུྃ་ལས་རྡོ་རྗེ་ཅན། །</p>
<p>བྱས་ཏེ་ཕྱི་ནས་དཀྱིལ་འཁོར་བྲི། །</p>
<p>ཚལ་དང་སྐྱེ་བོ་མེད་གནས་དང་། །</p>
<p>བྱང་ཆུབ་སེམས་དཔའི་ཁྱིམ་དང་ཡང་། །</p>
<p>ཁང་སྟོང་དང་ནི་ཁྱིམ་ནང་དུ། །</p>
<p>དཀྱིལ་འཁོར་དམ་པ་བཞེངས་པར་བྱ། །</p>
<p>རྡུལ་ཚོན་དམ་པ་ཉིད་དང་ནི། །</p>
<p>ཡང་ན་འབྲིང་པོ་ཉིད་ཀྱིས་ཏེ། །</p>
<p>རིན་ཆེན་ལྔ་ཡི་བདག་ཉིད་ཕྱེས། །</p>
<p>ཡང་ན་འབྲས་ལ་སོགས་པས་བྲི། །</p>
<p>དཀྱིལ་འཁོར་ཁྲུ་གསུམ་བྱ་བ་དང་། །</p>
<p>མཐེ་བོང་གསུམ་ནི་ལྷག་པར་བྱ། །</p>
<p>དེར་ནི་རིགས་ལྔ་ལས་བྱུང་བའི། །</p>
<p>རིག་མ་བཟང་པོ་གཞུག་པར་བྱ། །</p>
<p>སྔགས་ཀྱི་ལམ་གྱི་རྗེས་བཙལ་བས། །</p>
<p>གང་ཚེ་མཁས་པས་དབང་བསྐུར་བ། །</p>
<p>སངས་རྒྱས་ཀུན་གྱི་མངོན་སུམ་དུ། །</p>
<p>དཀྱིལ་འཁོར་བདེ་བར་གཤེགས་གནས་སུ། །</p>
<p>འཇིག་རྟེན་ཁམས་ནི་མཐའ་ཡས་བདག། །</p>
<p>བློ་དང་ལྡན་པས་དེ་བཞིན་བླང་། །</p>
<p>རང་བྱིན་བརླབ་པའི་གནས་ཐོབ་པས། །</p>
<p>དམ་ཚིག་ཉམས་པས་འཇིགས་པ་ཡིས། །</p>
<p>རྫོགས་སངས་རྒྱས་ཀྱིས་དོན་དམ་ལས། །</p>
<p>སྔགས་ཀྱི་ལམ་ནི་དེ་བཞིན་གསུངས། །</p>
<p>རྡོ་རྗེ་སེམས་དཔའ་ལ་སོགས་ལྷའི། །</p>
<p>དམ་ཚིག་རིམ་པ་ཤིན་ཏུ་རིང་། །</p>
<p>དེ་ཕྱིར་དོན་ཀུན་ལ་འབད་པས། །</p>
<p>དབང་དོན་རྒྱལ་བའི་བདག་ཉིད་སྐྱེས། །</p>
<p>རྡོ་རྗེ་སློབ་དཔོན་ཡོན་ཏན་མཚོ། །</p>
<p>ཇི་བཞིན་སྦྱོར་བས་གསོལ་བ་གདབ། །</p>
<p>ཡང་ནམ་དང་སྲིང་བུ་མོ། །</p>
<p>བུ་སྲིང་མོ་ཡི་བུ་མོ་ཉིད། །</p>
<p>འདི་ནང་གང་དེ་ཇི་ལྟ་བར། །</p>
<p>རྙེད་ནས་བསྒྲུབ་པ་ཉིད་དུ་གྱིས། །</p>
<p>ཡང་ན་མངོན་དུ་འདི་མེད་ན། །</p>
<p>ཀུན་མཁྱེན་གྱིས་བསྔགས་རིག་མ་ནི། །</p>
<p>སངས་རྒྱས་རྣམས་ཀྱིས་ཁྱབ་མཛད་པ། །</p>
<p>དེ་ནི་དེ་ཕྱིར་གཟུང་བར་བྱ། །</p>
<p>སྐྱེ་བ་གཉིས་ཀྱི་བུ་མོ་དང་། །</p>
<p>ཡང་ན་བཙོ་བླག་མ་དང་། ཡང་ན་གདོལ་པ་མོ་དང་། །</p>
<p>གཡུང་མོ་དང་། །</p>
<p>རིགས་ལས་སྐྱེས་མ་དང་། །</p>
<p>ཡང་ན་རྒྱལ་མོ་དང་། །</p>
<p>གར་མཁན་གྱི་བུ་མོ་དང་། བཟོ་མོ་དང་། ཡང་ན་རི་དགས་ཀྱི་མིག་མ་དང་། རྐེད་པ་ཕྲ་བ་དང་། རོ་སྨད་རྒྱས་པ་དང་། ནུ་མ་མཐོ་བ་དང་། བྷ་ག་བཟང་བ་དང་། དམ་ཚིག་གི་སྤྱོད་པ་ལ་ཤིན་ཏུ་དམ་པ་དང་། དེ་ཁོ་ན་ལ་གནས་པ་དང་། སྔགས་དང་རྒྱུད་ཤེས་པ་སྟེ། སྒྲུབ་པ་པོའི་དབང་པོ་ལ་གནས་གསུམ་དུ་ཆེ་བའི་བུ་མོ་འདི་དག་བཤད་དོ། །</p>
<p>རིགས་ཀྱི་རིམ་པ་ཉིད་ཀྱིས་འདི་རྣམས་ཀྱིས་ཐམས་ཅད་འགྲུབ་པར་འགྱུར་རོ། །</p>
<p>མ་རྙེད་ཇི་ལྟར་གང་རྙེད་དེ། །</p>
<p>དེ་བཞིན་བཅུ་དྲུག་ལོན་པ་ཉིད། །</p>
<p>དང་པོའི་ལང་ཚོ་ཕུན་སུམ་ཚོགས། །</p>
<p>མིག་མཛེས་ཕྱག་རྒྱ་རྙེད་ནས་ནི། །</p>
<p>རིག་མ་དེ་ཉིད་བླངས་ནས་ནི། །</p>
<p>སྐྱབས་སུ་འགྲོ་བའི་རིམ་པས་ནི། །</p>
<p>སྦྱངས་ནས་དེ་ཉིད་གསང་བ་དང་། །</p>
<p>སྔགས་དང་རྒྱུད་ཀྱི་རིམ་ཀུན་བསྒྲགས། །</p>
<p>སྒྲ་འམ་འོག་གི་ལམ་དུ་ལྕེས། །</p>
<p>དེ་ཉིད་དེ་བཞིན་སྟེང་དུ་གཞུག། །</p>
<p>ཀུན་གྱི་ཆ་རིགས་སྣ་ཚོགས་བྱེད། །</p>
<p>རིམ་པ་ཉིད་ཀྱིས་རྣ་ཆ་དང་། སྐ་རགས་ཆེ་དང་སེ་མོ་དོ། །</p>
<p>ལག་གདུབ་དང་ནི་རྐང་གདུབ་ལྡན། །</p>
<p>དེ་ལྟར་དངོས་གྲུབ་དམ་པ་སྟེར། །</p>
<p>གང་ཞིག་སྦྱངས་པའི་རིག་མ་ཀུན། །</p>
<p>ཉེ་བར་འཚེ་བ་མེད་གནས་སུ། །</p>
<p>རིག་པ་འཛིན་པ་འཁོར་མང་པོ། །</p>
<p>དེ་ནས་ཙན་དན་གོས་ཕྲེང་སོགས། །</p>
<p>རྣམ་པར་བརྒྱན་ནས་དབུལ་བར་བྱ། །</p>
<p>དྲི་དང་ཕྲེང་སོགས་རིམ་གྲོ་ཡི། །</p>
<p>འོ་མའི་མཆོག་སོགས་རྒྱས་པས་ནི། །</p>
<p>ཕྱག་རྒྱ་ཐབས་ཅིག་སྒྲུབ་པ་པོས། །</p>
<p>གུས་པར་འབད་པས་ཡང་དག་མཆོད། །</p>
<p>སློབ་མས་བུས་པོའི་ལྷ་ང་ནི། །</p>
<p>ས་ལ་དད་པས་བཙུགས་ནས་ནི། །</p>
<p>ཐལ་མོ་སྦྱར་ནས་བསྟོད་པ་འདིས། །</p>
<p>སྟོན་པ་ལ་ནི་ཞུ་བ་བྱ། །</p>
<p>སྟོང་པའི་སྙིང་པོ་ཕྱག་འཚལ་བསྟོད། །</p>
<p>རྟོག་པ་ཐམས་ཅད་ཡང་དག་སྤངས། །</p>
<p>ཐམས་ཅད་མཁྱེན་པའི་ཡེ་ཤེས་ཚོགས། །</p>
<p>ཡེ་ཤེས་སྐུ་ལ་ཕྱག་འཚལ་བསྟོད། །</p>
<p>འགྲོ་བའི་མི་ཤེས་གཅོད་པ་ཅན། །</p>
<p>དག་པའི་དེ་ཉིད་དོན་སྟོན་མཛད། །</p>
<p>བདག་མེད་ཆོས་ལས་བྱུང་བ་ཡི། །</p>
<p>རྡོ་རྗེ་སེམས་དཔའ་ཕྱག་འཚལ་བསྟོད། །</p>
<p>རྫོགས་སངས་རྒྱས་དང་བྱང་ཆུབ་སེམས། །</p>
<p>ཕ་རོལ་ཕྱིན་པའི་ཡོན་ཏན་རྣམས། །</p>
<p>མགོན་པོ་ལས་ནི་རྟག་ཏུ་བྱུང་། །</p>
<p>བྱང་ཆུབ་སེམས་ལ་ཕྱག་འཚལ་བསྟོད། །</p>
<p>དཀོན་མཆོག་གསུམ་དང་ཐེག་ཆེན་དང་། །</p>
<p>དེ་བཞིན་བསྟན་དང་འགྲོ་བ་དང་། །</p>
<p>ཁམས་གསུམ་པོ་ནི་འདི་དག་ཀུན། །</p>
<p>འགྲོ་བའི་དཔའ་བོ་ཕྱག་འཚལ་བསྟོད། །</p>
<p>ཡིད་བཞིན་ནོར་བུ་ལྟར་གྱུར་པའི། །</p>
<p>འགྲོ་བའི་འདོད་པའི་དོན་གྲུབ་ཕྱིར། །</p>
<p>དཔལ་ལྡན་བདེ་གཤེགས་བཀའ་བཞིན་མཛད། །</p>
<p>སངས་རྒྱས་སྲས་པོ་ཕྱག་འཚལ་བསྟོད། །</p>
<p>དེ་ཉིད་བླ་མེད་བདག་འཚལ་བས། །</p>
<p>ཡོན་ཏན་མཚོ་ཁྱོད་བཀའ་དྲིན་ལས། །</p>
<p>ཀུན་མཁྱེན་རྡོ་རྗེ་དབང་གིས་ནི། །</p>
<p>ད་ལྟ་ཉིད་དུ་བཀའ་དྲིན་སྐྱོབས། །</p>
<p>སངས་རྒྱས་ཀུན་གྱི་གསང་བ་ནི། །</p>
<p>ཇི་ལྟར་དཔལ་ཐུགས་རྡོ་རྗེ་ཡིས། །</p>
<p>རྡོ་རྗེ་ཆོས་ཅན་ལ་གསུངས་ལྟར། །</p>
<p>དེ་བཞིན་མགོན་པོས་བདག་ལ་སྐྱོབས། །</p>
<p>བཅོམ་ལྡན་ཞབས་པད་སྤངས་ནས་ནི། །</p>
<p>གཞན་དུ་བདག་ལ་འགྲོ་མ་མཆིས། །</p>
<p>འཁོར་བའི་འགྲོ་ལས་ངེས་རྒྱལ་བར། །</p>
<p>དེ་ཕྱིར་མགོན་པོས་ཐུགས་རྗེ་མཛོད། །</p>
<p>དེ་ནས་རྡོ་རྗེ་སློབ་དཔོན་དཔལ། །</p>
<p>རྗེས་སུ་བརྩེ་བཅས་ཕན་སེམས་ཀྱིས། །</p>
<p>སློབ་ལ་སྙིང་རྗེ་བསྐྱེད་ནས་ནི། །</p>
<p>ཚོགས་ཀྱི་དཀྱིལ་འཁོར་དགུག་པ་དང་། །</p>
<p>འདོད་ཡོན་ལྔ་ཡིས་གང་བ་དང་། །</p>
<p>བླ་རེ་བྲེས་པས་ཉེ་བར་འབར། །</p>
<p>རྣལ་འབྱོར་མ་དང་སྦྱོར་ལྡན་ཞིང་། །</p>
<p>དྲིལ་བུ་སིལ་སིལ་སྒྲ་དང་ནི། །</p>
<p>མེ་ཏོག་བདུག་འཁྱིལ་ཉམས་དགའ་བ། །</p>
<p>ལྷ་ཡི་དྲི་ཕྲེང་བདེ་བའི་མཆོག །དཔལ་ལྡན་རྡོ་རྗེ་སེམས་སོགས་ལྷའི། །</p>
<p>དཀྱིལ་འཁོར་མཆོག་ཏུ་ངོ་མཚར་བར། །</p>
<p>སློབ་དཔོན་སྐལ་བ་བཟང་པོ་མཆོག །དེ་ནས་ཕྱག་རྒྱ་སྦྱོར་བྱས་ནས། །</p>
<p>རྒྱལ་བའི་བདག་སྐྱེས་བྱང་ཆུབ་སེམས། །</p>
<p>པདྨའི་སྣོད་དུ་གཞུག་པར་བྱ། །</p>
<p>རྔ་ཡབ་གཡོབ་ཅིང་གདུགས་དང་ནི། །</p>
<p>བཀྲ་ཤིས་ཚིགས་བཅད་གླུ་རྣམས་ཀྱིས། །</p>
<p>ཕྱག་རྒྱ་ལྡན་པས་སློབ་མ་དེ། །</p>
<p>འགྲོ་བའི་གཙོ་བོས་དབང་བསྐུར་བྱ། །</p>
<p>སློབ་དཔོན་མཆོག་གི་དབང་ཕྱུག་གིས། །</p>
<p>དབང་ནི་རིན་ཆེན་མཆོག་བྱིན་ནས། །</p>
<p>བཟང་པོའི་རང་བཞིན་ལེགས་སྦྱངས་པའི། །</p>
<p>དམ་ཚིག་ཡིད་འོང་ངེས་པར་སྦྱིན། །</p>
<p>ཁྲག་ཆེན་དང་ནི་ག་བུར་བཅས། །</p>
<p>ཙན་དན་དམར་པོ་སྦྱར་བ་དང་། །</p>
<p>རིགས་ཀྱི་བདག་པོའི་ཆུ་ལྡན་ཞིང་། །</p>
<p>ལྔ་པ་སེམས་ལས་ཡང་དག་བྱུང་། །</p>
<p>འདི་རྣམས་དམ་ཚིག་ཡང་དག་པར། །</p>
<p>སངས་རྒྱས་རྣམས་ཀྱིས་ཉེ་བར་གསུངས། །</p>
<p>བཟང་པོ་རྟག་ཏུ་བསྐྱང་བར་གྱིས། །</p>
<p>སྡོམ་པ་ཡང་ནི་ད་ལྟར་ཉོན། །</p>
<p>སྲོག་ཆགས་གསད་པར་མི་བྱ་ཞིང་། །</p>
<p>བུད་མེད་རིན་ཆེན་ཡོངས་མི་སྤང་། །</p>
<p>དེས་ན་སློབ་དཔོན་སྤང་མི་བྱ། །</p>
<p>སྡོམ་པ་ཤིན་ཏུ་འདའ་བར་དཀའ། །</p>
<p>གང་དུ་གསུངས་པའི་རིག་མའམ། །</p>
<p>ཡང་ན་བདག་གི་རྣལ་འབྱོར་མ། །</p>
<p>དག་ཅིང་སྤྲུལ་པའི་རིག་མ་ནི། །</p>
<p>སི་ཧཱ་ག་བུར་བསྒོས་པ་ནི། །</p>
<p>ཇི་སྲིད་ཁུ་བ་ལྡན་གྱུར་པ། །</p>
<p>དེ་སྲིད་ཕྱག་རྒྱ་བསྟེན་པར་བྱ། །</p>
<p>ཕྱག་རྒྱའི་གདོང་ཡང་བཅིང་བ་དང་། །</p>
<p>ཐབས་ཀྱི་གདོང་ཡང་དེ་བཞིན་ཏེ། །</p>
<p>བསྟན་པས་ཡང་དག་གང་བྱུང་བ། །</p>
<p>སློབ་མའི་ཁ་རུ་ལྟུང་བར་བྱ། །</p>
<p>རོ་མཉམ་སློབ་མའི་སྤྱོད་ཡུལ་ཉིད། །</p>
<p>དེ་ཉིད་ལ་ནི་བྱ་བར་བཤད། །</p>
<p>རང་རིག་ཡེ་ཤེས་ཉིད་དུ་འགྱུར། །</p>
<p>རང་གཞན་ཡང་དག་རིག་པ་སྤངས། །</p>
<p>མཁའ་མཉམ་རྡུལ་བྲལ་སྟོང་པ་ཉིད། །</p>
<p>དངོས་དང་དངོས་མིན་བདག་ཉིད་མཆོག །ཐབས་དང་ཤེས་རབ་རྣམ་པར་འདྲེས། །</p>
<p>འདོད་ཆགས་འདོད་ཆགས་བྲལ་བས་འདྲེས། །</p>
<p>དེ་ཉིད་སྲོག་ཆགས་རྣམས་ཀྱི་སྲོག །དེ་ཉིད་ཡི་གེ་དམ་པ་ཉིད། །</p>
<p>དེ་ཉིད་འདི་ནི་ཀུན་ཁྱབ་བྱེད། །</p>
<p>དེ་ཉིད་སངས་རྒྱས་ཡེ་ཤེས་ཅན། །</p>
<p>ཧེ་རུ་ཀ་དཔལ་ཞེས་བྱར་བརྗོད། །</p>
<p>གཞན་རྣམས་གང་རྣམས་དེ་རྣམས་དང་། །</p>
<p>དངོས་དང་དངོས་མེད་དེ་ལས་བྱུང་། །</p>
<p>དགའ་བ་དང་པོ་དཔའ་བོ་སྟེ། །</p>
<p>མཆོག་ཏུ་དགའ་བ་རྣལ་འབྱོར་མ། །</p>
<p>ཤིན་ཏུ་བདེ་དགའ་ཐམས་ཅད་ངེས། །</p>
<p>དེ་བདེ་ཐབས་ལས་ཐམས་ཅད་རིག །དང་པོ་དགའ་བ་ཙམ་ཉིད་དེ། །</p>
<p>མཆོག་ཏུ་དགའ་བ་གཉིས་པའི་གྲངས། །</p>
<p>གསུམ་པ་དགའ་བྲལ་དགའ་བར་བཤད། །</p>
<p>བཞི་པ་ལྷན་ཅིག་སྐྱེས་པར་བརྗོད། །</p>
<p>དེ་ཡང་དབང་ནི་རྣམ་པ་བཞི། །</p>
<p>དང་པོ་ལ་ནི་བུམ་པའི་དབང་། །</p>
<p>གཉིས་པ་ལ་ནི་གསང་བའི་དབང་། །</p>
<p>གསུམ་པ་ཤེས་རབ་ཡེ་ཤེས་ཏེ། །</p>
<p>བཞི་པ་དེ་ཡང་དེ་བཞིན་ནོ། །</p>
<p>བྱང་ཆུབ་སེམས་ཀྱི་དབང་གིས་ནི། །</p>
<p>སློབ་མ་སྡིག་པ་བྲལ་བ་ཡིན། །</p>
<p>སངས་རྒྱས་གྲོང་ཁྱེར་མཆོག་སྔོན་དུ། །</p>
<p>དེ་ནས་དེ་ལ་གནང་བ་སྦྱིན། །</p>
<p>བྱང་ཆུབ་སྙིང་པོའི་བར་དུ་ནི། །</p>
<p>ཕྱོགས་ཀུན་དུ་ནི་འཁོར་ལོ་ནི། །</p>
<p>ཆོས་ཀྱི་འཁོར་ལོ་བླ་ན་མེད། །</p>
<p>ཀུན་ཏུ་མཆོག་ཏུ་རབ་ཏུ་བསྐོར། །</p>
<p>ཐབས་དང་ཤེས་རབ་རང་བཞིན་བདག །ཡིད་བཞིན་ནོར་བུ་ལྟར་མཐོང་ནས། །</p>
<p>སྦྱོར་མེད་བྲལ་ཞིང་མ་ཞུམ་པས། །</p>
<p>སེམས་ཅན་དོན་ནི་ད་ལྟར་གྱིས། །</p>
<p>དབང་དང་བཀའ་གནང་ཐོབ་ནས་ནི། །</p>
<p>བྱ་བ་བྱས་པར་རབ་འཛུམ་ཞིང་། །</p>
<p>འགྲོ་བ་དགའ་བར་བྱེད་པ་ཡི། །</p>
<p>ཤིན་ཏུ་སྙན་པའི་ཚིག་འདི་བརྗོད། །</p>
<p>དེང་བདག་སྐྱེ་བ་འབྲས་བུར་བཅས། །</p>
<p>བདག་གི་འཚོ་བ་འབྲས་བུར་བཅས། །</p>
<p>དེ་རིང་སངས་རྒྱས་རིགས་སུ་སྐྱེ། །</p>
<p>ད་ནི་སངས་རྒྱས་རིགས་སུ་འགྱུར། །</p>
<p>བསྐལ་པ་རྒྱ་མཚོར་འཇིགས་ཆེན་པོར། །</p>
<p>མནར་མེད་སྐྱེ་བ་ཡང་དག་འཁྲུགས། །</p>
<p>ཉོན་མོངས་འདམ་ནི་བརྒལ་དཀའ་ལས། །</p>
<p>བདག་ནི་མགོན་པོ་ཁྱེད་ཀྱིས་བསྒྲལ། །</p>
<p>ཁྱོད་ཀྱི་ཞབས་ཀྱི་བཀའ་དྲིན་ལས། །</p>
<p>ཐེག་པ་རྫོགས་པ་ལྟ་བུར་བདག །བག་ཆགས་ཐམས་ཅད་བྲལ་བས་ན། །</p>
<p>བདག་ལ་བྱང་ཆུབ་འཚལ་མ་མཆིས། །</p>
<p>རངས་ཤིང་མིག་ནི་ཕྱེ་བ་ཡིས། །</p>
<p>ཞབས་ལ་འཇུས་ནས་གུས་པར་བྱ། །</p>
<p>གང་དང་གང་ཞིག་སྡུག་པའི་རྫས། །</p>
<p>རེ་བ་མེད་པའི་སེམས་ཀྱིས་ནི། །</p>
<p>དེ་དང་དེ་ཉིད་དབུལ་བར་བྱ། །</p>
<p>བླ་མའང་སྙིང་རྗེ་ལྡན་པས་ནི། །</p>
<p>སློབ་མ་བསྡུ་བའི་བསམ་པའི་ཕྱིར། །</p>
<p>དེ་ལ་ཕན་པའི་བསམ་པས་བཟུང་། །</p>
<p>དེ་ནས་ཕྱག་འཚལ་མཆོད་ནས་ནི། །</p>
<p>བླ་མ་ལ་ནི་ཡོན་རྣམས་དབུལ། །</p>
<p>གསེར་ནི་སྟོང་ཕྲག་བརྒྱ་དང་ནི། །</p>
<p>རིན་ཆེན་རྣམ་པ་སྣ་ཚོགས་དང་། །</p>
<p>གོས་ནི་ཟུང་འགྱུར་བརྒྱ་ཉིད་དང་། །</p>
<p>གླང་པོ་རྟ་དང་ཡུལ་འཁོར་ཉིད། །</p>
<p>རྣ་ཆ་དང་ནི་རྐང་གདུབ་དང་། །</p>
<p>ནོར་བུ་དང་ནི་སོར་གདུབ་སོགས། །</p>
<p>གསེར་ལས་བྱས་པའི་མཆོད་ཕྱིར་ཐོགས། །</p>
<p>རང་གི་ཆུང་མ་བུ་མོ་དང་། །</p>
<p>བྲན་ཕོ་བྲན་མོ་སྲིང་མོ་ཉིད། །</p>
<p>ཕྱག་འཚལ་ནས་ནི་དབུལ་བར་བྱ། །</p>
<p>བདག་གི་དངོས་པོ་ཐམས་ཅད་ཀྱིས། །</p>
<p>བློ་དང་ལྡན་པས་བླ་མར་དབུལ། །</p>
<p>དེ་རིང་ཚུན་ཆད་བདག་བྲན་དུ། །</p>
<p>ཁྱོད་ལ་བདག་ནི་དབུལ་ལགས་ཞེས། །</p>
<p>དེ་ལྟར་ཞུ་བ་བྱས་གྱུར་པས། །</p>
<p>མངོན་པར་འདོད་པའི་གནས་ཐོབ་ནས། །</p>
<p>ད་ནི་སངས་རྒྱས་ཐམས་ཅད་ཀྱིས། །</p>
<p>བདག་ལ་བཀའ་དྲིན་ལེགས་པར་སྐྱོབས། །</p>
<p>ཇི་ལྟར་བླ་མེད་བྱང་ཆུབ་དེ། །</p>
<p>བྱིན་གྱིས་བརླབས་ཀྱིས་བདག་གིས་བསྒྲུབས། །</p>
<p>བླ་ན་མེད་པའི་བྱང་ཆུབ་གནས། །</p>
<p>ཀུན་མཆོག་མཆོད་པ་བསྐྱེད་པར་བགྱི། །</p>
<p>སེམས་ཅན་གནས་གསུམ་འཁོར་བ་རྣམས། །</p>
<p>དེ་ཉིད་ལ་ནི་གཞག་པར་བགྱི། །</p>
<p>དབང་ཆོག་འདིས་སྦྱིན་པར་བྱ་ཞིང་སློབ་མའི་ལྷག་པར་མོས་པ་དང་། །</p>
<p>ཟབ་པ་དང་རྒྱ་ཆེ་བའི་རིག་པས་ལྷག་པར་མོས་པའི་ཡིད་ཀྱིས་ཤེས་པར་བྱས་ནས་ཚིག་ཉིད་ཀྱིས་དབང་རིན་པོ་ཆེ་སྦྱིན་པར་བྱའོ། །</p>
<p>གང་ཐོབ་དབང་རབ་མཆོག་ནི་རིགས་ཀྱི་བདག་པོར་གཟུང་བ་རྙེད་པར་དཀའ་ཞིང་མཚུངས་པ་མེད་པར་གདམས། །</p>
<p>ལོངས་སྤྱོད་རྫོགས་པའི་ཞིང་གི་དཔལ་དག་བླང་བར་བྱས་པས་བྱང་ཆུབ་སེམས་དཔའ་ཆེན་པོའི་དབང་བསྐུར་བ། །</p>
<p>བཀའ་ཡི་གནང་བ་རྙེད་ནས་འཇིག་རྟེན་གསུམ་གྱི་དགྲ་བོ་ལས་རྒྱལ་རྩོམ་པའི་གོ་བགོས་པ་ཡི་བློས། །</p>
<p>བྱང་ཆུབ་དག་ལ་དགོད་པའི་སངས་རྒྱས་འདིར་ནི་དེ་ཉིད་རྣལ་འབྱོར་པས་ནི་དྲི་མ་མེད་པར་སྤྱོད། །</p>
<p>བྱང་ཆུབ་ཀྱི་སེམས་ཀྱིས་དབང་གཉིས་པ་ལས་རབ་ཏུ་བྱེད་པ་དང་པོའོ།། །</p>
<p>།དེ་ནས་ཐབས་དང་ཤེས་རབ་དོན། །</p>
<p>བསྒོམ་པ་ཡང་དག་རབ་བཤད་བྱ། །</p>
<p>ཕ་རོལ་དོན་བརྩོན་བརྩོན་འགྲུས་ཀྱི། །</p>
<p>སྒྲུབ་པ་པོ་ལ་ཕན་པའི་ཕྱིར། །</p>
<p>འཁོར་བའི་རྒྱ་མཚོའི་འཇིགས་པ་ལས། །</p>
<p>བསྒྲལ་དཀའ་གང་ཞིག་རྣམ་བསྒོམས་པས། །</p>
<p>རྣལ་འབྱོར་པས་ནི་རང་དོན་དུ། །</p>
<p>མྱ་ངན་འདས་པར་གནས་མི་འགྱུར། །</p>
<p>གང་གིས་ཁྱད་འཕགས་མཐར་ཐུག་པར། །</p>
<p>སངས་རྒྱས་དྲི་མེད་ངོ་མཚར་ར་རྨད། །</p>
<p>འགྲིབ་དང་འཕེལ་ལས་རྣམ་པར་གྲོལ། །</p>
<p>བྱང་ཆུབ་བླ་མེད་ཐོབ་པར་འགྱུར། །</p>
<p>ཕུང་པོ་ལྔ་སོགས་ཆོས་རྣམས་དང་། །</p>
<p>ཐེག་གསུམ་ཤིན་ཏུ་སྤང་མི་བྱ། །</p>
<p>ཆོས་དབྱིངས་ཤིན་ཏུ་མཉམ་པ་ཉིད། །</p>
<p>ཆུ་ཤིང་ལྟ་བུར་ཡོངས་སུ་གཟུང་། །</p>
<p>སྟོང་པ་བསྒོམ་པར་མི་བྱ་སྟེ། །</p>
<p>སྟོང་མིན་བསྒོམ་པར་མི་བྱའོ། །</p>
<p>སྟོང་པ་མི་སྤང་རྣལ་འབྱོར་པས། །</p>
<p>སྟོང་མིན་ཡོངས་སུ་མི་སྤང་ངོ་། །</p>
<p>སྟོང་དང་སྟོང་མིན་གཟུང་བ་ལས། །</p>
<p>རྟོག་པ་ཉུང་མིན་སྐྱེ་བར་འགྱུར། །</p>
<p>ཡོངས་སུ་སྤངས་ན་ཀུན་རྟོག་སྟེ། །</p>
<p>དེ་ཕྱིར་དེ་གཉིས་ཡོངས་སུ་སྤང་། །</p>
<p>གཉིས་ཀྱིས་གཟུང་བ་ཡོངས་སྤངས་པ། །</p>
<p>རྣམ་གྲོལ་གནས་དང་བྲལ་བ་སྟེ། །</p>
<p>ང་ཞེས་བྱ་བའི་ཀུན་རྟོག་འདི། །</p>
<p>དེ་ཕྱིར་དེ་ནི་ཡང་དག་སྤང་། །</p>
<p>རྣམ་པ་མེད་ཅིང་དོགས་པ་མེད། །</p>
<p>འདོད་པ་མེད་ཅིང་སྡིག་པ་བྲལ། །</p>
<p>ཐོག་མ་ཐ་མའི་རྟོག་ལས་གྲོལ། །</p>
<p>ནམ་མཁའ་ལྟ་བུར་མཁས་པས་བསྒོམ། །</p>
<p>སྙིང་རྗེ་ལྡན་པས་སེམས་ཅན་ལ། །</p>
<p>རྒྱབ་ཀྱིས་ཕྱོགས་པར་མི་བྱ་ཞིང་། །</p>
<p>སེམས་ཅན་ཡོད་དང་ཡོད་མིན་ཞེས། །</p>
<p>དེ་ལྟར་ཡོངས་སུ་བརྟག་མི་བྱ། །</p>
<p>སྤྲོས་པ་མེད་པའི་རང་བཞིན་ཉིད། །</p>
<p>ཤེས་རབ་ཅེས་ནི་རབ་ཏུ་གྲགས། །</p>
<p>ཡིད་བཞིན་ནོར་ལྟར་མ་ལུས་པའི། །</p>
<p>ཐམས་ཅད་དོན་བྱེད་སྙིང་རྗེ་ཉིད། །</p>
<p>དམིགས་མེད་གནས་སུ་ཤེས་རབ་དང་། །</p>
<p>དམིགས་མེད་སྙིང་རྗེ་ཆེན་པོ་ཉིད། །</p>
<p>བློ་དང་ལྷན་ཅིག་གཅིག་གྱུར་པ། །</p>
<p>ནམ་མཁར་ནམ་མཁའ་ཇི་ལྟ་བའོ། །</p>
<p>གང་ལ་སྒོམ་པ་པོ་ཡང་མེད། །</p>
<p>གང་ཡང་རྣམ་པར་སྒོམ་པའང་མེད། །</p>
<p>བསྒོམ་བྱ་ཉིད་ཀྱང་ཡོད་མིན་པ། །</p>
<p>དེ་ཡི་དེ་ཉིད་སྒོམ་པར་བརྗོད། །</p>
<p>གང་ཡང་བྱ་བ་ཡོད་མིན་འདིར། །</p>
<p>བཟའ་བྱ་ཉིད་ཀྱང་ཡོད་མ་ཡིན། །</p>
<p>བྱེད་པོ་བཟའ་ལས་རྣམ་པར་གྲོལ། །</p>
<p>དོན་དམ་རྣམ་པར་བསྒོམས་པས་ན། །</p>
<p>འདི་ལ་སྒྲུབ་པོ་གང་ཡང་མེད། །</p>
<p>གང་ཡང་སྟོང་པར་བྱེད་པ་མེད། །</p>
<p>དོར་བ་ཅུང་ཟད་མེད་པར་བརྗོད། །</p>
<p>བླང་བའང་ཅུང་ཟད་ཡོད་མ་ཡིན། །</p>
<p>དྲི་ཟའི་གྲོང་ཁྱེར་ལྟ་བུ་དང་། །</p>
<p>སྒྱུ་མ་སྨིག་རྒྱུ་འདྲ་བ་དང་། །</p>
<p>འཕྲོག་པ་ཟླ་བའི་གྲོང་ཁྱེར་མཚུངས། །</p>
<p>རྨི་ལམ་རྩེ་བ་ལྟ་བུར་བལྟ། །</p>
<p>སྒྱུ་མ་ཇི་བཞིན་ཐམས་ཅད་དུ། །</p>
<p>བལྟ་བ་ཉིད་དང་རེག་པར་བྱ། །</p>
<p>འགྲོ་བ་ཐམས་ཅད་གནས་པ་ནི། །</p>
<p>གང་ཡང་རྙེད་པར་མི་འགྱུར་ཏེ། །</p>
<p>སྦྱོར་བ་འདུས་པས་བསམ་མི་ཁྱབ། །</p>
<p>རྨི་ལམ་སད་པ་ལྟ་བུ་ནི། །</p>
<p>ཇི་ལྟར་གཞོན་ནུའི་གཟུགས་ཀྱིས་ནི། །</p>
<p>དབང་པོ་གཉིས་ནི་འདུས་པ་ཡིས། །</p>
<p>བྷ་གར་ལིང་ག་བཞག་ནས་ནི། །</p>
<p>སངས་རྒྱས་རྗེས་སུ་དྲན་པ་བསྒོམ། །</p>
<p>ཡེ་ཤེས་ཅི་ཞིག་སྐྱེ་ཞེ་ན། །</p>
<p>ཐོག་མ་དབུས་མཐའ་དྲི་མ་མེད། །</p>
<p>རང་གིས་རིག་པའི་ཡེ་ཤེས་དེ། །</p>
<p>གཞན་དུ་སྨྲ་བར་མི་ནུས་སོ། །</p>
<p>གཟུགས་རྣམས་ཐམས་ཅད་ལྟ་བ་དང་། །</p>
<p>སྒྲ་རྣམས་ཉིད་ཀྱང་ཉན་པ་དང་། །</p>
<p>སྨྲ་བ་དང་ནི་རྒོད་པ་དང་། །</p>
<p>སྣ་ཚོགས་རོ་ནི་ཟ་བ་དང་། །</p>
<p>ལས་རྣམས་ཐམས་ཅད་བྱེད་པ་ནི། །</p>
<p>གཞན་དུ་སེམས་ནི་མི་འགྲོ་བས། །</p>
<p>དེ་ཉིད་རིག་པའི་རྣལ་འབྱོར་པའི། །</p>
<p>རྣལ་འབྱོར་རྟག་ཏུ་སྐྱེ་བར་འགྱུར། །</p>
<p>འདི་ནི་གཉིས་སུ་མེད་པར་བརྗོད། །</p>
<p>འདི་ནི་བྱང་ཆུབ་སེམས་མཆོག་ཉིད། །</p>
<p>རྡོ་རྗེ་རྡོ་རྗེ་སེམས་དཔའ་དཔལ། །</p>
<p>རྫོགས་པའི་སངས་རྒྱས་བྱང་ཆུབ་ཉིད། །</p>
<p>འདི་ནི་ཤེས་རབ་ཕ་རོལ་ཕྱིན། །</p>
<p>ཕ་རོལ་ཕྱིན་པ་ཀུན་གྱི་དངོས། །</p>
<p>མཉམ་ཉིད་བསམ་བྱ་ཉིད་དུ་གསུངས། །</p>
<p>སངས་རྒྱས་ཀུན་མཆོག་བསྒོམ་བྱ་ཉིད། །</p>
<p>འགྲོ་བ་བརྟན་དང་གཡོ་བའི་བདག །བྱང་ཆུབ་སེམས་དཔའ་མཐའ་ཡས་དང་། །</p>
<p>རྫོགས་སངས་རྒྱས་དང་ཉན་ཐོས་སོགས། །</p>
<p>དེ་ཉིད་ལས་ནི་ཐམས་ཅད་སྐྱེས། །</p>
<p>དངོས་དང་དངོས་མེད་སྦྱོར་བྲལ་བ། །</p>
<p>རྣལ་འབྱོར་པས་ནི་དེ་ཉིད་བསྒོམ། །</p>
<p>དངོས་དང་དངོས་མེད་རྣམ་གྲོལ་བ། །</p>
<p>བསྒོམས་ན་མྱུར་དུ་འགྲུབ་པར་འགྱུར། །</p>
<p>མ་ལུས་སྐྱོན་ལ་སྡང་བ་དང་། །</p>
<p>ཀུན་ནས་ཉོན་མོངས་རྒྱབ་ཕྱོགས་དེས། །</p>
<p>དཔལ་ལྡན་བདེ་གཤེགས་ཡོན་ཏན་རྣམས། །</p>
<p>མཐའ་ཡས་དེ་ལས་སྐྱེ་པར་འགྱུར། །</p>
<p>ཀུན་རྟོག་མང་པོའི་མུན་པས་ཁྱབ་གྱུར་པའི། །</p>
<p>རབ་ཏུ་འཇོམས་པས་སྨྱོ་ཞིང་བློ་འགྱུ་བ། །</p>
<p>ཆགས་སོགས་དགག་དཀའི་དྲི་མས་གོས་གྱུར་པའི། །</p>
<p>སེམས་ནི་རྡོ་རྗེ་ཅན་གྱིས་འཁོར་བར་གསུངས། །</p>
<p>རང་བཞིན་འོད་གསལ་རྟོག་ལས་རྣམ་པར་གྲོལ། །</p>
<p>འདོད་ཆགས་ལས་སོགས་དྲི་མས་གོས་བྲལ་བའི། །</p>
<p>གཟུང་བ་དང་ནི་འཛིན་མེད་སེམས་དཔའ་མཆོག །དེ་ཉིད་མྱ་ངན་འདས་པ་མཆོག་ཏུ་གསུངས། །</p>
<p>སྡུག་བསྔལ་ཕུང་པོ་དུ་མའི་མཚན་གྱུར་པ། །</p>
<p>འདི་ལས་གཞན་དུ་ཅུང་ཟད་ཡོད་མ་ཡིན། །</p>
<p>བདེ་བ་མཐའ་ཡས་འབྱུང་བའི་རྒྱུར་གྱུར་པ། །</p>
<p>དེ་ལས་གཞན་དུ་གྲོལ་བའང་ཡོད་མ་ཡིན། །</p>
<p>སྡུག་བསྔལ་མ་ལུས་ཟད་པར་འདོད་པ་དང་། །</p>
<p>རྫོགས་སངས་རྒྱས་ཀྱི་བདེ་མཆོག་ཐོབ་འདོད་པས། །</p>
<p>སེམས་ནི་བརྟན་པར་བྱས་ནས་འབད་པས་དཔྱད། །</p>
<p>དེ་ཡི་རང་བཞིན་དངོས་པོ་མེད་པར་བྱེད། །</p>
<p>ཇི་སྲིད་རྟོག་པའི་མུན་པའི་ཡོལ་སྟུག་པོ། །</p>
<p>སྐྱེ་དགུའི་ཡིད་བསྒྲིབས་སྡུག་བསྔལ་མཐའ་ཡས་ལ། །</p>
<p>ཇི་སྲིད་དེ་ནས་དེ་ནི་བྲལ་ཡིན་ཏེ། །</p>
<p>དེ་སྲིད་བདེ་བ་རྒྱ་ཆེན་ཐ་དད་མིན། །</p>
<p>མཉམ་པ་ཉིད་ཀྱི་མཐར་ཐུག་འཕགས་དགྱེས་པའི། །</p>
<p>དེ་ཡི་ཟད་ཕྱིར་རང་གི་བྱ་བ་ཡང་། །</p>
<p>རྒྱས་པ་དེ་ཡི་ཡན་ལག་འགྲོ་བ་བལྟ། །</p>
<p>དེ་ལྟར་དེ་ཁོ་ན་ཉིད་ཀྱི་རྣལ་འབྱོར་པས་རྣལ་འབྱོར་པས་རྣལ་འབྱོར་གྱི་ངེས་པ་བྱས་ནས་བཀའི་གནང་བ་དང་། རང་གི་དམ་ཚིག་ལ་གནས་པས་སྒོམ་པར་བྱེད་ན་ལག་པའི་ཕྱག་རྒྱ་དང་། སྔགས་དང་སྐུ་གཟུགས་ཀྱི་ང་རྒྱལ་བསྒོམ་པ་དང་། དམ་ཚིག་གི་ཐུན་མོང་གི་དངོས་གྲུབ་སྒྲུབ་པར་བྱེད་པ་ཡིན་ནོ་ཞེས་པས་ཅི་ཞིག་བྱ། སངས་རྒྱས་ཉིད་ཀྱིས་བྱིན་གྱིས་བརླབས་པའི་མཚོན་པ་མངོན་དུ་རང་གི་ལྷའི་རྣལ་འབྱོར་ཡིན་ཏེ་བསྐྱེད་པ་དང་། དེ་མཚོན་པ་ན་གནས་གསུམ་པོ་ནམ་མཁའ་ལྟ་བུར་འགྱུར་རོ། །</p>
<p>གཞུང་ཐམས་ཅད་སྤངས་ནས་ཐོབ་པའི་གནས་ཀྱི་བསམ་གཏན་གྱི་རྣལ་འབྱོར་དེ་ལ་བརྩོན་པས་རང་རིག་པ་ཙམ་ལ་སྤྲོ་བས་ཉིན་དང་མཚན་དུ་གོམས་པར་བྱའོ། །</p>
<p>རིའི་རྩེ་མོ་དང་། ཞི་བའི་གནས་དང་། པདྨའི་ཚལ་དང་། རྒྱལ་པོའི་ཚལ་དང་། དབེན་པ་དང་། ཐམས་ཅད་མཁྱེན་པའི་གནས་དང་། རང་གི་ཁྱིམ་མམ། སེམས་ལ་མངོན་པར་འདོད་པ་ཐམས་ཅད་མཁྱེན་པས་སྔགས་པ་འདིའི་ནང་དུ་གང་དང་གང་གི་གནས་དེར་གནས་ཤིང་སྔགས་ཤེས་པ་སྤྲོ་བ་དང་ལྡན་པ་དེས་སྒོམ་པར་བྱེད་དེ། ཐབས་དང་ཤེས་རབ་མ་རྟོགས་པར་སངས་རྒྱས་ཉིད་མངོན་དུ་ཐོབ་པར་མི་འགྱུར་རོ། །</p>
<p>དེའི་ཕྱིར་ཤེས་རབ་མ་དངོས་སུ་ཡང་དག་པར་རྫོགས་པའི་བྱང་ཆུབ་སྦྱིན་པར་བྱེད་པ་བཟང་མོ་སྤང་བར་མི་བྱ་སྟེ། ཕྱག་རྒྱ་རེ་རེ་དང་ལྡན་པ་འདི་མ་གཏོགས་པར་དངོས་གྲུབ་སྟེར་བར་མི་འགྱུར་རོ། །</p>
<p>དེ་ཕྱིར་ཡེ་ཤེས་སྐྱེད་པ་ཡི། །</p>
<p>ཕྱག་རྒྱ་བཞི་ནི་སྦྱར་བར་བྱ། །</p>
<p>གཏི་མུག་དམ་ཚིག་ཕྱག་རྒྱ་སྟེ། །</p>
<p>ཞེ་སྡང་ཕྱག་རྒྱ་ཆེན་པོར་བརྗོད། །</p>
<p>ཕྲག་དོག་ལས་ཀྱི་ཕྱག་རྒྱ་སྟེ། །</p>
<p>འདོད་ཆགས་ཆོས་ཀྱི་ཕྱག་རྒྱ་བདག །ཡོ་གིས་ཕྱག་རྒྱ་སྣ་ཚོགས་འདི། །</p>
<p>བསྐྱེད་ནས་རིག་མ་བཟའ་བར་བྱ། །</p>
<p>དེ་ལ་གཉིས་ཀ་ཡང་ལྷའི་གཟུགས་སུ་མངོན་དུ་བསམས་ནས་གཏི་མུག་ལས་ཞི་བ་དང་། ཁྲོ་བ་ལས་མ་རུངས་པ་དང་། འདོ་ཆགས་ལས་ཆགས་པས་ལས་རྣམས་བྱེད་དོ། །</p>
<p>དེའི་དོན་དུ་རབ་ཏུ་བྱེད་པ་ལྔ་པོ་འདི་རྣམས་ཀྱིས་རྒྱལ་བ་རྣམས་ཡིན་ནོ། །</p>
<p>སྔ་དྲོ་དང་། ཉི་མའི་མཐའ་དང་། ཉི་མ་ཕྱེད་དང་། །</p>
<p>ནམ་ཕྱེད་ཀྱི་དུས་སུ་ཡང་ཕྱག་རྒྱའི་རྣལ་འབྱོར་བྱའོ། །</p>
<p>མཉམ་པར་སྦྱོར་བ་ལས་གཞན་དུ་ནི་འགྲུབ་པར་མི་འགྱུར་རོ། །</p>
<p>བསྟན་པ་ལ་སྨོད་པའི་འཇིགས་པ་དང་། སྐྱེ་བོ་གདུག་པའི་ནང་དུ་གནས་པའི་རྣལ་འབྱོར་པས་རང་གི་སེམས་འབའ་ཞིག་དེ་བསམས་པས་སེམས་ལ་ལྷག་པར་མོས་པ་མངོན་དུ་བྱའོ། །</p>
<p>གང་ཞིག་ཡང་རྣལ་འབྱོར་པ་བརྩོན་འགྲུས་ཀྱི་འབད་པས་རྣལ་འབྱོར་འདི་བསྒྲུབ་པར་བྱའོ། །</p>
<p>ཤེས་རབ་མངོན་དུ་མ་རྙེད་ན་བྱོལ་སོང་དག་ལའང་རྟག་ཏུ་གོམས་པར་བྱའོ། །</p>
<p>དེ་ལྟར་གང་ཞིག་རྣལ་འབྱོར་པས་གལ་ཏེ་པདྨ་འཛིན་པ་ལ་མངོན་དུ་ཉི་མ་རེ་རེའམ། ཟླ་བ་སོ་སོའམ། ལོ་ལ་རེག་པར་མི་བྱེད་ན་དམ་ཚིག་ཉམས་པར་འགྱུར་རོ། །</p>
<p>དམ་ཚིག་ཉམས་པས་རྣལ་འབྱོར་པ་བག་མེད་པ་སྐྱེ་བར་འགྱུར་ཏེ། བྱང་ཆུབ་སེམས་དཔའི་དམ་ཚིག་བླང་བར་བྱས་ན་ཡང་མི་བྱེད་པར་སྡོམ་པ་གཟུང་བར་བྱ་སྟེ། དེའི་ཕྱིར་ཀུན་གྱིས་སྡོམ་པ་དང་ལྡན་ཞིང་དེ་ཁོ་ན་ལ་གནས་པས་ཕྱག་རྒྱའི་རྣལ་འབྱོར་བྱའོ། །</p>
<p>གསང་བའི་ཉེ་བའི་རྫས་དང་སྔགས་དང་རྒྱུད་ཀྱིས་འདི་སྐད་ཡང་དག་པར་རྫོགས་པའི་སངས་རྒྱས་ཡང་དག་པར་སྦྱོར་བའི་རྣལ་འབྱོར་གྱིས་རྟག་ཏུ་ཉེ་བར་འདུག་སྟེ། བསམ་གྱིས་མི་ཁྱབ་པའི་གནས་སུ་གནས་གསུམ་པོ་རྩེ་གཅིག་པའི་ཚུལ་གྱིས་བསྒོམ་པར་བྱའོ། །</p>
<p>ཐབས་དང་ཤེས་རབ་ཀྱི་དོན་བསྒོམ་པ་ཞེས་བྱ་བ་གཉིས་པ་ལས་རབ་ཏུ་བྱེད་པ་གཉིས་པའོ།། །</p>
<p>།དེ་ནས་འཁོར་ལོ་ཐམས་ཅད་ཀྱི། །</p>
<p>རྣམ་པར་འཕྲུལ་པ་ཡང་དག་བཤད། །</p>
<p>དཔལ་ལྡན་རྡོ་རྗེ་སེམས་སོགས་ལྷའི། །</p>
<p>ཐམས་ཅད་ལས་ནི་སྣ་ཚོགས་བྱེད། །</p>
<p>གསང་བ་མཆོག་གི་དགྱེས་པ་ན། །</p>
<p>ཐམས་ཅད་བདག་ཉིད་འདི་ལ་བསྒྲུབ། །</p>
<p>རྣམ་པར་བྲལ་དང་གནས་སུ་ཡང་། །</p>
<p>རང་གི་ཚལ་སོགས་རྣམས་སུ་ཡང་། །</p>
<p>ཀུན་ལས་སྣ་ཚོགས་ཕྱག་རྒྱ་སྟེ། །</p>
<p>ཀུན་ལས་སྣ་ཚོགས་སྡོམ་པས་ནི། །</p>
<p>ཀུན་ལས་སྣ་ཚོགས་བྱ་བ་རྣམས། །</p>
<p>ཇི་ལྟར་བདེ་བར་བསྒྲུབ་པར་བྱ། །</p>
<p>བདེ་གཤེགས་ཀུན་གྱི་དཀྱིལ་འཁོར་ནི། །</p>
<p>སྟོང་པ་ཉིད་ཀྱི་ཡེ་ཤེས་ཉིད། །</p>
<p>ཁྲོ་བོའི་སྒྲུབ་ཐབས་ཐམས་ཅད་དང་། །</p>
<p>ཞི་བ་རྣམས་ཀྱི་ལྷ་རྣམས་ལ། །</p>
<p>ཅི་ཞིག་ང་ཡིས་བཤད་པར་བྱ། །</p>
<p>བསམ་གྱིས་མི་ཁྱབ་སངས་རྒྱས་གར། །</p>
<p>བསྒོམ་པ་ལྷ་ཡི་རྣལ་འབྱོར་དང་། །</p>
<p>སྔགས་ཀྱི་བཟླས་པའི་ཆོག་རིམ་དང་། །</p>
<p>བྲིས་སྐུ་འམ་ནི་སྐུ་གཟུགས་ཀྱང་། །</p>
<p>སེམས་ཀྱིས་ཐམས་ཅད་སྤྲུལ་པ་སྟེ། །</p>
<p>སེམས་ཅན་རྣམས་ལ་ཕན་འདོད་ཕྱིར། །</p>
<p>ང་ཡིས་རྒྱུད་དུ་བསྒྲགས་པ་ཡིན། །</p>
<p>སྟོང་ཉིད་གཅིག་ལས་རྡོ་རྗེ་ཅན། །</p>
<p>རིགས་ནི་རྣམ་པ་ལྔ་རུ་གསུངས། །</p>
<p>རྡོ་རྗེ་སྙིང་པོས་གསོལ་པ། བསྐྱེད་པའི་ཡིག་འབྲུ་གཟུགས་དང་ནི། །</p>
<p>ཕྱག་རྒྱ་དབྱིབས་ཀྱི་ཆོག་རིམ་དང་། །</p>
<p>སྔགས་ཀྱི་བཟླས་པའི་ཆོ་ག་ཡང་། །</p>
<p>གང་གིས་སྒྲུབ་པོས་འགྲུབ་འགྱུར་བ། །</p>
<p>གཙོ་བོ་ཤིན་ཏུ་དགའ་ཆེན་པོས། །</p>
<p>བཀའ་དྲིན་གྱིས་ནི་བསྐྱབ་ཏུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>དང་པོར་བྱམས་པ་བསྒོམ་པར་བྱ། །</p>
<p>གཉིས་པར་སྙིང་རྗེ་རྣམ་པར་བསྒོམ། །</p>
<p>གསུམ་པར་དགའ་བ་བསྒོམ་པ་དང་། །</p>
<p>ཀུན་གྱི་ཐ་མར་བཏང་སྙོམས་སོ། །</p>
<p>ཡང་ནི་སྟོང་པའི་བྱང་ཆུབ་སེམས། །</p>
<p>གཉིས་པ་ལ་ནི་ས་བོན་བསྡུ། །</p>
<p>གསུམ་པ་ལ་ནི་གཟུགས་བརྙན་རྫོགས། །</p>
<p>བཞི་པ་ལ་ནི་ཡིག་འབྲུ་དགོད། །</p>
<p>རེ་ཕས་ཉི་མ་སྔོན་དུ་རྣམ་བསྒོམས་ནས། །</p>
<p>ཉི་དེར་ཧཱུྃ་བྱུང་སྣ་ཚོགས་རྡོ་རྗེ་སྟེ། །</p>
<p>རྡོ་རྗེ་དེ་ཉིད་ཀྱིས་ནི་ར་བ་དང་། །</p>
<p>གུར་ཡང་ཆོ་ག་བཞིན་དུ་བསྒོམ་པར་བྱ། །</p>
<p>དང་པོར་རོ་ནི་བསྒོམ་པར་བྱ། །</p>
<p>ཆོས་ཀྱི་དབྱིངས་ཀྱི་བདག་ཉིད་བརྗོད། །</p>
<p>དེ་སྟེང་རྣལ་འབྱོར་པ་གནས་ནས། །</p>
<p>ཧེ་རུ་ཀ་ཉིད་རྣམ་པར་བསྒོམ། །</p>
<p>རང་གི་སྙིང་གར་རེ་ཕ་བསྒོམ། །</p>
<p>དེ་ལས་བྱུང་བའི་ཉི་དཀྱིལ་འཁོར། །</p>
<p>དེར་ནི་ཧཱུྃ་གི་དབྱིབས་ཉིད་ནི། །</p>
<p>ཐབས་དང་ཤེས་རབ་བདག་ཉིད་ཅན། །</p>
<p>ཁ་དོག་ནག་པོ་འཇིགས་ཆེན་པོ། །</p>
<p>ཧཱུྃ་ལས་བྱུང་བའི་རྡོ་རྗེ་ཉིད། །</p>
<p>རྡོ་རྗེ་ལྟེ་བའི་དབུས་གནས་པར། །</p>
<p>ཡང་ནི་ཧཱུྃ་གི་དེ་ཉིད་བསྒོམ། །</p>
<p>དེ་ཉིད་ཡོངས་སུ་གྱུར་བལྟས་ནས། །</p>
<p>ཞེ་སྡང་བདག་ཉིད་རྣམ་པར་བསྒོམ། །</p>
<p>རྡོ་རྗེ་སྐྱེ་བ་དཔའ་བོ་ཆེ། །</p>
<p>འདམ་སྐྱེས་སྔོན་པོ་འདྲ་བ་འམ། །</p>
<p>ཡང་ན་སྔོ་དང་ཉི་མ་ལྟར། །</p>
<p>དད་པས་ངེས་པར་བསྒོམ་པར་བྱ། །</p>
<p>ནམ་མཁར་རྗེ་བཙུན་བལྟས་ནས་ནི། །</p>
<p>རྡོ་རྗེ་སྐྱེ་བ་སྙིང་རྗེ་ཆེ། །</p>
<p>རྒྱན་རྣམས་ཐམས་ཅད་འཛིན་པ་ཡི། །</p>
<p>ལྷ་མོ་བརྒྱད་ཀྱིས་མཆོད་པར་བྱ། །</p>
<p>དཀར་མོ་རི་དགས་མཚན་པ་འཛིན། །</p>
<p>ཆོམ་རྐུན་བདུད་ལས་རྒྱལ་བའི་སྣོད། །</p>
<p>རོ་ལངས་མ་ནི་ཆུ་ལག་མ། །</p>
<p>གྷསྨ་རཱི་ནི་སྨན་འཛིན་ཅིང་། །</p>
<p>པུཀྐ་སཱི་ནི་རྡོ་རྗེ་ལག །དེ་བཞིན་རི་ཁྲོད་མ་རོ་འཛིན། །</p>
<p>གདོལ་བ་མོ་ནི་ཅང་ཏེའུ་རྡུང་། །</p>
<p>གཡུང་མོ་སྐུ་ལ་འཁྱུད་པ་སྟེ། །</p>
<p>མཆོད་པའི་ཆོ་ག་རྒྱས་པ་ཡིས། །</p>
<p>འདི་རྣམས་ཀྱིས་ནི་གཙོ་བོ་མཆོད། །</p>
<p>དེ་ནས་གནས་ལས་རྣམ་གྲོལ་བའི། །</p>
<p>ཆོས་རྣམས་ཀུན་གྱི་བདག་ཉིད་འགྱུར། །</p>
<p>ཨཱ་ལི་ཟླ་བ་ཀཱ་ལི་ཉི། །</p>
<p>ས་བོན་ནང་དུ་སོན་རིག་པ། །</p>
<p>དེ་ཉིད་སེམས་དཔའ་ཞེས་བྱར་བརྗོད། །</p>
<p>མཆོག་ཏུ་དགའ་བའི་རང་བཞིན་ཅན། །</p>
<p>ནམ་མཁའི་དཀྱིལ་འཁོར་ཁྱབ་པ་ཡི། །</p>
<p>རང་གི་ལུས་མཚུངས་རྣམ་པར་སྤྲོ། །</p>
<p>བསྡུས་ནས་སྙིང་གར་དགུག་པ་ན། །</p>
<p>ཡོ་གི་ཞེ་སྡང་བདག་ཉིད་འགྱུར། །</p>
<p>ནམ་མཁའི་ཁམས་ཀྱི་ནང་སོན་པར། །</p>
<p>དེ་ནས་ཉི་མའི་དཀྱིལ་འཁོར་བསམ། །</p>
<p>ཧཱུྃ་སྐྱེས་སྔོ་དང་ཉི་མ་ལྟར། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>ཕྱག་གཉིས་པ་ལ་ཞལ་གཅིག་པ། །</p>
<p>སྤྱན་གསུམ་སྐྲ་ནི་གྱེན་དུ་སེར། །</p>
<p>སྡང་མིག་བརྒྱད་གཉིས་ལོ་ཡི་དབྱིབས། །</p>
<p>འཇིགས་བྱེད་མནན་ཅིང་གཡོན་པ་ན། །</p>
<p>རྡོ་རྗེ་ཁ་ཊྭཱཾ་ག་ཉིད་དང་། །</p>
<p>ཐོད་པ་ཡང་ནི་གཡོན་པ་ན། །</p>
<p>གཡས་ན་རྡོ་རྗེ་ནག་པོ་ཉིད། །</p>
<p>ཧཱུྃ་ནི་འདོན་པར་བྱེད་པའི་བདག །ལྷ་མོ་བརྒྱད་ཀྱིས་བསྐོར་ནས་ནི། །</p>
<p>དུར་ཁྲོད་དུ་ནི་མགོན་པོ་རོལ། །</p>
<p>དེ་ལྟར་རྣལ་འབྱོར་པས་ནི་བསྒོམ། །</p>
<p>རྣལ་འབྱོར་བདུད་རྩི་སྡོམ་པ་ཀུན། །</p>
<p>དེ་ཉིད་བཅོམ་ལྡན་རྣལ་འབྱོར་ཏེ། །</p>
<p>རྡོ་རྗེ་སེམས་དཔའ་དེ་བཞིན་གཤེགས། །</p>
<p>ཁྲོ་བོའི་གཟུགས་ནི་འཛིན་གྱུར་པ། །</p>
<p>ཕྱག་བཞི་ཡིས་ནི་རྣམ་པར་བརྒྱན། །</p>
<p>བདུད་བཞི་རྣམ་པར་དག་པ་ནི། །</p>
<p>དགའ་བ་བཞི་ཡི་རང་བཞིན་ནོ། །</p>
<p>སྔར་གསུངས་དཀྱིལ་འཁོར་འཁོར་ལོར་གནས། །</p>
<p>ཧཱུྃ་གི་ས་བོན་ལས་བྱུང་བའི། །</p>
<p>གཡོན་ན་ཐོད་པ་ལྷ་དང་ནི། །</p>
<p>ལྷ་མིན་ཁྲག་གིས་བཀང་བ་དང་། །</p>
<p>གཡས་ན་རྡོ་རྗེ་མེ་ལྟ་བུས། །</p>
<p>འཇིགས་པ་ཡང་ནི་འཇིགས་པར་མཛད། །</p>
<p>གཞན་པ་ཡི་ནི་ཕྱག་དག་གིས། །</p>
<p>ལུས་ལ་ཡང་དག་འཁྱུད་པ་ཉིད། །</p>
<p>ཤེས་རབ་རྡོ་རྗེ་ཕག་མོ་ནི། །</p>
<p>བཅོམ་ལྡན་འདས་ཀྱི་གཟུགས་བརྙན་བསྒོམ། །</p>
<p>དང་པོར་སྟོང་པ་བསྒོམ་བྱ་ཞིང་། །</p>
<p>གཉིས་པ་ལ་ནི་ཆ་བྲལ་ཉིད། །</p>
<p>ཟླ་བའི་དཀྱིལ་འཁོར་དབུས་གནས་པར། །</p>
<p>ཧཱུྃ་ནི་དེར་ནི་བསྒོམ་པར་བྱ། །</p>
<p>དེ་བཞིན་ཞལ་གསུམ་ཕྱག་དྲུག་པར། །</p>
<p>ལྷ་ཡི་གཟུགས་སུ་བསྒོམ་པར་བྱ། །</p>
<p>དང་པོའི་ཞལ་ནི་དཀར་མིན་ཞིང་། །</p>
<p>གཡས་པ་དཀར་ཞིང་ཞི་བ་ཉིད། །</p>
<p>གཡོན་པ་དམར་པོ་ལྟ་བུ་སྟེ། །</p>
<p>སྤྱན་གསུམ་བཟང་པོའི་གཟུགས་ཅན་ཉིད། །</p>
<p>རྒྱན་རྣམས་ཀུན་གྱིས་ཡང་དག་གང་། །</p>
<p>ཐོད་པའི་གདན་ལ་ཡང་དག་གནས། །</p>
<p>བཤང་གཅི་ཁུ་བ་ཁྲག་རྣམས་ཀྱི། །</p>
<p>ཐོད་པ་ཕྱག་གིས་བཟུང་བ་དང་། །</p>
<p>གཞུ་དང་མདའ་ནི་འཛིན་པ་ཉིད། །</p>
<p>དེ་བཞིན་རྡོ་རྗེ་དྲིལ་བུ་ཉིད། །</p>
<p>དང་པོ་རྡོ་རྗེ་འབར་བ་ཉིད། །</p>
<p>གསུམ་པར་དེ་བཞིན་རྩེ་གསུམ་པ། །</p>
<p>དཔལ་ལྡན་ཤེས་རབ་འཁྱུད་པ་དང་། །</p>
<p>རལ་པའི་ཅོད་པན་བརྒྱན་པ་སྟེ། །</p>
<p>སྤྲིན་གྱི་འོད་འབར་དུ་མ་ནི། །</p>
<p>སངས་རྒྱས་དམ་ཚིག་སྤྲོ་བར་བྱ། །</p>
<p>བྷ་གའི་དབུས་སུ་སྒྲུབ་པ་པོས། །</p>
<p>དེར་ནི་བདག་ཉིད་བསྒོམ་པར་བྱ། །</p>
<p>ལྷ་མོ་ལྷན་ཅིག་ལྡན་པར་ནི། །</p>
<p>དེ་ནས་ཕྱག་རྒྱ་བསྒོམ་པར་བྱ། །</p>
<p>ཐོད་པའི་སྟན་ལ་གནས་པར་ནི། །</p>
<p>འདབ་མར་ལྷ་མོ་བྲི་བར་བྱ། །</p>
<p>སྣ་ཚོགས་གཟུགས་མ་ཡིད་འོང་མ། །</p>
<p>ཞལ་གཅིག་མ་ལ་ཕྱག་བཞི་མ། །</p>
<p>དང་པོར་རིག་མ་བྲི་བར་བྱ། །</p>
<p>གཞུ་དང་མདའ་ནི་འཛིན་མ་མཛེས། །</p>
<p>ཐོད་པ་ཁུ་བས་གང་བ་དང་། །</p>
<p>ལྕགས་ཀྱུ་ལག་པས་འཛིན་པ་མོའོ། །</p>
<p>གཉིས་པ་རྩེ་གསུམ་ལག་པ་དང་། །</p>
<p>ཁྲག་གིས་གང་བའི་ཐོད་པ་དང་། །</p>
<p>རྡོ་རྗེ་དེ་བཞིན་ཞགས་པ་ཉིད། །</p>
<p>གསུམ་པ་ལག་པར་རལ་གྲི་དང་། །</p>
<p>ཐོད་པ་ཆུ་ཡིས་གང་བ་དང་། །</p>
<p>དེ་བཞིན་རྡོ་རྗེ་དྲིལ་བུ་ཉིད། །</p>
<p>བཞི་པ་ཁ་ཊྭཱཾ་ག་ལག་མ། །</p>
<p>གཡོན་པའི་ལག་པས་ཐོད་པ་ཉིད། །</p>
<p>མུ་སུཎྜཱི་དང་བ་དན་གསུམ། །</p>
<p>ལྔ་པ་ཞགས་པའི་ལག་པ་དང་། །</p>
<p>ཐོད་པ་ལག་པས་བཟུང་བ་དང་། །</p>
<p>དེ་བཞིན་ཨུཏྤལ་ཅང་ཏེའུ་ཉིད། །</p>
<p>དྲུག་པའི་ལག་པས་པདྨ་དང་། །</p>
<p>ཐོད་པ་ཚིལ་གྱིས་གང་བ་དང་། །</p>
<p>དེ་བཞིན་མེ་ལོང་དགྲ་སྟ་ཉིད། །</p>
<p>བདུན་པ་འཕང་མདུང་ལག་པ་དང་། །</p>
<p>དུང་དང་འཁོར་ལོའི་མཚོན་ཆ་འཛིན། །</p>
<p>ཐོད་པ་ཁྲག་གིས་གང་བར་ནི། །</p>
<p>ཁྲུ་གང་ཙམ་དུ་ཡང་དག་བྲི། །</p>
<p>བརྒྱད་པ་བུམ་པའི་ལག་པ་དང་། །</p>
<p>དེ་བཞིན་རྡོ་རྗེ་དྲིལ་བུ་ཉིད། །</p>
<p>ཐོད་པ་སྐྱེས་པའི་པགས་པ་ཡིས། །</p>
<p>བཀབ་པ་རྫས་ཀྱིས་གང་བ་ནི། །</p>
<p>ཟེ་འབྲུར་བདེ་བ་ཆེན་པོ་དང་། །</p>
<p>འདབ་མར་ལྷ་མོ་བྲི་བར་བྱ། །</p>
<p>རོལ་མོ་རྣམ་པ་སྣ་ཚོགས་རྣམས། །</p>
<p>གསང་བའི་དཀྱིལ་འཁོར་བྲི་བར་བྱ། །</p>
<p>ལྷ་མོ་རྡོ་རྗེ་ལྕགས་ཀྱུ་དང་། །</p>
<p>རྡོ་རྗེ་ཞགས་པ་ལྕགས་སྒྲོག་དང་། །</p>
<p>དེ་བཞིན་རྡོ་རྗེ་དྲིལ་བུ་ཉིད། །</p>
<p>སྒོ་ཡི་སྐྱོང་བ་ཡང་དག་ཁྲི། །</p>
<p>བྷ་གའི་དབུས་སུ་བསྒོམ་བྱ་ཞིང་། །</p>
<p>ཕྱིས་ནི་བཟླས་པ་ཡང་དག་བརྩམས། །</p>
<p>ཧཱུྃ་ནི་རྡོ་རྗེ་སེམས་དཔའ་ཡི། །</p>
<p>ཨོཾ་ནི་དབྱངས་ཀྱི་དབྱེ་བ་ཉིད། །</p>
<p>ཨཱ་ནི་ངག་དང་ཡང་དག་ལྡན། །</p>
<p>ཤེལ་ནི་དག་པ་ལྟ་བུ་ཉིད། །</p>
<p>ཧྲཱིཿནི་དེ་ལ་ཡང་དག་སྦྱར། །</p>
<p>དེ་བཞིན་དུ་ཡང་སྭཱ་ཧཱ་ཉིད། །</p>
<p>སྔགས་ཀྱིས་བཟླས་པར་ཡང་དག་གསུངས། །</p>
<p>བསམ་གཏན་ཡི་གེ་གཅིག་པོ་ཉིད། །</p>
<p>ལྷ་མོ་རྣམས་ཀྱི་ཧྲཱིཿཉིད་ནི། །</p>
<p>འདབ་མ་རྣམས་ལ་དེ་ནས་དགོད། །</p>
<p>མཆོད་པ་བཞི་ཡི་རང་བཞིན་གྱིས། །</p>
<p>ས་བོན་བཞི་དང་ཡང་དག་ལྡན། །</p>
<p>སྒོ་ཡི་སྐྱོང་བ་ཐམས་ཅད་དུ། །</p>
<p>དང་པོ་དབྱངས་ཡིག་ལ་སོགས་ལྡན། །</p>
<p>བྷ་ག་ཉིད་དུ་སྒྲུབ་པ་པོས། །</p>
<p>དེ་ནས་རྡོ་རྗེ་གཞུག་པར་བྱ། །</p>
<p>ཧྲཱིཿཡི་རྣམ་པ་ཉིད་དང་ཡང་། །</p>
<p>དེ་ལ་ཧཱུྃ་ནི་བརྗོད་པར་བྱ། །</p>
<p>ཟླ་མཚན་དུས་སུ་ཁྲག་བཅས་པའི། །</p>
<p>ཁུ་བ་ཁ་ཡིས་བཟའ་བར་བྱ། །</p>
<p>བདག་ཉིད་དང་ནི་བྷ་ག་ལ། །</p>
<p>མེ་ཏོག་དྲི་ཡིས་མཆོད་པར་བྱ། །</p>
<p>གལ་ཏེ་སྒྲུབ་པོ་གྲུབ་འདོད་ན། །</p>
<p>དེ་ཉིད་ལ་ནི་བཟླས་པར་བྱ། །</p>
<p>རྡོ་རྗེ་དྲག་མོ་དེ་བཞིན་གཅིག །དེ་བཞིན་རྡོ་རྗེ་གཟུགས་བརྙན་གཉིས། །</p>
<p>གསུམ་པ་རྡོ་རྗེ་འདོད་ཆགས་མ། །</p>
<p>བཞི་པ་རྡོ་རྗེ་ཞི་བ་མ། །</p>
<p>ལྔ་པ་རྡོ་རྗེ་གནོད་སྦྱིན་མ། །</p>
<p>དྲུག་པ་རྡོ་རྗེ་མཁའ་འགྲོ་མ། །</p>
<p>བདུན་པ་སྒྲ་ཡི་རྡོ་རྗེ་མ། །</p>
<p>དེ་བཞིན་བརྒྱད་པ་རྡོ་རྗེ་ས། །</p>
<p>གཉིས་པ་ལས་རབ་ཏུ་བྱེད་པ་གསུམ་པའོ།། །</p>
<p>།འཁོར་ལོ་སྒྲུབ་པའི་ཁྱད་པར་གྱི། །</p>
<p>རིམ་པ་ཇི་བཞིན་རྡོ་རྗེ་ཉོན། །</p>
<p>ཞི་དང་རྒྱས་དང་དབང་དང་ནི། །</p>
<p>སྲུང་དང་དེ་བཞིན་མངོན་སྤྱོད་ཉིད། །</p>
<p>རེའུ་མིག་དགུ་སོགས་འཁོར་ལོ་ཡི། །</p>
<p>ཕྱི་རོལ་མུ་ཁྱུད་ཉིད་དུ་བྱ། །</p>
<p>འཁོར་ལོ་ལས་ཀྱི་ཁ་དོག་སོགས། །</p>
<p>མཁས་པས་རྣམ་པར་བསྒོམ་པར་བྱ། །</p>
<p>ཨོྃ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། །</p>
<p>འདི་ཡིས་ས་བོན་ཐམས་ཅད་ཀྱིས། །</p>
<p>ཕྱག་འཚལ་སྲེག་བླུགས་ཐ་མ་ནི། །</p>
<p>དབུས་སུ་མིང་ནི་སྦྱར་བར་བྱ། །</p>
<p>སྲུང་བའི་ཚིག་ཀྱང་རྣམ་པར་བྱ། །</p>
<p>མཉམ་ཉིད་ཡེ་ཤེས་སྟོང་པས་ནི། །</p>
<p>བདག་ཉིད་ཀྱི་ནི་གཟུགས་སུ་བྱ། །</p>
<p>མཉམ་ཉིད་ཀུན་རིག་གནས་སུ་ནི། །</p>
<p>སྲུང་བའི་འཁོར་ལོ་སྦྱར་བྱ་བ། །</p>
<p>སྲུང་བ་ཡེ་ཤེས་ཅན་གྱིས་བསྒོམ། །</p>
<p>འཇིགས་པ་ཐམས་ཅད་རིང་དུ་བྱེད། །</p>
<p>སེམས་ཅན་དངོས་པོ་མེད་ན་ནི། །</p>
<p>རྣལ་འབྱོར་དངོས་པོ་བསྒོམ་པར་བྱ། །</p>
<p>ཟླ་བའི་དཀྱིལ་འཁོར་དབུས་གནས་པར། །</p>
<p>པདྨའི་གདན་ནི་བསམ་པར་བྱ། །</p>
<p>དངོས་གྲུབ་ཐམས་ཅད་རབ་སྟེར་མར། །</p>
<p>བདག་གི་ལུས་ནི་བསྒོམ་པར་བྱ། །</p>
<p>ཨོྃ་ཏཱ་རེ་སྭཱ་ཧཱ། །</p>
<p>མགོ་བོ་ལའོ། །</p>
<p>ཨོྃ་ཏཱ་རེ་སྭཱ་ཧཱ། མིག་དག་ལའོ། །</p>
<p>ཨོྃ་ཏཱ་རེ་སྭཱ་ཧཱ། སྣ་དག་ལའོ། །</p>
<p>ཨོྃ་ཏུ་སྭཱ་ཧཱ། རྣ་བ་དག་ལའོ། །</p>
<p>ཨོྃ་རེ་སྭཱ་ཧཱ། ལྕེ་ལའོ། །</p>
<p>ཨོྃ་ཏཱ་རི་ནི་སྭཱ་ཧཱ། སྙིང་གར་རོ། །</p>
<p>ཡན་ལག་དྲུག་ནི་རྣམ་པར་གཟུང་། །</p>
<p>འཕགས་མ་སྒྲོལ་མ་བསམ་པར་བྱ། །</p>
<p>ཕྱག་གཉིས་སེམས་དཔའི་སྐྱིལ་མོ་ཀྲུང་། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>ཀུན་ལ་སྐྱབས་སྦྱིན་ལག་པ་དང་། །</p>
<p>གཡོན་པ་ཨུཏྤལ་ལྟ་བུ་མཆོག །སྔགས་ཀྱི་རྒྱལ་པོས་བསྐུལ་བ་ཡིས། །</p>
<p>ལྷ་རྣམས་ཐམས་ཅད་བསྒྲུབ་པར་བྱ། །</p>
<p>ཨོཾ་ཀུ་རུ་ཀུལླེ་ཧྲཱིཿསྭཱ་ཧཱ། །</p>
<p>ལས་ཐམས་ཅད་པའི་སྔགས་སོ། །</p>
<p>དགྲ་དང་རྒྱལ་པོས་བཅིངས་པ་དང་། །</p>
<p>འགྲོ་བའི་ཤིན་ཏུ་འཇིགས་པའི་དུག །ཡན་ལག་རིམས་ནི་སྣ་ཚོགས་དང་། །</p>
<p>དུག་སོགས་དུས་མིན་འཆི་བ་ཡི། །</p>
<p>འཇིགས་པའི་གནས་ནི་གང་གང་ལ། །</p>
<p>དེ་དང་དེ་ལ་རབ་སྦྱར་བྱ། །</p>
<p>ཤེས་རབ་ཆུབ་པ་བློ་ལྡན་པར། །</p>
<p>སྲུང་བ་བྲིས་ནས་གཟུང་བར་བྱ། །</p>
<p>སྲུང་བ་བཟང་པོ་འདི་ཉིད་ནི། །</p>
<p>འཇིགས་པ་ཐམས་ཅད་དུ་ནི་སྤངས། །</p>
<p>སྲུང་བ་འདི་ནི་ཐམས་ཅད་ལས། །</p>
<p>རྣལ་འབྱོར་དེ་ཉིད་གོང་ན་མེད། །</p>
<p>འབར་བའི་འོད་ཟེར་ལྟ་བུ་ཡི། །</p>
<p>ཉི་མའི་དཀྱིལ་འཁོར་བསམས་ནས་ནི། །</p>
<p>དེ་ཡི་དབུས་སུ་ཧྲཱིཿཉིད་ནི། །</p>
<p>ཁ་དོག་དམར་པོ་ལྟ་བུའི་འོད། །</p>
<p>དེ་ནས་བདག་ཉིད་བསྒོམ་པར་བྱ། །</p>
<p>ཞལ་གཅིག་མ་ལ་ཕྱག་བཞི་མ། །</p>
<p>མདའ་དང་གཞུ་ཡི་ལག་པ་མ། །</p>
<p>ཨུཏྤ་ལ་དང་ལྕགས་ཀྱུ་འཛིན། །</p>
<p>འདི་ནི་བསྒོམས་པ་ཙམ་གྱིས་ནི། །</p>
<p>འཇིག་རྟེན་གསུམ་པོ་དབང་དུ་བྱེད། །</p>
<p>འབུམ་ཕྲག་གཅིག་གིས་རྒྱལ་པོ་རྣམས། །</p>
<p>ཁྲི་ཡིས་འཇིག་རྟེན་ཕལ་པ་ཉིད། །</p>
<p>བྱེ་བས་ཕྱུགས་དང་གནོད་སྦྱིན་སོགས། །</p>
<p>འབུམ་ཕྲག་བདུན་གྱིས་ལྷ་མ་ཡིན། །</p>
<p>འབུམ་ཕྲག་གཉིས་ཀྱིས་ལྷ་རྣམས་ཉིད། །</p>
<p>བརྒྱ་ཕྲག་གཅིག་གིས་སྔགས་པ་ཉིད། །</p>
<p>འཁོར་ལོ་འདབ་མ་བརྒྱད་པ་འདི། །</p>
<p>ཁ་དོག་དཀར་པོ་ཤིན་ཏུ་མཛེས། །</p>
<p>མཉམ་ཉིད་གཟུགས་སུ་བསམས་ནས་ནི། །</p>
<p>ཁམས་གསུམ་གྱི་ནི་རང་བཞིན་གྱིས། །</p>
<p>སྔར་གསུངས་མཚན་ཉིད་ཡང་དག་ལྡན། །</p>
<p>གོང་དུ་གསུངས་པས་བསྒྲུབ་པར་བྱ། །</p>
<p>ཤེས་རབ་འབར་བའི་ལས་རྣམས་ནི། །</p>
<p>འདི་ཡི་འཁོར་ལོ་བསྒོམ་པར་བྱ། །</p>
<p>ཨོྃ་པྲཛྙེ་མ་ཧཱ་པྲཛྙེ་ཧཱུྃ་སྭཱ་ཧཱ། །</p>
<p>དངོས་པོའི་ངོ་བོས་བསྒོམ་པར་བྱ། །</p>
<p>འོད་ཟེར་འབར་བ་དུ་མ་ཡི། །</p>
<p>ཟླ་བའི་དཀྱིལ་འཁོར་དབུས་གནས་པར། །</p>
<p>ཤེས་རབ་བདག་ཉིད་རྣམ་པར་སྤྲུལ། །</p>
<p>ཕྱག་གཉིས་སེམས་དཔའི་སྐྱིལ་མོ་ཀྲུང་། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>ཁ་དོག་དཀར་པོ་འོད་གསལ་མ། །</p>
<p>ཤེས་རབ་བདག་ཉིད་གཟུང་བར་བྱ། །</p>
<p>འདི་ཡི་ས་བོན་བཟླས་ནས་ནི། །</p>
<p>ཤེས་རབ་འདབ་མ་ལྟ་བུར་འཕེལ། །</p>
<p>གུ་བའམ་བློ་ནི་དམན་པ་ཡི། །</p>
<p>ཤེས་རབ་འཕེལ་བའི་རྣལ་འབྱོར་རོ། །</p>
<p>ཟླ་བའི་དཀྱིལ་འཁོར་དབུས་གནས་པར། །</p>
<p>ཡི་གེ་དེ་ལ་དགོད་པར་བྱ། །</p>
<p>ཐོད་པའི་གདན་གྱི་དབུས་གནས་པར། །</p>
<p>ཞལ་གཅིག་པ་ལ་ཕྱག་བཞི་པ། །</p>
<p>ཞི་བའི་འཁོར་ལོ་དྲིལ་བུ་འཛིན། །</p>
<p>ཐོད་པ་དང་ནི་ཞགས་པ་ཉིད། །</p>
<p>དེ་བཞིན་འབར་བའི་ཕྲེང་འཁྲུགས་པར། །</p>
<p>ཀུན་ཏུ་རྣམ་པར་སྤྲོ་བར་བྱ། །</p>
<p>འདིར་ནི་རྣལ་འབྱོར་རིམ་པས་ནི། །</p>
<p>རིན་ཆེན་འབྱུང་གནས་བསྒོམ་པར་བྱ། །</p>
<p>བཙོ་མ་གསེར་གྱི་མདོག་ལྟ་བུ། །</p>
<p>སྐུ་མདོག་སེར་པོ་གཟི་བརྗིད་ཆེ། །</p>
<p>ཐོད་པའི་གདན་གྱི་དབུས་བཞུགས་པ། །</p>
<p>ཞལ་གཅིག་པ་ལ་ཕྱག་བཞི་པ། །</p>
<p>དཔའ་བོ་རིན་ཆེན་ལྕགས་ཀྱུ་འཛིན། །</p>
<p>ཐོད་པ་དེ་བཞིན་ཞགས་པ་ཉིད། །</p>
<p>འདིར་ནི་རྣལ་འབྱོར་རིམ་པས་ནི། །</p>
<p>པདྨ་རྡོ་རྗེ་འཆང་བ་བསྒོམ། །</p>
<p>ཞལ་གཅིག་པ་ལ་ཕྱག་བཞི་པ། །</p>
<p>པདྨ་རཱ་ག་ལྟ་བུའི་འོད། །</p>
<p>དཔའ་བོ་མདའ་དང་གཞུ་འཛིན་ཅིང་། །</p>
<p>ཐོད་པའི་གདན་ལ་ཡང་དག་བཞུགས། །</p>
<p>པདྨ་ཞགས་པ་འཛིན་པ་ཉིད། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>འདིས་ནི་རིམ་པའི་རྣལ་འབྱོར་གྱིས། །</p>
<p>དོན་ཡོད་ཕྱག་ན་རལ་གྲི་འཛིན། །</p>
<p>ཐོད་པའི་གདན་གྱི་དབུས་བཞུགས་པར། །</p>
<p>ཞལ་གཅིག་པ་ལ་ཕྱག་བཞི་པ། །</p>
<p>ཐོད་པ་རྡོ་རྗེ་དྲིལ་བུ་དང་། །</p>
<p>ལྕགས་ཀྱུ་དག་ནི་གཡས་པས་འཕྱར། །</p>
<p>བཻ་ཌཱུརྱ་ལྟར་ལྗང་གུ་སྟེ། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>ནམ་མཁའི་ཁམས་ཀྱི་དབུས་སོན་པ། །</p>
<p>ཟླ་བའི་དཀྱིལ་འཁོར་བསམ་པར་བྱ། །</p>
<p>དེ་ཡི་ནང་སོན་ས་བོན་ནི། །</p>
<p>བྲུྃ་ལས་སྤྱན་གྱི་དབྱིབས་སུ་ནི། །</p>
<p>ཐོད་པའི་གདན་གྱི་དབུས་གནས་པར། །</p>
<p>ཕྱག་ནི་བརྒྱད་ཀྱིས་རྣམ་པར་བརྒྱན། །</p>
<p>འཁོར་ལོའི་ལག་པ་མདའ་དང་གཞུ། །</p>
<p>དེ་བཞིན་རྡོ་རྗེ་དྲིལ་བུ་ཉིད། །</p>
<p>ཞགས་པ་རལ་གྲི་ཐོད་པ་ཉིད། །</p>
<p>སྤྱན་གསུམ་པ་ལ་ཞལ་གཅིག་མ། །</p>
<p>རྒྱན་རྣམས་ཀུན་གྱིས་ཡང་དག་གང་། །</p>
<p>དོ་ཤལ་དང་ནི་རྐང་གདུབ་བརྒྱན། །</p>
<p>ཁ་དོག་དཀར་མོ་ཤིན་ཏུ་མཛེས། །</p>
<p>དེ་བཞིན་ཐོད་པའི་དབུ་རྒྱན་ཉིད། །</p>
<p>ནམ་མཁའི་ཁམས་ཀྱི་དབུས་སོན་པ། །</p>
<p>ཟླ་བའི་དཀྱིལ་འཁོར་ཡོངས་གང་བ། །</p>
<p>དེ་ཡི་ནང་སོན་བསམ་པར་བྱ། །</p>
<p>ཧཱུྃ་ལས་མཱ་མ་ཀཱི་ཡི་དབྱིབས། །</p>
<p>ཐོད་པའི་གདན་གྱི་དབུས་གནས་པར། །</p>
<p>ཁ་དོག་སྔོན་མོ་འབར་ཆེན་མོ། །</p>
<p>སྤྱན་གསུམ་མ་ལ་ཞལ་གཅིག་མ། །</p>
<p>ཐོད་པའི་ཕྲེང་བས་རྣམ་པར་བརྒྱན། །</p>
<p>མདའ་དང་གཞུ་ནི་འཛིན་པ་ཉིད། །</p>
<p>ལྕགས་ཀྱུ་དང་ནི་རལ་གྲི་ཉིད། །</p>
<p>ཞགས་པ་རྡོ་རྗེ་དེ་བཞིན་དུ། །</p>
<p>དྲིལ་བུ་དང་ནི་ཐོད་པའོ། །</p>
<p>འཁོར་ལོ་རིན་ཆེན་པདྨ་དང་། །</p>
<p>ཁ་ཊྭཱཾ་ག་དང་བཅུ་གཉིས་ནི། །</p>
<p>གསང་བའི་དཀྱིལ་འཁོར་བྲི་བར་བྱ། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>བྷ་གའི་དབུས་སུ་ཡོངས་གང་བའི། །</p>
<p>ཟླ་བའི་དཀྱིལ་འཁོར་བསྒོམ་པར་བྱ། །</p>
<p>དེར་ནི་ཧྲཱིཿནི་བསམ་བྱ་ཞིང་། །</p>
<p>གོས་དཀར་ཞེས་བྱ་རྣམ་པར་བསྒོམ། །</p>
<p>ཐོད་པའི་གདན་གྱི་དབུས་གནས་པར། །</p>
<p>ཁ་དོག་དམར་མོ་འབར་ཆེན་མོ། །</p>
<p>རྒྱན་རྣམས་ཀུན་གྱིས་ཡོངས་གང་བ། །</p>
<p>ཕྱག་བརྒྱད་ཀྱིས་ནི་རྣམ་པར་བརྒྱན། །</p>
<p>གཞུ་དང་མདའ་ནི་འཛིན་པ་དང་། །</p>
<p>པདྨའི་ལག་པར་རལ་གྲི་དང་། །</p>
<p>ཐོད་པ་རྡོ་རྗེ་དྲིལ་བུ་དང་། །</p>
<p>ཞགས་པ་དེ་བཞིན་རིན་ཆེན་ཉིད། །</p>
<p>དོ་ཤལ་དང་ནི་རྐང་གདུབ་སྒྲ། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>རྣལ་འབྱོར་པས་ནི་འདི་བསྒོམས་ན། །</p>
<p>མྱུར་དུ་སངས་རྒྱས་ཐོབ་པར་འགྱུར། །</p>
<p>ནམ་མཁའི་དབུས་སུ་ཡོངས་གང་བའི། །</p>
<p>ཟླ་བའི་དཀྱིལ་འཁོར་བསྒོམ་པར་བྱ། །</p>
<p>དེ་ཡི་ནང་སོང་ཏཱྃ་ཉིད་ནི། །</p>
<p>སྒྲོལ་མའི་དབྱིབས་སུ་བསམ་པར་བྱ། །</p>
<p>ཐོད་པའི་གདན་གྱི་དབུས་གནས་པར། །</p>
<p>ཕྱག་ནི་བརྒྱད་ཀྱིས་རྣམ་པར་བརྒྱན། །</p>
<p>རལ་གྲི་ཕྱག་ན་ཆགས་བཅས་མ། །</p>
<p>ཨུཏྤལ་དེ་བཞིན་ལྕགས་ཀྱུ་དང་། །</p>
<p>ཐོད་པ་ཁྲག་གིས་གང་བ་དང་། །</p>
<p>ཞགས་པ་དེ་བཞིན་འཁོར་ལོ་དང་། །</p>
<p>གཞུ་དང་མདའ་ནི་འཛིན་པ་ཉིད། །</p>
<p>ཞལ་གཅིག་མ་ནི་ཡང་དག་བྲི། །</p>
<p>ཁ་དོག་ལྗང་གུ་སྤྱན་གསུམ་མ། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>དེ་ལྟར་རྣལ་འབྱོར་པས་བསྒོམས་པས། །</p>
<p>རྡོ་རྗེ་སེམས་དཔའ་མཉམ་པར་འགྱུར། །</p>
<p>རྒྱུད་ཐམས་ཅད་ཀྱི་གླེང་གཞིའི་གསང་བ་དཔལ་ཡང་དག་པར་སྦྱོར་བ་ལས་བྱུང་བ་ལས་བརྟག་པའི་རྒྱལ་པོ་གཉིས་པའོ།། །</p>
<p>།ཧེ་རུ་ཀ་དང་བདག་མེད་མའི། །</p>
<p>སྐྱེད་པའི་སྒྲུབ་དང་དེ་ཉིད་ཉོན། །</p>
<p>གང་གིས་གདུག་པ་དྲག་པོ་ཡིས། །</p>
<p>སེམས་ཅན་འདུལ་བར་འགྱུར་བ་ཡི། །</p>
<p>མཁའ་འགྲོ་མཁའ་འགྲོ་མས་མཛད་པའི། །</p>
<p>དེ་དག་ཐམས་ཅད་ཁྱོད་ལ་བཤད། །</p>
<p>རྡོ་རྗེ་སེམས་དཔར་གྱུར་ནས་ཀྱང་། །</p>
<p>རྡོ་རྗེ་ཅན་ཉིད་རྡོ་རྗེར་དབབ། །</p>
<p>འབར་བའི་ཕྲེང་འཁྲུགས་དྲག་པོ་ནི། །</p>
<p>ཀུན་ཏུ་རྣམ་པར་སྤྲོ་བར་བྱ། །</p>
<p>ཟླ་བའི་དཀྱིལ་འཁོར་དབུས་གནས་པར། །</p>
<p>ས་བོན་ཕྲེང་བ་དེ་ནས་དགོད། །</p>
<p>དེ་ནས་རྡོ་རྗེ་ཆགས་ཆེན་ལས། །</p>
<p>རིག་མར་བཅས་པ་ཁུ་བར་གྱུར། །</p>
<p>སྣ་ཚོགས་གླུ་ཡི་མཆོད་པ་ལས། །</p>
<p>དེ་ནས་རིག་མས་བསྐུལ་བར་བྱ། །</p>
<p>རྗེ་བཙུན་སྙིང་རྗེའི་ཡིད་བཞེངས་ཤིག །པུཀྐ་སཱི་ནི་བདག་ལ་སྐྱོབས། །</p>
<p>སྟོང་པའི་རང་བཞིན་ཉིད་སྤོངས་ལ། །</p>
<p>བདག་ལ་བདེ་ཆེན་སྦྱོར་བཞེད་མཛོད། །</p>
<p>ཁྱོད་མེད་ན་ནི་བདག་འགུམ་པས། །</p>
<p>ཀྱེ་ཡི་རྡོ་རྗེ་ཁྱོད་བཞེངས་ཤིག །སྟོང་པའི་རང་བཞིན་ཉིད་སྤོངས་ལ། །</p>
<p>རི་ཁྲོད་མ་འབྲས་གྲུབ་པར་མཛོད། །</p>
<p>དགའ་གཙོ་འཇིག་རྟེན་མགྲོན་གཉེར་བ། །</p>
<p>སྟོང་པ་ཉིད་ལ་བཞུགས་སམ་ཅི། །</p>
<p>ཁྱོད་མེད་ཕྱོགས་ནི་མི་འཚལ་བས། །</p>
<p>གདོལ་པ་མོ་བདག་ཞུ་བ་བགྱིད། །</p>
<p>བདག་གིས་ཁྱོད་ཀྱི་ཐུགས་འཚལ་གྱིས། །</p>
<p>མིག་འཕྲུལ་མངའ་བ་ཁྱོད་བཞེངས་ཤིག །གཡུང་མོ་བདག་ཡིད་དྲན་ཉམས་པས། །</p>
<p>སྙིང་རྗེ་རྒྱུན་ཆད་མ་མཛད་ཅིག །ཨཾ་དང་ཧཱཾ་ལས་རྡོ་རྗེ་ཆེ། །</p>
<p>ཁུ་བའི་གཟུགས་ལས་བཞེངས་ནས་ནི། །</p>
<p>ཞབས་རྣམས་ས་ལ་རྡེགས་པ་དང་། །</p>
<p>ལྷ་དང་ལྷ་མིན་སྡིགས་པར་མཛད། །</p>
<p>གྃ་ཅྃ་བྃ་གྷྃ་པྃ་ཤྃ་ལྃ་ཌྃ། །</p>
<p>འདི་ཡིས་ས་བོན་དབྱུང་བར་བྱ། །</p>
<p>བདག་པོ་དགའ་མའི་ས་བོན་ལ། །</p>
<p>ཨོྃ་ཧཱུྃ་སྔོན་པོ་འབར་གཙིགས་པས། །</p>
<p>མ་མོའི་འཁོར་ལོ་གྲོང་ཉམས་དགར། །</p>
<p>གཙོ་བོ་འདི་ལྟར་བསྒོམ་པར་བྱ། །</p>
<p>ཞལ་བརྒྱད་པ་ལ་ཞབས་བཞི་པ། །</p>
<p>ཕྱག་ནི་བཅུ་དྲུག་དག་གིས་བརྒྱན། །</p>
<p>བདུད་བཞི་མཉམ་པར་མནན་པ་ཉིད། །</p>
<p>འཇིགས་པ་ཡང་ནི་འཇིགས་པ་པོ། །</p>
<p>སྒེག་ཅིང་དཔའ་བོ་མི་སྡུག་པ། །</p>
<p>རྒོད་ཅིང་དྲག་ཤུལ་འཇིགས་སུ་རུང་། །</p>
<p>སྙིང་རྗེ་རྔམ་དང་ཞི་བ་ཡི། །</p>
<p>གར་དགུའི་རོ་དང་ལྡན་པ་ཉིད། །</p>
<p>མགོ་ཡི་ཕྲེང་བས་དོ་ཤལ་མཛད། །</p>
<p>ཉི་མར་བཞུགས་ཤིང་རོལ་མོར་བཅས། །</p>
<p>ཁ་དོག་ནག་པོ་འཇིགས་པ་པོ། །</p>
<p>སྣ་ཚོགས་རྡོ་རྗེ་སྤྱི་བོར་འཛིན། །</p>
<p>ཉིད་ཀྱི་ཞལ་ནས་ཧཱུྃ་སྤྲོ་ཞིང་། །</p>
<p>ཐལ་བས་སྐུ་ལ་བྱུགས་པ་ཉིད། །</p>
<p>བདག་མེད་ལྷན་ཅིག་མཉམ་སྦྱོར་ཞིང་། །</p>
<p>དགའ་བ་གཉིས་གཉིས་སྙོམས་འཇུག་པས། །</p>
<p>དབའ་རླབས་མེད་པའི་རང་བཞིན་ཅན། །</p>
<p>རྩ་བའི་ཞལ་ནི་བཞད་ཅིང་ནག །གཡས་པའི་ཞལ་ནི་ཀུན་ད་མཚུངས། །</p>
<p>གཡོན་པ་དམར་ཞིང་ཆེར་འཇིགས་པ། །</p>
<p>སྟེང་མའི་ཞལ་ནི་རྣམ་པར་གཙིགས། །</p>
<p>སྤྱན་ནི་ཉི་ཤུ་རྩ་བཞི་ཆེ། །</p>
<p>ལྷག་མའི་ཞལ་ནི་བུང་བ་མཚུངས། །</p>
<p>རྡོ་རྗེ་རལ་གྲི་འཛིན་པ་དང་། །</p>
<p>མདའ་དང་དེ་བཞིན་འཁོར་ལོ་ཉིད། །</p>
<p>དེ་བཞིན་གཤོར་དང་དབྱིག་པ་དང་། །</p>
<p>རྩེ་གསུམ་པ་དང་ལྕགས་ཀྱུ་ཉིད། །</p>
<p>གཡོན་པར་དྲིལ་བུ་པདྨར་བཅས། །</p>
<p>གཞུ་དང་ཁ་ཊྭཱཾ་ག་འཕྱར་ཞིང་། །</p>
<p>ཐོད་པ་དང་ནི་རིན་ཆེན་ཉིད། །</p>
<p>སྡིགས་མཛུབ་ཞགས་པ་དེ་བཞིན་ནོ། །</p>
<p>སངས་རྒྱས་སྤྲིན་གྱི་འོད་ཟེར་ལྡན། །</p>
<p>ཀུན་ཏུ་རྣམ་པར་སྤྲོ་བར་བྱ། །</p>
<p>དེ་ལྟར་ཆོ་ག་སྣ་ཚོགས་ཀྱིས། །</p>
<p>དཀར་མོ་ལ་སོགས་དེ་ནས་དགོད། །</p>
<p>དཀར་མོ་ཁ་དོག་དཀར་མོ་སྟེ། །</p>
<p>གཞུ་དང་མདའ་ནི་འགེངས་པ་མཆོག །ཐོད་པ་ཁྲག་གིས་བཀང་བ་དང་། །</p>
<p>དེ་བཞིན་རྡོ་རྗེ་གྲི་གུག་ཉིད། །</p>
<p>ཆོམ་རྐུན་མ་ནི་ཁ་དོག་དམར། །</p>
<p>འཁོར་ལོ་ལྕགས་ཀྱུ་འཛིན་མར་བརྗོད། །</p>
<p>ཐོད་པ་དང་ནི་ཅང་ཏེའུ་ཉིད། །</p>
<p>གསལ་བའི་གཟུགས་ཅན་དགོད་པར་བྱ། །</p>
<p>རྨོངས་བྱེད་མ་ནི་སྐུ་མདོག་ནག །དེ་བཞིན་ཐོད་པ་དང་ནི་གཤོར། །</p>
<p>ས་ལ་ཟློག་པ་ཉིད་དང་ནི། །</p>
<p>གཡས་པ་རྩེ་གསུམ་འཕྱར་བའོ། །</p>
<p>རོ་ལངས་མ་ནི་དཀར་སེར་མཚུངས། །</p>
<p>ཕྱག་དག་ན་ནི་ཆང་དང་ཆུ། །</p>
<p>རལ་གྲི་དང་ནི་ཐོད་པ་ཉིད། །</p>
<p>མཛེས་མའི་གཟུགས་ཅན་བསྒོམ་པར་བྱ། །</p>
<p>པུཀྐ་སཱི་ནི་ཁ་དོག་སེར། །</p>
<p>དཔག་བསམ་ཤིང་གི་ལྕུག་མ་དང་། །</p>
<p>ཤ་ཡིས་གང་བའི་ཐོད་པ་དང་། །</p>
<p>རིན་ཆེན་དང་ནི་མཆོག་སྦྱིན་ཉིད། །</p>
<p>གདོལ་པ་མོ་ནི་སྔོ་མདོག་མཚུངས། །</p>
<p>དེ་བཞིན་རླུང་གི་གོས་འཛིན་མ། །</p>
<p>གཞན་བདག་གིས་ཐོད་པ་དང་། །</p>
<p>དེ་བཞིན་པདྨ་དཀར་པོ་ཉིད། །</p>
<p>གཡུང་མོ་སྔོ་དང་དཀར་བའི་མདོག །རྡོ་རྗེ་དང་ནི་ལྕགས་ཀྱུ་འཛིན། །</p>
<p>གཡོན་པས་ཐོད་པ་འཛིན་པ་སྟེ། །</p>
<p>གཞན་པས་རླུང་གི་གོས་འཛིན་མ། །</p>
<p>གྷསྨ་རཱི་ནི་ལྗང་སེར་མཚུངས། །</p>
<p>རྡོ་རྗེ་མེ་ཐབ་དགྲ་སྟའི་ལག །ཐོད་པ་ཚིལ་བུས་ཡོངས་གང་བ། །</p>
<p>གཡས་པ་མི་འཇིགས་སྦྱིན་བྱེད་མ། །</p>
<p>རི་ཁྲོད་མ་ནི་དཀར་མདོག་མཚུངས། །</p>
<p>ཁ་ཊྭཱཾ་ག་དང་ཐོད་པའི་ལག །རྡོ་རྗེ་དེ་བཞིན་ཞགས་པ་ཉིད། །</p>
<p>སྣ་ཚོགས་གཟུགས་ཅན་བསྒོམ་པར་བྱ། །</p>
<p>རོ་ཧི་ཏ་དང་ཕག་ཉིད་དང་། །</p>
<p>རུས་སྦལ་དེ་བཞིན་ལྟོ་འཕྱེ་ཉིད། །</p>
<p>སེང་གེ་དེ་བཞིན་སྟག་ཉིད་དང་། །</p>
<p>ཝ་དང་དགེ་སློང་ཉིད་རྣམས་ནི། །</p>
<p>དེ་ལྟར་དཀར་མོ་ལ་སོགས་པའི། །</p>
<p>ཐོད་པ་བརྒྱད་དུ་ཆོ་ག་བཞིན། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>སྒེག་པ་ལ་སོགས་རོ་དང་ལྡན། །</p>
<p>རྟ་ཡི་གཟུགས་དང་ཕག་གི་གདོང་། །</p>
<p>ཁྱི་གདོང་དེ་བཞིན་སེང་གེ་མ། །</p>
<p>ཞལ་བཞི་མ་ལ་ཕྱག་བཞི་མ། །</p>
<p>སྦྲུལ་གྱི་རྒྱན་གྱིས་རྣམ་པར་བརྒྱན། །</p>
<p>གླིང་བུ་དང་ནི་པི་ཝང་དང་། །</p>
<p>མུ་ཀུནྡ་དང་རྫ་རྔ་སྟེ། །</p>
<p>ཕྱག་གཉིས་མ་ལ་ཞལ་གཅིག་མ། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>ནག་མོ་དཀར་སེར་ལྟ་བུ་དང་། །</p>
<p>དེ་བཞིན་སྟེང་དུ་རྟ་གདོང་ལྗང་། །</p>
<p>སེར་མོ་ནག་མོ་དཀར་མཚུངས་དང་། །</p>
<p>དེ་བཞིན་སྟེང་དུ་ཕག་གདོང་དམར། །</p>
<p>དམར་ཞིང་ནག་དང་དཀར་མཚུངས་ཤིང་། །</p>
<p>དེ་བཞིན་སྟེང་དུ་ཁྱི་གདོང་སར། །</p>
<p>ལྗང་དང་ནག་དང་དཀར་བའི་གདོང་། །</p>
<p>སྟེང་དུ་འབར་བའི་སེང་གེ་གདོང་། །</p>
<p>ཐམས་ཅད་སྐྲ་ནི་སྟེང་དུ་འབར། །</p>
<p>གཡོན་བརྐྱང་བ་ཡིས་རོ་མནན་ཅིང་། །</p>
<p>སྤྱན་གསུམ་ཁྲོ་ཞིང་སྒེག་པ་དང་། །</p>
<p>རྒོད་པའི་བཞིན་ནི་བསྒོམ་པར་བྱ། །</p>
<p>ཧེ་རུ་ཀ་བསྐྱེད་པ་གསུམ་པ་ལས་རབ་ཏུ་བྱེད་པ་དང་པོའོ།། །</p>
<p>།ཡེ་ཤེས་མཁའ་འགྲོའི་སྒྲུབ་ཐབས་ནི། །</p>
<p>རྡོ་རྗེ་གཙོ་བོ་རྒྱལ་པོ་ཉོན། །</p>
<p>གཉིས་མེད་ཡེ་ཤེས་ཆོས་ལྡན་པའི། །</p>
<p>གཉིས་ཀྱི་དངོས་པོ་སྤངས་པ་ཡིས། །</p>
<p>རྣལ་འབྱོར་ཀུན་སོགས་དང་པོར་ནི། །</p>
<p>དག་པ་གསུམ་ནི་གདོན་པར་བྱ། །</p>
<p>སྭ་བྷ་བ་ཤུད་དྷཱཿ། སརྦ་དྷརྨཱ་སྭ་བྷ་བ་ཤུད་དྷོ྅་ཧཾ། །</p>
<p>བཛྲ་ཤུད་དྷཱཿ། །</p>
<p>སརྦ་དྷརྨཱ་བཛྲ་ཤུད་དྷོ྅ཧཾ། །</p>
<p>ཡོ་ག་ཤུད་དྷཱཿ། སརྦ་དྷརྨཱ་ཡོ་ག་ཤུད་དྷོ྅ཧཾ། །</p>
<p>དེ་ལྟར་བྱས་ནས་རྣལ་འབྱོར་པས། །</p>
<p>ཡང་ནི་བསམ་གཏན་དེ་ཉིད་བྱ། །</p>
<p>ཡིད་དང་རྗེས་མཐུན་གནས་རྣམས་སུ། །</p>
<p>དེ་ནས་བསམ་གཏན་བརྩམ་པར་བྱ། །</p>
<p>བླ་རེ་ཡང་ནི་བྲེ་བ་ཉིད། །</p>
<p>སྣ་ཚོགས་གོས་ནི་འཕྱང་བ་དང་། །</p>
<p>འཕན་དང་རྒྱལ་མཚན་བསྒྲེང་བ་དང་། །</p>
<p>ཕྱོགས་བཅུའི་གནས་ནི་ཐམས་ཅད་དུ། །</p>
<p>དྲི་ཞིམ་མེ་ཏོག་སྣ་ཚོགས་དང་། །</p>
<p>དེ་བཞིན་དྲི་ཡི་དཀྱིལ་འཁོར་དུ། །</p>
<p>སྐད་ཅིག་གཅིག་པའི་རྣལ་འབྱོར་གྱིས། །</p>
<p>བདག་གི་ལུས་ནི་བསམ་པར་བྱ། །</p>
<p>བློ་གྲོས་ལྡན་པས་སྔར་མཆོད་ནས། །</p>
<p>ཡེ་ཤེས་མཁའ་འགྲོ་མ་ནི་གཟུང་། །</p>
<p>དེ་ལྟར་ཆོ་ག་སྣ་ཚོགས་ནི། །</p>
<p>ངེས་པར་བསྒོམ་པ་ཉིད་དུ་བྱ། །</p>
<p>ཡེ་ཤེས་རྒྱ་མཚོ་རི་བོའི་མགོར། །</p>
<p>ཕྱོགས་སོགས་ཁ་དོག་བཞི་ནི་བསམ། །</p>
<p>དེ་བཞིན་གསེར་གྱི་རྒྱན་བྱུང་དང་། །</p>
<p>རིན་ཆེན་བདུན་གྱིས་རྣམ་པར་སྤྲས། །</p>
<p>གཡེར་ཀ་འབར་བའི་ཕྲེང་བ་ནི། །</p>
<p>འདོད་པས་ཀུན་ཏུ་རྒྱས་པར་ནི། །</p>
<p>གནས་ནི་ལྔ་རུ་སེང་གེ་ཡི། །</p>
<p>གདན་ནི་བསྒོམ་པ་ཉིད་དུ་བྱ། །</p>
<p>ཉི་མའི་དཀྱིལ་འཁོར་བསམས་ནས་ནི། །</p>
<p>གདུགས་ནི་དཀར་པོས་རྣམ་པར་སྤྲས། །</p>
<p>བདག་གིས་དབུགས་ཀྱིས་ཕྱུང་ནས་ནི། །</p>
<p>དབུས་སུ་ཡེ་ཤེས་མཁའ་འགྲོ་མ། །</p>
<p>ཞལ་གསུམ་པ་ལ་ཕྱག་དྲུག་ཉིད། །</p>
<p>སེམས་དཔའི་སྐྱིལ་མོ་ཀྲུང་གིས་གནས། །</p>
<p>མ་བཅིངས་སྐྲ་ཡིས་མཛེས་པ་དང་། །</p>
<p>སངས་རྒྱས་ལྔ་ཡིས་རྣམ་པར་བརྒྱན། །</p>
<p>ཁ་དོག་སྔོན་མོ་འཇིགས་ཆེན་མོ། །</p>
<p>སྦྲུལ་གྱི་རྒྱན་གྱིས་རྣམ་པར་བརྒྱན། །</p>
<p>རྒོད་དང་ཁྲོ་བ་སྒེག་པ་དང་། །</p>
<p>སྤྱན་གསུམ་གསལ་བའི་གཟུགས་ཅན་མ། །</p>
<p>སྒྲ་ཆེར་རྒོད་དང་གཙིགས་པ་མོ། །</p>
<p>གོས་ནི་དམར་པོས་ཤིན་ཏུ་མཛེས། །</p>
<p>སྟེང་དུ་ཁ་ཊྭཱཾ་ག་ཉིད་དང་། །</p>
<p>གཉིས་པ་ལ་ནི་དགྲ་སྟ་ཉིད། །</p>
<p>གསུམ་པ་ལ་ནི་རྡོ་རྗེ་ཉིད། །</p>
<p>གཡོན་ན་དེ་བཞིན་དྲིལ་བུའི་སྒྲ། །</p>
<p>གཉིས་པ་ལ་ནི་ལྷུང་བཟེད་ཉིད། །</p>
<p>གསུམ་པར་དེ་བཞིན་རལ་གྲི་འཛིན། །</p>
<p>འོད་ཟེར་འབར་བ་དུ་མ་དང་། །</p>
<p>དབུས་སུ་མཁས་པས་བསྒོམ་པར་བྱ། །</p>
<p>ཡེ་ཤེས་མཁའ་འགྲོའི་མདུན་དུ་ནི། །</p>
<p>བདག་གིས་དབུགས་ཀྱིས་ཕྱུང་ནས་ནི། །</p>
<p>ཁ་དོག་དཀར་མོ་ཤིན་ཏུ་མཛེས། །</p>
<p>མ་བཅིངས་པ་ཡི་སྐྲ་ཡིས་བརྒྱན། །</p>
<p>སྦྲུལ་གྱི་རྒྱན་གྱིས་བརྒྱན་པ་དང་། །</p>
<p>སྒེག་པའི་རོ་དང་ལྡན་པ་དང་། །</p>
<p>ཤིན་ཏུ་མཛེས་པའི་གོས་ཀྱིས་བརྒྱན། །</p>
<p>ཕྱག་གཉིས་ཀྱིས་ནི་རྣམ་པར་སྤྲས། །</p>
<p>རྣལ་འབྱོར་ལྷུང་བཟེད་ཁ་ཊྭཱཾ་ག། །</p>
<p>རྡོ་རྗེ་མཁའ་འགྲོ་མ་བསྒོམ་བྱ། །</p>
<p>ཡེ་ཤེས་བྱང་གི་ཆ་ལ་ནི། །</p>
<p>བདག་གིས་དབུགས་ལས་ཕྱུང་ནས་ནི། །</p>
<p>ཕྱག་གཉིས་སེམས་དཔའི་སྐྱིལ་མོ་ཀྲུང་། །</p>
<p>བཙོ་མ་གསེར་གྱི་མདོག་ལྟ་བུ། །</p>
<p>རྣལ་འབྱོར་ལྷུང་བཟེད་ཁ་ཊྭཱཾ་ག། །</p>
<p>མ་བཅིངས་སྐྲ་ཡིས་རྣམ་པར་བརྒྱན། །</p>
<p>ཡན་ལག་སྦྲུལ་གྱིས་བརྒྱན་དང་ནི། །</p>
<p>ཤིན་ཏུ་མཛེས་པའི་གོས་ཀྱིས་བརྒྱན། །</p>
<p>འཇིགས་པའི་མཁའ་འགྲོ་ཞེས་བྱ་བསྒོམ། །</p>
<p>ཡེ་ཤེས་ནུབ་ཀྱི་ཆ་ལ་ནི། །</p>
<p>ཡང་ནི་རོ་ལངས་མ་ཕྱུང་ནས། །</p>
<p>ཕྱག་གཉིས་སེམས་དཔའི་སྐྱིལ་མོ་ཀྲུང་། །</p>
<p>ཁ་དོག་སྔོན་མོ་ཤིན་ཏུ་མཛེས། །</p>
<p>རྣལ་འབྱོར་ལྷུང་བཟེད་ཁ་ཊྭཱཾ་ག །མ་བཅིངས་པ་ཡི་སྐྲ་ཡིས་བརྒྱན། །</p>
<p>ལུས་ལ་སྦྲུལ་གྱིས་བརྒྱན་པ་དང་། །</p>
<p>ཤིན་ཏུ་མཛེས་པའི་གོས་ཀྱིས་བརྒྱན། །</p>
<p>ཡེ་ཤེས་ལྷོ་ཡི་ཆ་ལ་ནི། །</p>
<p>གདོལ་པ་མོ་ནི་དམར་མོ་ལྟར། །</p>
<p>རྣལ་འབྱོར་ལྷུང་བཟེད་ཁ་ཊྭཱཾ་ག །མ་བཅིངས་པ་ཡི་སྐྲ་ཡིས་བརྒྱན། །</p>
<p>ཕྱག་གཉིས་མ་ལ་ཞལ་གཅིག་མ། །</p>
<p>སྣ་ཚོགས་རྒྱན་གྱིས་རྣམ་པར་བརྒྱན། །</p>
<p>ཡོངས་གང་གཟུགས་དང་གཟི་བརྗིད་ལྡན། །</p>
<p>འདི་ནི་རྣལ་འབྱོར་པ་ཡིས་བསྒོམ། །</p>
<p>དབང་ལྡན་ལྷ་མོ་སེང་གེ་མ། །</p>
<p>གདོང་ནི་སེང་གེར་བསམ་པར་བྱ། །</p>
<p>དཀར་དང་སེར་བ་ལྟ་བུར་ནི། །</p>
<p>ཀླུ་དབང་སྟན་ལ་གཡས་བརྐྱང་གནས། །</p>
<p>རྡོ་རྗེ་ལྕགས་ཀྱུ་སྡིགས་མཛུབ་ཞགས། །</p>
<p>ཤིན་ཏུ་མཛེས་པའི་གོས་ཀྱིས་བརྒྱན། །</p>
<p>འོད་ཟེར་འབར་བ་དུ་མས་ནི། །</p>
<p>ལུས་ནི་འབར་བར་བསྒོམ་པར་བྱ། །</p>
<p>མེར་ནི་སྟག་མོ་ཞེས་བྱ་བ། །</p>
<p>རིན་ཆེན་བདུན་པོ་མཆོག་གི་གདན། །</p>
<p>ཕྱག་གཉིས་སྔོ་དང་དཀར་བ་མཚུངས། །</p>
<p>གོས་དང་རྒྱན་གྱིས་བརྒྱན་པ་དང་། །</p>
<p>འབར་བའི་རྡོ་རྗེ་ལྕགས་ཀྱུ་དང་། །</p>
<p>དེ་བཞིན་སྡིགས་མཛུབ་ཞགས་པ་ཉིད། །</p>
<p>འོད་ཟེར་འབར་བ་དུ་མས་ནི། །</p>
<p>ལུས་ནི་འབར་བར་བསྒོམ་པར་བྱ། །</p>
<p>བདེན་བྲལ་ལྷ་མོ་ཝ་གདོང་མ། །</p>
<p>སྒྲ་ཆེར་རྒོད་དང་འཇིགས་པ་མོ། །</p>
<p>མ་ཧེའི་གདན་དང་ཡང་དག་ལྡན། །</p>
<p>དམར་ཞིང་ནག་པའི་ཁ་དོག་མ། །</p>
<p>ལུས་ལ་ཤིན་ཏུ་མཛེས་གོས་དང་། །</p>
<p>ཕྱག་གཉིས་ཀྱིས་ནི་རྣམ་པར་སྤྲས། །</p>
<p>ལྕགས་ཀྱུ་ཞགས་པ་སྡིགས་མཛུབ་མ། །</p>
<p>སྦྲུལ་གྱི་རྒྱན་གྱིས་བརྒྱན་པའོ། །</p>
<p>རླུང་དུ་ལྷ་མོ་འུག་པ་མ། །</p>
<p>སེར་དང་དམར་བའི་ཁ་དོག་མ། །</p>
<p>ཀླུ་ཡི་གདན་ལ་གནས་པ་དང་། །</p>
<p>དེ་ཉིད་རྒྱན་ནི་རབ་ཏུ་བརྟག །ཕྱག་གཉིས་སེམས་དཔའི་སྐྱིལ་ཀྲུང་གནས། །</p>
<p>ལྕགས་ཀྱུ་ཞགས་པ་སྡིགས་མཛུབ་མ། །</p>
<p>འོད་ཟེར་འབར་བ་དུ་མ་ཡིས། །</p>
<p>ཐམས་ཅད་ཀྱི་ནི་ཐམས་ཅད་འབར། །</p>
<p>མཁའ་འགྲོ་མ་བརྒྱད་དབུས་སུ་སྟེ། །</p>
<p>ཕྱི་རོལ་དུ་ནི་བཞི་པོ་རྣམས། །</p>
<p>དེ་ལྟར་དགོད་པའི་རིམ་བལྟས་ནས། །</p>
<p>ཕྱི་ནས་གནས་ནི་རབ་ཏུ་བརྟག །ཤར་དུ་མཁའ་འགྲོ་རྒྱལ་དབང་མོ། །</p>
<p>ཕྱག་གཉིས་དང་ནི་མདོག་དཀར་མོ། །</p>
<p>ཡི་དགས་གདན་ལ་གནས་པ་དང་། །</p>
<p>སྦྲུལ་གྱི་རྒྱན་གྱིས་བརྒྱན་པ་དང་། །</p>
<p>སྐྲ་ནི་གྲོལ་ཞིང་དྲག་མོ་དང་། །</p>
<p>མེ་ནི་འབར་བའི་འོད་ལྟ་བུ། །</p>
<p>ཁར་ནི་ལག་པ་བཅུག་ནས་ནི། །</p>
<p>སྒྲ་ཆེར་རྒོད་དང་དེ་བཞིན་འབར། །</p>
<p>བྱང་དུ་མར་མེ་རྒྱལ་མོ་དབང་། །</p>
<p>ཁ་དོག་གསེར་མདོག་དྲག་ཤུལ་མ། །</p>
<p>འཇིགས་པའི་གཟུགས་ཅན་གཙིགས་པ་ཅན། །</p>
<p>ཤིན་ཏུ་མཛེས་པའི་གོས་ཀྱིས་བརྒྱན། །</p>
<p>རབ་ཏུ་སོང་བའི་སྟན་ལ་གནས། །</p>
<p>འབར་བའི་མེ་ནི་ལྟ་བུའི་འོད། །</p>
<p>ཐལ་མོ་གཉིས་ཀྱིས་ལག་པ་ནི། །</p>
<p>མགོ་བོའི་སྟེང་དུ་མར་མེ་བཞིན། །</p>
<p>ནུབ་ཏུ་ལྷ་མོ་འཇིབ་བྱེད་མ། །</p>
<p>ཁ་དོག་དམར་མོ་འཇིགས་པ་མོ། །</p>
<p>རབ་ཏུ་སོང་བའི་སྟན་ལ་གནས། །</p>
<p>ཤིན་ཏུ་མཛེས་པའི་གོས་ཀྱིས་བརྒྱན། །</p>
<p>ཁྲག་གི་སྲད་བུ་ལག་པ་ཡི། །</p>
<p>སྙིམ་པར་ཁྲག་ནི་འཐུང་བར་བྱེད། །</p>
<p>མེ་ནི་འབར་བའི་འོད་དྲག་མོ། །</p>
<p>ལྷ་མོ་གཙོ་མོ་འཇིབ་བྱེད་མ། །</p>
<p>ལྷོ་རུ་གཡོ་ལྡན་མ་ཞེས་པ། །</p>
<p>ཁ་དོག་ནག་པོའི་འོད་ལྟ་བུ། །</p>
<p>རབ་ཏུ་སོང་བའི་སྟན་ལ་གནས། །</p>
<p>མ་བཅིངས་པ་ཡི་སྐྲ་ཡིས་བརྒྱན། །</p>
<p>གོས་ནི་དམར་པོ་ཤིན་ཏུ་མཛེས། །</p>
<p>སྦྲུལ་གྱི་རྒྱན་གྱིས་བརྒྱན་པ་དང་། །</p>
<p>སྡིགས་མཛུབ་དང་ནི་གཏུན་ཤིང་ལག །ཐམས་ཅད་སེམས་ནི་རྨོངས་པར་བྱེད། །</p>
<p>འབར་བའི་མེ་ཡི་འོད་དྲག་མོ། །</p>
<p>ཐམས་ཅད་རིག་པས་ཐམས་ཅད་བསྒོམ། །</p>
<p>འདི་རྣམས་གཟུགས་སོགས་མདུན་དུ་ནི། །</p>
<p>དམ་ཚིག་དེ་བཞིན་བསྟན་པར་བྱ། །</p>
<p>རླུང་དང་མེ་ཡིས་བདུན་པའི་དོན། །</p>
<p>རྡོ་རྗེའི་ས་བོན་གྱིས་ནི་བསྐུལ། །</p>
<p>ཐིག་ལེ་སྒྲས་ནི་མནན་པས་ནི། །</p>
<p>རྒྱུན་གྱི་ཆར་ནི་ཞེས་བྱར་གསུངས། །</p>
<p>གསུམ་པ་ལས་རབ་ཏུ་བྱེད་པ་གཉིས་པའོ།། །</p>
<p>།དེ་ནས་བདག་མེད་སྒྲུབ་པ་ནི། །</p>
<p>ཅི་གསུངས་མདོ་རུ་བསྡུས་ནས་བཤད། །</p>
<p>ནམ་མཁའི་ཁམས་ཀྱི་དབུས་སོན་པར། །</p>
<p>ཉི་མའི་དཀྱིལ་འཁོར་བསམ་པར་བྱ། །</p>
<p>འཁོར་ལོ་སྔོན་དུ་ཅི་རིགས་པར། །</p>
<p>ལྷ་རྣམས་ཇི་ལྟར་འབྱུང་བ་ཉིད། །</p>
<p>འཁོར་ལོ་ས་དང་ཆུ་ནི་སྔོན། །</p>
<p>གོ་རིམས་བཞིན་དུ་བྱིན་ཟ་དང་། །</p>
<p>ལྷ་རྣམས་ཀྱི་ནི་རླུང་ཆེན་དང་། །</p>
<p>ཇི་ལྟར་སྒོམ་པ་པོ་འབྱུང་བའི། །</p>
<p>ཆོས་འབྱུང་ལས་སྐྱེས་འཁོར་ལོ་ནི། །</p>
<p>འཕར་མ་གཉིས་དག་སྐྱོན་མེད་པ། །</p>
<p>ཟེ་འབྲུ་ལས་ནི་གཅིག་ཡིན་ཏེ། །</p>
<p>རྡོ་རྗེ་ཅན་གྱི་སྐུ་གསུམ་མཆོག །བཅྭ་ལྔའི་གདན་དང་ལྡན་པ་ཡིས། །</p>
<p>རོ་ནི་ངེས་པར་བསམ་པར་བྱ། །</p>
<p>དེ་ཡི་སྟེང་དུ་ཟླ་བ་ཡིན། །</p>
<p>ཟླ་བའི་སྟེང་དུ་ས་བོན་ཉིད། །</p>
<p>ཕྱི་ནས་བདུད་ལས་རྒྱལ་བས་མནན། །</p>
<p>གཉིས་འདུས་པ་ལས་བདེ་ཆེན་པོ། །</p>
<p>ཨཱ་ལི་ཟླ་བའི་གཟུགས་ཀྱིས་གནས། །</p>
<p>ཀཱ་ལིའི་གཟུགས་ཀྱིས་སྣང་བྱེད་དོ། །</p>
<p>ཟླ་བ་ཉི་མ་གཉིས་འདུས་པས། །</p>
<p>དཀར་མོ་ལ་སོགས་རབ་ཏུ་གྲགས། །</p>
<p>ཟླ་བ་མེ་ལོང་ཡེ་ཤེས་ལྡན། །</p>
<p>དེ་བཞིན་མཉམ་ཉིད་ཡེ་ཤེས་ཉིད། །</p>
<p>རང་ལྷའི་ས་བོན་ཕྱག་མཚན་ནི། །</p>
<p>སོ་སོར་རྟོག་པར་བརྗོད་པར་བྱ། །</p>
<p>ཐམས་ཅད་གཅིག་གྱུར་ནན་ཏན་ཉིད། །</p>
<p>གཟུགས་བརྙན་རྫོགས་པར་དག་པའོ། །</p>
<p>མཁས་པས་ཆོ་ག་གསུངས་པ་ནི། །</p>
<p>རྣམ་པ་ལྔ་པོ་བསྒོམ་པར་བྱ། །</p>
<p>ཨཱ་ལི་ཀཱ་ལི་མཉམ་སྦྱོར་བ། །</p>
<p>རྡོ་རྗེ་སེམས་དཔའ་ཉིད་ཀྱི་གདན། །</p>
<p>ཡི་གེ་ལས་བྱུང་གོང་བུ་ལ། །</p>
<p>ཧཱུཾ་ཕཊ་རྣམ་པ་འདོད་མི་བྱ། །</p>
<p>སེམས་པའི་གཟུགས་བརྙན་ལས་བྱུང་བ། །</p>
<p>དཀྱིལ་འཁོར་བདག་པོ་བསྒོམ་པར་བྱ། །</p>
<p>ཕྱག་མཚན་ཞལ་སོགས་གོང་མ་བཞིན། །</p>
<p>ཟླ་བ་ཆུ་ཤེལ་ནོར་བུའི་འོད། །</p>
<p>ཐབས་དང་ཤེས་རབ་རང་བཞིན་ལས། །</p>
<p>དེ་ལྟར་ཐམས་ཅད་རྫོགས་པ་ཉིད། །</p>
<p>ཨཱ་ལི་ཤེས་རབ་ཀཱ་ལི་ཐབས། །</p>
<p>ཟླ་བ་ཉི་མའི་རབ་དབྱེ་བ། །</p>
<p>གང་ཕྱིར་དཀར་མོ་ལ་སོགས་པ། །</p>
<p>ཁ་དོག་དབྱེ་བ་སོ་སོ་ཡིན། །</p>
<p>དེ་ཕྱིར་ཀུན་ཏུ་རབ་འབད་པས། །</p>
<p>དཀྱིལ་འཁོར་པ་ཡང་རབ་ཏུ་བརྟག །རྣལ་འབྱོར་མ་ལྔ་འདི་དག་ནི། །</p>
<p>ནང་གི་འཕར་མ་ཡང་དག་གནས། །</p>
<p>ཕུང་པོ་ལྔ་ཡི་རང་བཞིན་གྱིས། །</p>
<p>རྣལ་འབྱོར་རིག་པས་རྟག་ཏུ་བསྒོམ། །</p>
<p>དབང་པོར་རྡོ་རྗེ་གཤིན་རྗེར་དཀར། །</p>
<p>ཆུ་བདག་ཆུ་ཡི་རྣལ་འབྱོར་མ། །</p>
<p>ལུས་ངན་རྡོ་རྗེ་མཁའ་འགྲོ་མ། །</p>
<p>དབུས་སུ་བདག་མེད་རྣལ་འབྱོར་མ། །</p>
<p>ཕྱི་རོལ་འཕར་མར་དཀར་མོ་དང་། །</p>
<p>ཆོམ་རྐུན་དེ་བཞིན་རོ་ལངས་མ། །</p>
<p>གྷ་སྨ་རཱི་དང་པུཀྐ་སཱི། །</p>
<p>རི་ཁྲོད་མ་དང་གདོལ་པ་མོ། །</p>
<p>བརྒྱད་པ་གཡུང་མོས་གང་བའོ། །</p>
<p>འོག་ལྡན་མ་དང་སྟེང་ལྡན་ཉིད། །</p>
<p>མཁའ་སྤྱོད་ས་སྤྱོད་མ་ཞེས་བརྗོད། །</p>
<p>སྲིད་དང་ཞི་བའི་རང་བཞིན་གྱིས། །</p>
<p>ངོས་སུ་གྱུར་མ་ཡང་དག་གནས། །</p>
<p>ལྷ་མོ་ཐམས་ཅད་སྣ་ཚོགས་མདོག །དྲག་ཆེན་ཕྱག་རྒྱ་ལྔ་ཡིས་བརྒྱན། །</p>
<p>ཞལ་གཅིག་མ་ལ་ཕྱག་བཞི་མ། །</p>
<p>སྤྱན་གསུམ་གསལ་བའི་གཟུགས་ཅན་མ། །</p>
<p>འཁོར་ལོ་རྣ་ཆ་མགུལ་རྒྱན་དང་། །</p>
<p>ལག་པར་གདུ་བུ་སྐ་རགས་ཉིད། །</p>
<p>སངས་རྒྱས་ལྔ་ནི་རྣམ་དག་པས། །</p>
<p>འདི་ལྔ་ཕྱག་རྒྱ་དག་པར་གསུངས། །</p>
<p>ཇི་ལྟར་བདག་མེད་རྣལ་འབྱོར་མ། །</p>
<p>དེ་ལྟར་ཐམས་ཅད་རྣམ་པར་བཤད། །</p>
<p>གཡོན་པས་རྣལ་འབྱོར་ལྷུང་བཟེད་དང་། །</p>
<p>དེ་བཞིན་སྟེང་དུ་ཁ་ཊྲཱ་ག །གཡས་ན་རྡོ་རྗེ་སྔོན་པོ་དང་། །</p>
<p>དེ་བཞིན་དུ་ཡང་གྲི་གུག་ཉིད། །</p>
<p>རོ་ལ་ཞོན་ཞིང་གཟི་བརྗིད་འབར། །</p>
<p>སྤྱན་དམར་དེ་བཞིན་སྟེང་སྐྱེས་སེར། །</p>
<p>ཁ་དོག་སྔོན་མོ་ཆེས་གསལ་མ། །</p>
<p>སྟག་གི་པགས་པས་རྣམ་དཀྲིས་ཤིང་། །</p>
<p>འཇིགས་པའི་མེ་ནི་ལྟ་བུར་ནི། །</p>
<p>གསལ་བའི་གཟུགས་ཅན་མ་དེ་གནས། །</p>
<p>གཡས་ན་དཀར་དང་སྔོ་བ་སྟེ། །</p>
<p>གཡོན་ན་མ་རྒད་སྔོ་དང་མཚུངས། །</p>
<p>ཕྱག་གཉིས་མ་ལ་ཞལ་གཅིག་མ། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>ལག་པ་གཅིག་ནི་ཐོད་པས་བྲེལ། །</p>
<p>གཡས་ན་གྲི་གུག་འཛིན་པ་མ། །</p>
<p>རྒོད་དང་ཁྲོ་དང་སྒེག་པ་དང་། །</p>
<p>དེ་ནི་མཆོད་པའི་གཟུགས་གནས་པས། །</p>
<p>སངས་རྒྱས་སྤྲིན་དང་མཉམ་པ་ཡི། །</p>
<p>འོད་ཟེར་སྣ་ཚོགས་ཀུན་ཏུ་སྤྲོ། །</p>
<p>དེ་ཉིད་གསུམ་གྱི་རང་བཞིན་བདག །མཁས་པས་དབུས་སུ་བསྒོམ་པར་བྱ། །</p>
<p>གསུམ་པ་ལས་རབ་ཏུ་བྱེད་པ་གསུམ་པའོ།། །</p>
<p>།དེ་ནས་དཀྱིལ་འཁོར་ཆེན་པོ་མཆོག །ཡང་དག་རབ་ཏུ་བཤད་པར་བྱ། །</p>
<p>རྡོ་རྗེ་དབྱིངས་དང་མཉམ་པའི་དབྱིབས། །</p>
<p>རྡོ་རྗེ་དབྱིངས་ཞེས་བྱ་བར་གསུངས། །</p>
<p>དཀྱིལ་འཁོར་གནས་ནི་སྦྱངས་ནས་ནི། །</p>
<p>ཕྱག་རྒྱ་ཆེན་པོར་ཡོངས་སུ་གཟུང་། །</p>
<p>ཐམས་ཅད་རྣམ་པར་བལྟས་ནས་ནི། །</p>
<p>སྔགས་པས་འདི་ནི་བསྒྲུབ་པར་བྱ། །</p>
<p>སར་པ་ལེགས་པར་བཀལ་བ་དང་། །</p>
<p>ཤིན་ཏུ་ཚད་མ་མཛེས་པས་ནི། །</p>
<p>སྲད་བུས་ཐིག་གདབ་ཤེས་རབ་ཅན། །</p>
<p>ཇི་ལྟར་ནུས་པར་དཀྱིལ་འཁོར་ཉིད། །</p>
<p>གྲུ་བཞི་པ་ལ་སྒོ་བཞི་པ། །</p>
<p>རྟ་བབས་རྣམས་ཀྱིས་ཤིན་ཏུ་མཛེས། །</p>
<p>ཐིག་བཞི་དང་ནི་ཡང་དག་ལྡན། །</p>
<p>གོས་དང་མེ་ཏོག་ཕྲེང་བས་བརྒྱན། །</p>
<p>མཚམས་ཀྱི་ཆ་རྣམས་ཐམས་ཅད་དང་། །</p>
<p>སྒོ་ཡི་ཁྱུད་ཀྱི་གྲྭ་རྣམས་སུ། །</p>
<p>རྡོ་རྗེ་རིན་ཆེན་རྣམས་ཀྱིས་སྤྲས། །</p>
<p>ཕྱི་རོལ་དཀྱིལ་འཁོར་ཐིག་གདབ་བྱ། །</p>
<p>དེ་ཡི་འཁོར་ལོ་སོ་སོའི་སྐབས། །</p>
<p>ནང་དུ་ཡང་ནི་ཞུགས་ནས་ནི། །</p>
<p>རྡོ་རྗེ་ཐིག་ནི་ཡོངས་བཅུག་ཅིང་། །</p>
<p>ཀ་བ་བརྒྱད་ཀྱིས་ཉེ་བར་མཛེས། །</p>
<p>རྡོ་རྗེ་ཀ་བའི་རྩེར་གནས་པ། །</p>
<p>དཀྱིལ་འཁོར་ལྔ་ཡིས་རྣམ་པར་བརྒྱན། །</p>
<p>དེ་ནས་དཀྱིལ་འཁོར་ནང་དུ་ནི། །</p>
<p>སངས་རྒྱས་གཟུགས་བརྙན་རྣམ་པར་དགོད། །</p>
<p>གསུངས་པའི་དཀྱིལ་འཁོར་ཆོ་ག་ཡང་། །</p>
<p>སྒྲུབ་པའང་ཁྱོད་ལ་བཤད་པར་བྱ། །</p>
<p>དེ་ལ་དང་པོར་ལྷ་ཉིད་ཀྱི། །</p>
<p>ཁྱིམ་དུ་སྔགས་པ་ཞུགས་ནས་ནི། །</p>
<p>ཨ་ལས་ཟླ་བའི་དཀྱིལ་འཁོར་ནི། །</p>
<p>བསམས་ནས་དེ་སྟེང་རྡོ་རྗེ་ནི། །</p>
<p>དཀར་པོ་རྩེ་མོ་ལྔ་པ་ཉིད། །</p>
<p>ཆོ་གས་བསམ་པར་བྱས་ནས་ནི། །</p>
<p>དེ་བཞིན་གཤེགས་པ་ཀུན་སོགས་ལ། །</p>
<p>མཆོད་ནས་ཕྱག་འཚལ་འདི་སྐད་གསོལ། །</p>
<p>སངས་རྒྱས་བྱང་ཆུབ་སེམས་དཔའ་ཀུན། །</p>
<p>བདག་ལ་དགོངས་པ་མཛད་དུ་གསོལ། །</p>
<p>བདག་ནི་ཆེ་གེ་མོ་ཞེས་བགྱི། །</p>
<p>དུས་འདི་ནས་ནི་བཟུང་ནས་ནི། །</p>
<p>ཇི་སྲིད་བྱང་ཆུབ་སྙིང་པོའི་བར། །</p>
<p>ཇི་ལྟར་དུས་གསུམ་མགོན་པོ་རྣམས། །</p>
<p>བྱང་ཆུབ་ཏུ་ནི་ངེས་མཛད་པའི། །</p>
<p>བྱང་ཆུབ་སེམས་ནི་བླ་མེད་མཆོག །དམ་པ་བདག་གིས་བསྐྱེད་པར་བགྱི། །</p>
<p>དགེ་བའི་ཆོས་ནི་སྡུད་པ་དང་། །</p>
<p>སེམས་ཅན་དོན་བྱེད་ཚུལ་ཁྲིམས་དང་། །</p>
<p>ཚུལ་ཁྲིམས་བསླབ་པ་རྣམ་པ་གསུམ། །</p>
<p>སོ་སོར་བདག་གིས་བརྟན་པར་གཟུང་། །</p>
<p>སངས་རྒྱས་ཆོས་དང་དགེ་འདུན་ཏེ། །</p>
<p>བླ་ན་མེད་པའི་དཀོན་མཆོག་གསུམ། །</p>
<p>སངས་རྒྱས་རྣལ་འབྱོར་ལས་སྐྱེས་པའི། །</p>
<p>སྡོམ་པ་དེང་ནས་བརྟན་པོར་གཟུང་། །</p>
<p>རྡོ་རྗེ་རིགས་མཆོག་ཆེན་པོ་ལ། །</p>
<p>རྡོ་རྗེ་དྲིལ་བུ་ཕྱག་རྒྱ་ཡང་། །</p>
<p>དེ་ཉིད་ལས་ནི་སོ་སོར་གཟུང་། །</p>
<p>སློབ་དཔོན་དག་ཀྱང་གཟུང་བར་བགྱི། །</p>
<p>རིན་ཆེན་རིགས་ཀྱི་རྣལ་འབྱོར་གྱིས། །</p>
<p>དམ་ཚིག་ཡིད་དུ་འོང་བ་ལ། །</p>
<p>ཉི་མ་རེ་རེ་དྲུག་བྱས་ནས། །</p>
<p>སྦྱིན་པ་རྣམ་བཞི་རབ་ཏུ་སྦྱིན། །</p>
<p>བྱང་ཆུབ་ཆེན་པོ་ལས་བྱུང་བ། །</p>
<p>པདྨའི་རིགས་མཆོག་དག་པ་ལ། །</p>
<p>ཕྱི་དང་གསང་བ་ཐེག་པ་གསུམ། །</p>
<p>དམ་པའི་ཆོས་ཀྱང་སོ་སོར་གཟུང་། །</p>
<p>ལས་ཀྱི་རིགས་མཆོག་ཆེན་པོ་ལ། །</p>
<p>སྡོམ་པ་ཐམས་ཅད་ལྡན་པར་ནི། །</p>
<p>ཐམས་ཅད་སོ་སོར་གཟུང་བར་བྱ། །</p>
<p>མཆོད་པའི་ལས་ཀྱང་ཅི་ནུས་བགྱི། །</p>
<p>བྱང་ཆུབ་སེམས་ནི་བླ་མེད་པོ། །</p>
<p>དམ་པ་བདག་གིས་བསྐྱེད་པར་བགྱི། །</p>
<p>སེམས་ཅན་ཀུན་གྱི་དོན་གྱི་ཕྱིར། །</p>
<p>སྡོམ་པ་མ་ལུས་གཟུང་བར་བགྱི། །</p>
<p>མ་བསྒྲལ་བ་དག་བསྒྲལ་བར་བགྱི། །</p>
<p>མ་གྲོལ་བ་དག་སྒྲོལ་བར་བགྱི། །</p>
<p>དབུགས་མ་ཕྱིན་པ་དབུགས་དབྱུང་ཞིང་། །</p>
<p>སེམས་ཅན་མྱ་ངན་འདས་ལ་གཞག །དེ་ནས་བཅོམ་ལྡན་འདས་རྡོ་རྗེ་འཛིན་པ་ཐམས་ཅད་ཀྱི་རྩེ་མོ་ལས་བྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་ཚིག་འདི་དག་བཀའ་སྩལ་པ། དེ་ནས་བསམ་གཏན་གནས་འདུག་ནས། །</p>
<p>ཆོས་རྣམས་ཐམས་ཅད་བདག་མེད་པར། །</p>
<p>ཡང་དག་རྗེས་སུ་བལྟ་བར་བྱ། །</p>
<p>ཕྱི་དང་ནང་གི་བདག་ཉིད་ཅན། །</p>
<p>འདི་དག་ཐམས་ཅད་སེམས་ཀྱིས་བརྟགས། །</p>
<p>སེམས་ལས་མ་གཏོགས་པ་ཉིད་ནི། །</p>
<p>གཞན་དུ་ཡོང་པ་མ་ཡིན་ནོ། །</p>
<p>ཆོས་ཀུན་རང་བཞིན་འོད་གསལ་བ། །</p>
<p>ཆོས་ཀུན་དང་པོར་མ་སྐྱེས་ཕྱིར། །</p>
<p>ཡིད་ཀྱིས་ཨ་ནུཏྤནྣ་བརྗོད། །</p>
<p>དེ་ནས་རང་སེམས་དེ་ཉིད་འདིས། །</p>
<p>རང་བཞིན་གྱིས་ནི་འོད་གསལ་བ། །</p>
<p>འདོད་པའི་སྔགས་ཀྱིས་བཟླས་པས་ནི། །</p>
<p>ཟླ་བའི་དཀྱིལ་འཁོར་རྣམ་པར་བལྟ། །</p>
<p>ཨོཾ་ཙིཏྟ་པྲ་ཏི་བེ་དྷྃ་ཀ་རོ་མི། ཚོགས་ཀྱི་དཀྱིལ་འཁོར་ཆེ་དག་པ། །</p>
<p>ནམ་མཁའ་ལྟ་བུ་དྲི་མ་མེད། །</p>
<p>ཡིད་གཉིས་ཀུན་ལས་རྣམ་པར་གྲོལ། །</p>
<p>མཆོག་ཏུ་རྣམ་པར་རྟོག་པ་འཇོམས། །</p>
<p>ཉོན་མོངས་དྲི་མ་ཐམས་ཅད་དག །དང་པོ་ཟླ་བ་ལྟར་བལྟས་ནས། །</p>
<p>སངས་རྒྱས་ཀུན་གྱི་ཡོན་ཏན་འདིར། །</p>
<p>ཨ་སོགས་གཟུགས་ཀྱིས་འཇུག་པར་འགྱུར། །</p>
<p>ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལཱྀ་ལཱྀ་ཨེ་ཨཻ་ཨོ་ཨཽ་ཨྃ་ཨཿ། བཅོམ་ལྡན་ཟླ་བའི་དཀྱིལ་འཁོར་གྱི། །</p>
<p>ཡོན་ཏན་ཁྱད་པར་ཇི་ལྟར་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>གྲུ་གསུམ་རྒྱ་ཆེན་རང་བཞིན་ཅན། །</p>
<p>སངས་རྒྱས་ཀུན་གྱི་ཡོན་ཏན་གནས། །</p>
<p>འདི་ནི་ཨ་སོགས་གཟུགས་ཀྱིས་ནི། །</p>
<p>སངས་རྒྱས་ཡོན་ཏན་འཇུག་པར་འགྱུར། །</p>
<p>ཤེལ་དང་ཟླ་བ་ལྟ་བུར་ནི། །</p>
<p>དེ་ཡི་སྟེང་དུ་འཇུག་པར་འགྱུར། །</p>
<p>སེམས་ནི་རང་བཞིན་འོད་གསལ་བས། །</p>
<p>དེ་ཉིད་དགའ་བར་བྱེད་པའི་རྒྱུ། །</p>
<p>སྔགས་པས་འདི་ཡི་སྔགས་ཀྱིས་ནི། །</p>
<p>བྱང་ཆུབ་སེམས་ནི་སྐྱེད་པར་བྱེད། །</p>
<p>ཨོཾ་བོ་དྷི་ཙིཏྟ་ཨུཏྦཱ་ད་ཡཱ་མི། བྱས་པའི་རྗེས་སུ་རིམ་འབྱུང་བ། །</p>
<p>སེམས་ཅན་རྗེས་སུ་འཛིན་པ་པོ། །</p>
<p>དགེ་བའི་ཆོས་ཀྱིས་ཡང་དག་གང་། །</p>
<p>ཉོན་མོངས་ཐམས་ཅད་ངེས་པར་གནོན། །</p>
<p>ཟླ་བའི་དཀྱིལ་འཁོར་དབུས་སུ་ནི། །</p>
<p>བྱང་ཆུབ་ཟླ་བ་གཉིས་པ་ཅན། །</p>
<p>འདིར་ཡང་སྐར་མའི་རྣམ་པས་ནི། །</p>
<p>སངས་རྒྱས་ཡོན་ཏན་ཀ་སོགས་ཀྱི། །</p>
<p>གཟུགས་ཀྱིས་གཟུགས་བརྙན་ལྟ་བུ་ཡི། །</p>
<p>རྣལ་འབྱོར་གྱིས་ནི་འཇུག་པར་འགྱུར། །</p>
<p>ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵཿ། འདི་ཡི་དཀྱིལ་འཁོར་ཆོ་ག་ཀུན། །</p>
<p>རྒྱུད་ནི་གཞན་དུ་མ་གསུངས་སོ། །</p>
<p>དེ་ལ་དབུས་སུ་རྩེ་ལྔ་པ། །</p>
<p>འོད་ཟེར་དཀར་པོ་བཅས་པ་ཉིད། །</p>
<p>ཀུན་ཏུ་བཟང་པོའི་སེམས་བསྐྱེད་པས། །</p>
<p>བརྟན་པར་བྱེད་པའི་རྒྱུ་ཡི་ཕྱིར། །</p>
<p>བདག་ཉིད་རྡོ་རྗེའི་གཟུགས་བརྙན་དུ། །</p>
<p>འདི་ཡི་སྔགས་ཀྱིས་བསྒོམ་པར་བྱ། །</p>
<p>ཨོཾ་ཏིཥྛ་བཛྲ། བྱང་ཆུབ་སྤྱོད་པ་བླ་ན་མེད། །</p>
<p>དེ་ཡི་ས་ནི་རྟོགས་པ་འདི། །</p>
<p>ཡེ་ཤེས་དག་པ་ཟག་པ་མེད། །</p>
<p>ཟླ་བའི་དཀྱིལ་འཁོར་དབུས་སུ་ནི། །</p>
<p>རྡོ་རྗེ་ངེས་པར་བརྟག་པར་བྱ། །</p>
<p>ནམ་མཁའི་ཁམས་ནི་ཐམས་ཅད་ཀྱི། །</p>
<p>ཚད་དུ་ཡང་དག་གང་བ་ཡི། །</p>
<p>རྡོ་རྗེའི་ལུས་ཀྱི་བདག་ཉིད་དུ། །</p>
<p>སྔགས་པས་བསྒོམ་པར་བྱ་བའོ། །</p>
<p>འདིས་ནི་སྔགས་ཀྱི་རྣལ་འབྱོར་གྱིས། །</p>
<p>སྤྲོ་བ་དང་ནི་བསྡུ་བར་བྱ། །</p>
<p>ཨོཾ་བཛྲ་ཨཱཏྨ་ཀོ྅་ཧྃ། སངས་རྒྱས་ཀུན་གྱི་སྐུ་གང་ནི། །</p>
<p>སྣང་བ་མེད་ཅིང་གནས་པ་མེད། །</p>
<p>མ་སྐྱེས་མ་བྱས་དག་པ་ཉིད། །</p>
<p>དངོས་པོ་མེད་པ་ལ་སོགས་སྤངས། །</p>
<p>གཅད་མེད་དབྱེར་མེད་གཟུང་དུ་མེད། །</p>
<p>ཆོས་ཀྱི་སྐུ་ནི་གཟུགས་མེད་པ། །</p>
<p>རྡོ་རྗེ་བདག་མེད་ཡང་དག་གྱུར། །</p>
<p>རྡོ་རྗེའི་སྐུ་ནི་གོང་ན་མེད། །</p>
<p>དེ་ལྟར་ཡང་དེ་རྡོ་རྗེས་མཚན་པ་བསྒོམ་པར་བྱ་བ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཉོན་ཅིག །ཡང་ནི་རྡོ་རྗེ་སེམས་དཔའ་ནི། །</p>
<p>རྣམ་པ་ཀུན་གྱི་མཆོག་ལྡན་པ། །</p>
<p>སངས་རྒྱས་རྣམས་ཀྱི་གཟུགས་བརྙན་ནི། །</p>
<p>འདི་ཡི་སྔགས་ཀྱིས་བསྒོམ་པར་བྱ། །</p>
<p>ཨོཾ་ཡ་ཐ་སརྦ་ཏ་ཐཱ་གཱ་ཏཱ་སྟ་ཐཱ་ཧྃ། སྐུ་དང་གསང་བ་དེ་བཞིན་སྤྱོད། །</p>
<p>སྤྱོད་ཡུལ་དེ་ཉིད་རྟོགས་པ་ནི། །</p>
<p>མངོན་པར་བྱང་ཆུབ་རྣམ་པ་ལྔ། །</p>
<p>སངས་རྒྱས་ཀུན་གྱི་བདག་ཉིད་དགེ། །</p>
<p>དེ་ནས་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་གསང་བའི་རྡོ་རྗེ་དང་། པདྨའི་རིགས་ཀྱི་མིང་ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། རྡོ་རྗེ་དེ་བཞིན་གཤེགས་པ་ཀུན་ལ་གནས། །</p>
<p>པདྨའི་རིགས་ནི་ལྷ་མོ་ཆེན་མོ་ལྡན། །</p>
<p>དེ་ཡི་རྡོ་རྗེ་པདྨའི་སྟེང་དུ་གནས། །</p>
<p>དེ་ལས་དེ་བཞིན་གཤེགས་པ་ཐམས་ཅད་དོན། །</p>
<p>དེ་ནས་དེ་ལྟར་བདག་ཉིད་རྣམ་པར་སྣང་མཛད་དུ་བསྐྱེད་ནས་སྟེང་དང་འོག་ཏུ་སྔགས་ཀྱི་ཡི་གེ་བཀོད་དེ། ཆོ་ག་བཞིན་དུ་རི་རབ་དང་། གྲུ་གསུམ་རྒྱ་ཆེན་པོ་བསྐྱེད་པར་བྱ་སྟེ། འོད་ཟེར་སྣ་ཚོགས་ཀྱི་དཀྱིལ་འཁོར་གྱིས་བརྒྱན་པ་ལས་ཡང་དག་པར་བྱུང་བའི་མཛེས་པའི་གནས་བསྒོམས་ནས། དེར་བྃ་ལས་བྱུང་བའི་སྣ་ཚོགས་པདྨར་ཉི་མའི་དཀྱིལ་འཁོར་རོ། །</p>
<p>རླུང་དང་མེའི་དཀྱིལ་འཁོར་དང་ལྡན་པ་ཡ་ར་ལ་ཝས་བརྒྱན་པའོ། །</p>
<p>དེ་ནས་དེའི་སྟེང་དུ་སྔགས་ཀྱིས་དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ་ཅིང་བསྟོད་པ། རབ་ཏུ་བསྔགས་པ། ནོར་བུ་རིན་པོ་ཆེ་ཆེན་པོ་འོད་གསལ་བ་དང་། །</p>
<p>ཁ་དོག་སྣ་ཚོགས་ཤིང་དྲིལ་བུ་དཔྱངས་པ་དང་། རླུང་གིས་བསྐྱོད་པའི་གོས་དང་། འཕན་དང་། མེ་ཏོག་གི་ཕྲེང་བ་དང་། དོ་ཤལ་དང་། དོ་ཤལ་ཕྱེད་པ་དང་། ཟླ་བས་ཉེ་བར་མཛེས་པར་རྡོ་རྗེ་ནོར་བུའི་རྩེ་མོར་གཞལ་མེད་ཁང་བསམ་པར་བྱའོ། །</p>
<p>ཧཱུྃ་གི་སྔགས་འདིས་རང་གི་སྙིང་ཁར་ཟླ་བའི་དཀྱིལ་འཁོར་དུ་སྔགས་འདི་བཀོད་དེ་གྱུར་པ་ལས་རྡོ་རྗེ་རྩེ་ལྔ་པ་བསྒོམ་པར་བྱའོ། །</p>
<p>ཡང་སངས་རྒྱས་ཐམས་ཅད་སྤྲོ་བ་དང་བསྡུ་བར་བྱ་ཞིང་རྡོ་རྗེ་དེ་ཉིད་ཡང་ཡོངས་སུ་གྱུར་པ་ལས་རྡོ་རྗེ་སེམས་དཔའ་རྣམ་པ་ཀུན་གྱི་མཆོག་དང་ལྡན་པ་ཟླ་བའི་ཁ་དོག་གི་འོད་ལྟ་བུ་སྟེ། ཟླ་བའི་དཀྱིལ་འཁོར་གྱི་སྟེང་ན་བཞུགས་ཤིང་རྒྱན་ཐམས་ཅད་ཀྱིས་བརྒྱན་པ། དཔའ་པོ་ཤེས་རབ་དང་དགའ་བ་གཅིག་པུས་མཛེས་པས་རྡོ་རྗེ་དང་། དྲིལ་བུ་དང་། རལ་གྲི་དང་། ལྕགས་ཀྱུ་ཉིད་དང་། ཐོད་པ་དང་། ཞགས་པ་འཛིན་པ་ཉིད་དོ། །</p>
<p>གཡས་པ་ནི་ཁ་དོག་ནག་པོའོ། །</p>
<p>གཡོན་པ་ནི་པདྨ་རཱ་གའི་འོད་དོ། །</p>
<p>ཞལ་གསུམ་པ་དང་། ཕྱག་དྲུག་པ་ཉིད་དང་། སྤྱན་གསུམ་པ་ཉིད་དང་། བཟང་པོའི་གཟུགས་ཅན་ཏེ། རང་གི་རིག་མའི་པདྨ་ལ་བཞུགས་པ། །</p>
<p>དགྱེས་པའི་དཀྱིལ་འཁོར་བསྒོམ་པར་བྱའོ། །</p>
<p>རྣམ་པ་ཐམས་ཅད་ཀྱི་མཆོག་དང་ལྡན་པར་དཀྱིལ་འཁོར་པའང་རབ་ཏུ་བརྟག་པར་བྱའོ། །</p>
<p>ཤར་དུ་ནི་རྣམ་པར་སྣང་མཛད་དོ། །</p>
<p>ལྷོར་ནི་རིན་ཆེན་འབྱུང་གནས་སོ། །</p>
<p>ནུབ་ཏུ་ནི་འོད་དཔག་ཏུ་མེད་པའོ། །</p>
<p>བྱང་དུ་ནི་གདོན་མི་ཟ་བར་གྲུབ་པའོ། །</p>
<p>དབང་ལྡན་དུ་ནི་སྤྱན་ནོ། །</p>
<p>མེར་ནི་མཱ་མ་ཀཱིའོ། །</p>
<p>བདེན་བྲལ་དུ་ནི་གོས་དཀར་མོའོ། །</p>
<p>རླུང་དུ་ནི་སྒྲོལ་མའོ། །</p>
<p>ཕྱི་རོལ་གྱི་འཕར་མ་ལ་དྲག་ཤུལ་མ་ནི་ཁ་དོག་དཀར་མོའོ། །</p>
<p>ལྷོ་རུ་ནི་རྡོ་རྗེ་གཟུགས་བརྙན་མ་ནི་ཁ་དོག་སེར་མོའོ། །</p>
<p>ནུབ་ཏུ་ནི་འདོད་ཆགས་རྡོ་རྗེ་མ་ཁ་དོག་དམར་མོའོ། །</p>
<p>བྱང་དུ་ནི་རྡོ་རྗེ་ཞི་བ་མོ་ཁ་དོག་ལྗང་གུ་མའོ། །</p>
<p>དབང་ལྡན་དུ་ནི་རྡོ་རྗེ་གནོད་སྦྱིན་མོ་ཁ་དོག་དཀར་སེར་ལྟ་བུའོ། །</p>
<p>མེ་རུ་ནི་རྡོ་རྗེ་མཁའ་འགྲོ་མ་དམར་སེར་ལྟ་བུའོ། །</p>
<p>བདེན་བྲལ་དུ་ནི་སྒྲའི་རྡོ་རྗེ་མ་ནི་སྔོན་དམར་ལྟ་བུའོ། །</p>
<p>རླུང་དང་སའི་རྡོ་རྗེ་མ་ནི་ཁ་དོག་ལྗང་སྐྱ་མ་ལྟ་བུའོ། །</p>
<p>ཕྱི་རོལ་གྱི་འཕར་མ་ལ་དབང་ལྡན་དུ་ནི་གླིང་བུ་མའོ། །</p>
<p>མེ་རུ་ནི་བི་པྃ་མའོ། །</p>
<p>བདེན་བྲལ་དུ་ནི་མུ་ཀུན་ད་མའོ། །</p>
<p>རླུང་དུ་ནི་རྫ་རྔ་མའོ། །</p>
<p>གླིང་བུ་མ་ལ་སོགས་པ་ནི་ཕྱག་གཉིས་མ་ལ་ཞལ་གཅིག་མའོ། །</p>
<p>ཕྱི་རོལ་གྱི་སྣམ་བུ་ལ་མེ་ཏོག་མ་ལ་སོགས་པའི་མཚན་མ་འཛིན་པའི་རྣལ་འབྱོར་མ་དེ་གཞག་པར་བྱ་སྟེ། དེ་བཞིན་དུ་ཕྱག་གཉིས་མའོ། །</p>
<p>ཤར་གྱི་སྒོ་ལ་ལྷ་མོ་རྡོ་རྗེ་ལྕགས་ཀྱུ་མ་ནམ་མཁའ་སྔོ་བསངས་མའི་མདོག་བྲི་བར་བྱ་སྟེ། ཞལ་གཡས་པ་དང་། གཞན་པ་ནི་གནག་པ་དང་དཀར་པོའོ། །</p>
<p>ཕྱག་གཡས་པའི་དང་པོ་ནི་ལྕགས་ཀྱུའོ། །</p>
<p>གཉིས་པ་ལ་ནི་རལ་གྲི་འཕྱར་བའོ། །</p>
<p>གསུམ་པ་ལ་ནི་འཁོར་ལོའོ། །</p>
<p>གཡོན་པ་ན་ནི་ཞགས་པ་དང་། སྡིགས་མཛུབ་དང་། དྲིལ་བུ་འཛིན་པ་སྟེ་ཕྱག་དྲུག་པ་བྲི་བར་བྱའོ། །</p>
<p>ལྷོའི་སྒོར་ལྷ་མོ་རྡོ་རྗེ་ཞགས་པ་མ་ཁ་དོག་དཀར་སེར་ཏེ། ཞལ་གཡས་པ་དང་། གཞན་པ་ནི་གནག་པ་དང་དམར་བའོ། །</p>
<p>གཡས་པ་ན་ནི་ཞགས་པ་དང་། རྡོ་རྗེ་དང་། རལ་གྲི་འཕྱར་བའོ། །</p>
<p>འཁོར་ལོ་དང་། དྲིལ་བུ་དང་། སྡིགས་མཛུབ་ཞགས་པ་ཅན་ཏེ་ཕྱག་དྲུག་གོ། །</p>
<p>ནུབ་ཀྱི་སྒོ་ལ་ནི་རྡོ་རྗེ་ལྕགས་སྒྲོག་མ་སྟེ། དེ་བཞིན་དུ་ཡང་ཁ་དོག་དམར་ཞིང་གཟི་བརྗིད་ཆེ་བ་སྟེ། ཞལ་གཡས་པ་དང་གཞན་པ་ནི་གནག་པ་དང་དཀར་བའོ། །</p>
<p>ཕྱག་དྲུག་ན་ལྕགས་སྒྲོག་དང་། རྡོ་རྗེ་དང་། རལ་གྲི་དང་། འཁོར་ལོ་དང་། དྲིལ་བུ་དང་། ལྕགས་ཀྱུའོ། །</p>
<p>བྱང་གི་སྒོ་ལ་ནི་རྡོ་རྗེ་དྲིལ་བུ་མ་འཇིགས་པར་བྱེད་མ་སྟེ། ཞལ་གསུམ་ནི་ལྗང་གུ་དང་། ནག་མོ་དང་། དཀར་མོའོ། །</p>
<p>ཕྱག་དྲུག་ན་ནི་དྲིལ་བུ་དང་། རྡོ་རྗེ་དང་། ལྕགས་ཀྱུ་དང་། འཁོར་ལོ་དང་། རལ་གྲི་དང་། ཞགས་པའོ། །</p>
<p>ཐམས་ཅད་ཀྱང་སྐྲ་སྟེང་དུ་འབར་བ་སྟེ། སྣ་ཚོགས་པདྨར་ཉི་མའི་དཀྱིལ་འཁོར་དུ་གཞག་པར་བྱའོ། །</p>
<p>མེའི་ཕྱོགས་ནས་བརྩམས་ཏེ་མེ་ཏོག་ལ་སོགས་པའི་མཚན་མ་འཛིན་པའི་རྣལ་འབྱོར་མ་དེ་གཞག་པར་བྱ་སྟེ་ཕྱག་གཉིས་མར་གསུངས་སོ། །</p>
<p>ཤར་ལ་སོགས་པའི་སྒོ་རྣམས་སུ་ནི་རྣལ་འབྱོར་མ་ལྕགས་ཀྱུ་མ་དང་། ཞགས་པ་མ་དང་། ལྕགས་སྒྲོག་མ་དང་། དྲིལ་བུའི་ལག་པ་མ་སྟེ། སྒོ་སྲུངས་མ་དང་ཡང་དག་པར་ལྡན་པའོ། །</p>
<p>ཛཿཧཱུྃ་བྃ་ཧོཿཞེས་བྱ་བ་འདི་རྣམས་ཀྱི་སྙིང་པོ་བསྟན་པ་སྟེ་ཐེ་ཚོམ་མི་ཟའོ། །</p>
<p>དེ་ལྟར་བཀོད་པ་དང་བྱས་པ་ལ་སོགས་པའི་ཚུལ་གྱིས་ཀྱང་མཚན་མ་དང་ཕྱག་རྒྱ་དང་ལྡན་པའི་དཔལ་རྡོ་རྗེ་སེམས་དཔའི་ཕྱིའི་དཀྱིལ་འཁོར་རོ། །</p>
<p>གོང་མ་ལྟ་བུ་དེའི་ཕྱེད་ཀྱིས་དེའི་ནང་དུ་ཟླ་བ་ཕྱེད་པའི་དབྱིབས་ལྟ་བུའི་རླུང་གི་དཀྱིལ་འཁོར་དང་ཀ་བ་བརྒྱད་ཀྱིས་ཉེ་བར་མཛེས་པ་དང་། །</p>
<p>ཕྱི་རོལ་དུ་རི་མོ་བཞིས་ཡོངས་སུ་བསྐོར་བའོ། །</p>
<p>ལྷ་མོ་ཐམས་ཅད་ཀྱི་གནས་སུ་ཇི་སྐད་གསུངས་པའི་གདན་རྣམས་ནི་དཀར་མོ་ལ་སོགས་པ་རབ་ཏུ་བརྟག་པར་བྱའོ། །</p>
<p>དེ་ལ་དབུས་སུ་ཧྲཱིཿའི་ཡི་གེ་རྣམ་པར་བསྒོམ་པར་བྱའོ། །</p>
<p>དེའི་ཤར་གྱི་རེའུ་མིག་ལ་ནི་ཧྲཱིཿའོ། །</p>
<p>ལྷོ་རུ་ནི་ཧོའོ། །</p>
<p>ནུབ་ཏུ་ནི་གཱིའོ། །</p>
<p>བྱང་དུ་ནི་ཛིའོ། །</p>
<p>མེ་རུ་ནི་ཧྃ་ངོ་། །</p>
<p>བདེན་བྲལ་དུ་ནི་ཛྃ་ངོ་། །</p>
<p>རླུང་དུ་མྃ་ངོ་། །</p>
<p>དབང་ལྡན་དུ་ཧྃ་ངོ་། །</p>
<p>དཀྱིལ་འཁོར་གྱི་ཕྱི་རོལ་དུ་དགོད་པ་ནི་མེའི་མཚམས་སུ་ནི་ཨྃ་ངོ་། །</p>
<p>བདེན་བྲལ་དུ་ནི་ཨུའོ། །</p>
<p>རླུང་དུ་ནི་ཨེའོ། །</p>
<p>དབང་ལྡན་དུ་ནི་ཨཻ་དགོད་པར་བྱའོ། །</p>
<p>ཤར་གྱི་སྒོ་ལ་ཛཿའོ། །</p>
<p>ལྷོ་རུ་ནི་ཧཱུྃ་ངོ་། །</p>
<p>ནུབ་ཏུ་ནི་པྃ་མོ། །</p>
<p>བྱང་དུ་ནི་ཧོཿད་གོད་པར་བྱའོ། །</p>
<p>ཕྱི་རོལ་དུ་དུར་ཁྲོད་བརྒྱད་ཀྱིས་ཡོངས་སུ་བསྐོར་བའི་དཀྱིལ་འཁོར་བསམས་ཏེ། དེར་དབང་པོ་ལ་སོགས་པའི་འབྱུང་པོ་ཆེན་པོ་བརྒྱད་པོ་འཇིགས་པར་བྱེད་པར་དགོད་པར་བྱའོ། །</p>
<p>ཤར་དུ་ཧ་རི་བཱ་ས་ལ། །</p>
<p>ལྷ་ཡི་ཚོགས་ནི་ཡང་དག་བྲི། །</p>
<p>ལྷོ་རུ་ཙུ་ཏའི་ཤིང་ལ་ནི། །</p>
<p>གཤིན་རྗེའི་གཙོ་བོའི་དབང་ཕྱུག་བྲི། །</p>
<p>ནུབ་ཏུ་ཨ་ཤོ་ཀ་གནས་སུ། །</p>
<p>སྤྲིན་གྱི་རྒྱལ་པོ་དེར་ནི་དགོད། །</p>
<p>དེ་བཞིན་བྱང་དུ་བྱང་ཆུབ་ཤིང་། །</p>
<p>གནོད་སྦྱིན་སྡེ་དཔོན་མཉམ་པར་གཞག །དེ་བཞིན་མེར་ནི་ཀ་རཉྫར། །</p>
<p>དྲང་སྲོང་ཚོགས་ཀྱིས་ཡའི་དག་ཁྱབ། །</p>
<p>བདེན་བྲལ་ལ་ཏཱ་ཛཱ་ཊིར་ནི། །</p>
<p>སྲིན་པོ་ལ་སོགས་དེ་ནས་དགོད། །</p>
<p>རླུང་དུ་པཱརྠི་པ་ལ་ནི། །</p>
<p>རླུང་གི་བདག་པོ་ཡང་དག་བྲི། །</p>
<p>དབང་ལྡན་པ་ཊ་སྠ་ལར་ནི། །</p>
<p>ཡི་དགས་ཚོགས་ནི་ཡང་དག་བྲི། །</p>
<p>དྲག་བཅས་དབང་བཅས་ཉེ་དབང་བཅས། །</p>
<p>ཟླ་བཅས་ཉི་མ་གཤིན་རྗེའི་ཆ། །</p>
<p>རྒྱས་བཏབ་རྨོངས་བྱས་ཟོས་བྱས་ཤིང་། །</p>
<p>ཐལ་བའི་དངོས་བཅས་འཚོ་བར་བྱེད། །</p>
<p>ཐབས་དང་ཤེས་རབ་རྣལ་འབྱོར་གྱིས། །</p>
<p>གཡོན་པར་ཁ་ཊྭཱཾ་བརྟེན་ནས་སུ། །</p>
<p>དྲིལ་བུ་སིལ་སིལ་སྒྲ་སྒྲོགས་ཤིང་། །</p>
<p>ཁྲག་གིས་བཀང་བའི་ཐོད་པ་བསྣམས། །</p>
<p>གཡས་སུ་རྡོ་རྗེ་འབར་བ་སྟེ། །</p>
<p>འཇིགས་པ་ཡང་ནི་འཇིགས་པར་མཛད། །</p>
<p>སྐྱིལ་ཀྲུང་ཕྱེད་པ་བྱས་ནས་ནི། །</p>
<p>ཉིད་ཀྱི་བརླ་སྟེང་གཡོན་པ་མནན། །</p>
<p>ཚངས་པ་ལ་སོགས་མནན་པ་དེ། །</p>
<p>གྲགས་པ་ཉེ་བར་མི་ཟ་སྟེ། །</p>
<p>ཀུན་དུ་འོད་ཟེར་སྣ་ཚོགས་ཀྱིས། །</p>
<p>སངས་རྒྱས་སྤྲིན་དང་མཉམ་པ་འདིས། །</p>
<p>སྤྲོ་བ་ཡང་ནི་སྦྱིན་པར་བྱ། །</p>
<p>དེ་ལྟར་རྣལ་འབྱོར་པས་བསྒོམས་ན། །</p>
<p>དངོས་གྲུབ་མྱུར་དུ་ཐོབ་པར་འགྱུར། །</p>
<p>དཔལ་ཡང་དག་པར་སྦྱོར་བ་ལས་བྱུང་བ་སྟེ་བརྟག་པའི་རྒྱལ་པོ་གསུམ་པའོ།། །</p>
<p>།བཅོམ་ལྡན་རྣལ་འབྱོར་རྣལ་འབྱོར་མའི། །</p>
<p>ངག་གི་ཕྱག་རྒྱའི་མཚན་ཉིད་ཅི། །</p>
<p>གསང་བ་ཉན་པར་འཚལ་ལགས་ན། །</p>
<p>ཐུབ་པ་ཆེན་པོས་བཤད་དུ་གསོལ། །</p>
<p>དེ་ནས་བཅོམ་ལྡན་འདས་མཁའ་འགྲོ་མ་རྣམ་པར་རྒྱལ་བའི་སྟོབས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་མཁའ་འགྲོ་མའི་དམ་ཚིག་གི་ཕྱག་རྒྱ་བཀའ་སྩལ་པ། ཀོལླ་ཨི་རིཊྛི་ཨ་བོལླ། མུམྨུ་ཎི་རེ་ཀཀྐོ་ལཱ། གྷ་ཎ་ཀི་པཱིནྣ་ཧོ་བཱཛྫཾ་ཨི། ཀཱ་རུ་ཎེ་ཀི་ཨ་ཨི་ན་རོ་ལཱ། ཏ་ཧོཾ་བ་ལཱ་ཁཱཛྫ་ཨི། གྷ་ཌེ་མ་ཨ་ཎཱ་པིཛྫ་ཨི། ཧ་ལེ་ཀཱ་ལིཉྫ་ར་པ་ཎི་ཨ་ཨི། དུ་དྷུ་ར་བཛྫ་ཨ་ཨི། ཙ་ཨུ་ས་མ་ཀཱསྠུ་ར་སི་ཧླཱ། ཀཔྤུ་རུ་ལཱ་ཨི་ཨ་ཨི། མ་ལ་ཨིནྡྷ་ཎྃ་ཤ་ལི་ཛ། ཏ་ཧིཾ་བྷ་རུ་ཁ་ཨི་ཨ་ཨི། ཕྲེཾ་ཁ་ཎ་ཁེཊྚ་ཀ་རནྟེ། ཤུདྡྷ་ཨ་ཤུདྡྷ་ན་མུ་ཎི་ཨ་ཨི། ཎི་རྃ་ཤུ་ཨང་ག་ཅེ་ཌཱ་བི་ཨ། ཏ་ཧིཾ་ཛ་ས་རཱ་བ་པ་ཎི་ཨ་ཨི། མ་ལ་ཨ་ཛྃ་ཀུན་དུ་རུ་བཱཊྚ་ཨི། ཌིཾ་ཌི་མ་ཏ་ཧིཎྞ་བཛྫ་ཨ་ཨི། མུ་ཁེ་གྷོ་གྷུ་གུ་གྷུ། མུ་གྷུ་ལུ་གྷུ། དྲེཥྚཱ། འདི་རྣམས་བལྟས་ནས་རྣལ་འབྱོར་པས་མཚན་མ་གསུངས་པ་ཞེས་བྱ་བ་ལ་སྤྲོ་བར་བྱའོ། །</p>
<p>ཌཱ། ཌཱི། བུ། སུ། མཱ། ཡོ། བྷི། དྷཱི། ལུ། སྟྲཱི། ས། པེ། ཕཱི། བྷ། བྷུ། པཱི། བྷུ། ཧཱི། ག །ཏྲི། ཀུ། ཧཱ། ཛཱ། ཀེ། བྷ། སྭཱ། པུ། ཛཱ། ཨོ། ཨ། གོ། རཱ། དེ། མཱ། ཀཱ། ཨོ། ཏྲི། ཀོ། ཀ། ལ། ཀཱ། ཧི། པྲེ། གྲྀ། སཽ། སུ། ནཱ། ཤི། མ། ཀུ། དེ་ནས་ངག་གིཙྪོ་མ་ཡི། །</p>
<p>ཆོ་གའི་རིམ་པ་བཤད་པར་བྱེ། །</p>
<p>གང་གིས་སྤུན་དང་སྲིང་མོར་ཡང་། །</p>
<p>ཐེ་ཚོམ་མེད་པར་ཤེས་བྱ་བ། །</p>
<p>པོ་ཏྃ་གཱི་དང་། པྲ་ཏི་པོ་ཏྃ་གཱི་དང་། ག་མུ་དང་། ལུམྦ་དང་། ནི་ག་ར་དང་། ཙ་ཊུ་ཀྃ་དང་། ཧྲྀ་ད་ཡྃ་དང་། ཀཽ་ར་བ་དང་། ཀརྞྞི་ཀཱ་དང་། ཨ་ལི་ཀ་ར་ཎྃ་དང་། བ་རཱ་ཧ་དང་། ཤྲ་ཝ་ཎ་དང་། མནྫ་ན་དང་། ན་རཿདང་། ཏཱ་ལི་ཀཱ་དང་། ན་ར་ཀྃ་དང་། ཨ་མྲུ་ཀྃ་དང་། ཀཱ་ཁི་ལ་དང་། སྭ་ས་ཎྃ་དང་། པ་རི་དྷིཿདང་། བི་ར་དྷིཿདང་། ཀྲུ་རཱ་དང་། ཨནྟཿདང་། ཨ་ལི་ཀཱ་དང་། བྷ་གི་ནཱི་དང་། མུ་ད་ཀྃ་དང་། གྲྀ་ཧ་ཎ་དང་། མུ་དྲཱ་དང་། དནྟ་སྤཪྴ་ཛི་ཧྭཱ་དང་། གནྡྷ་བ་ཧི་ནཱི་དྃང་། ཨཱ་ག་མ་ནྃ་དང་། སྠཱ་ནཱ་ཏ་དང་། ཀི་ར་ཎཿདང་། གོ་མ་དང་། ནཱ་དཱ་དང་། ལམྦོ་ད་ར་དང་། དནྟཿདང་། ནི་རོ་དྷ་དང་། བི་ཛྙ་པྟི་དང་། དྷུ་རྱ་དང་། དྷུ་མྲ་པྲི་ཡ་དང་། སཱ་ནུ་དང་། ས་རི་ཏཿདང་། ཨྃ་གུ་ལྱཱ་དང་། བ་ད་ནྃ་དང་། རཱ་ཛི་ཀཱ་དང་། ཨ་ད་ནཱ་དང་། པྃ་ཀྟི་དང་། ཙྪྣན་དོ་དང་། ཙ་ལོཿདང་། མྲྀ་ག་པ་ཏི་དང་། མཎྜ་ལྃ་དང་། ས་མྃ་དང་། ཕལ་གུ་ཥཾ་དང་། མ་ཧཱ་ཀྵ་རྃ་དང་། ཙྪཱ། ནཱ། གོ་དང་། མ་དང་། བྷ་དང་། ཧཱ་དང་། ཨ་པྱ་ཀཱ་དང་། སྠ་དང་། དནྟ་སྤཪྴ་ནེ་དང་། མུ་ཁ་སྤཪྴ་ནེ་དང་། ཧོ་དང་། ཧྲཱི་ཀཱ་དང་། ཤཱུ་ནྱ་སྤཪྴ་ནེ་དང་། ཨུ་རུ་སྤཪྴ་ནེ་དང་། སྟེང་དང་། འོག་ཏུ་ཡོད་པ་ནི་ཕྱག་རྒྱ་དང་ཕྱག་རྒྱའི་ལན་དུ་གསུངས་སོ། །</p>
<p>ཡི་གེ་དང་ངག་གི་ཙྪོ་མ་སྟེ་བཞི་པ་ལས་རབ་ཏུ་བྱེད་པ་དང་པོའོ།། །</p>
<p>།རྡོ་རྗེ་སྙིང་པོ་སྙིང་རྗེ་ཆེ། །</p>
<p>ཡིད་ནི་གཅིག་ཏུ་གྱུར་པས་ཉོན། །</p>
<p>གཟུགས་ཅན་མ་དང་འོ་བྱེད་མ། །</p>
<p>ལཱ་མཱ་ཡོངས་གྱུར་བྱིས་བཅས་མོ། །</p>
<p>མི་ལྡོག་མོ་དང་འདོད་པ་མོ། །</p>
<p>འདི་དག་མཁའ་འགྲོ་བདུན་དུ་གསུངས། །</p>
<p>མངོན་པར་ཞེན་པས་ལྟ་བ་དང་། །</p>
<p>སྨིན་མ་ཡོན་པོར་གང་བྱེད་ཅིང་། །</p>
<p>སྔོན་གྱི་གཟུགས་ནི་སྡུད་པ་དང་། །</p>
<p>ཕྱིས་ནི་འཇིགས་པར་བྱེད་པ་ཡང་། །</p>
<p>དེ་ནི་གཟུགས་ཅན་མར་ཤེས་བྱ། །</p>
<p>དཔའ་བོས་གཉིས་མེད་བསྟན་པའོ། །</p>
<p>སྡུག་པའམ་གལ་ཏེ་མི་སྡུག་པའི། །</p>
<p>བྱིས་པ་ལྟ་ཞིང་འོ་བྱེད་མ། །</p>
<p>དེ་ནི་འོ་བྱེད་མར་ཤེས་བྱ། །</p>
<p>མཁའ་འགྲོ་མཆོག་ཀྱང་དེ་ཉིད་ཡིན། །</p>
<p>བྱོལ་སོང་ལྟ་སྟངས་ཁྲོ་གཉེར་གདོང་། །</p>
<p>འདི་ནི་སྨིན་སྒྱུར་སྡིགས་པར་བྱེད། །</p>
<p>གཞན་དུ་དབུགས་ཀྱིས་འཇིགས་བྱེད་མ། །</p>
<p>དེ་ནི་ལཱ་མཱར་རྣམ་པར་བསྟན། །</p>
<p>ཕག་དང་ཅེ་སྤྱང་བྱི་ལ་དང་། །</p>
<p>རྟ་རྣམས་ཐམས་ཅད་འཇིགས་བྱེད་མ། །</p>
<p>དེ་ནི་ཡོངས་གྱུར་མ་རུ་གསུངས། །</p>
<p>རབ་ཏུ་དགའ་ཞིང་གསལ་བར་དགོད། །</p>
<p>སོང་བར་གྱུར་ནས་མི་ལྡོག་མ། །</p>
<p>དེ་ནི་བྱིས་བཅས་མོ་རུ་གསུངས། །</p>
<p>གང་ཞིག་སྐྱོ་བས་ལག་པ་འམ། །</p>
<p>བོང་པ་འམ་ནི་རྐང་པས་སམ། །</p>
<p>གོས་མཐའ་མ་ཡང་ན་ཤིང་གིས་ནི། །</p>
<p>དེས་རེག་པ་ནི་འཚོ་མི་འགྱུར། །</p>
<p>དེ་ནི་མི་ལྡོག་མར་ཤེས་བྱ། །</p>
<p>རྒོད་དང་སྨྲ་དང་ངུ་བ་དང་། །</p>
<p>གློ་བུར་དུ་ནི་ཁྲོ་འགྱུར་བ། །</p>
<p>དེ་ནི་འདོད་པ་མར་ཤེས་བྱ། །</p>
<p>མཁའ་འགྲོ་རྣལ་འབྱོར་མར་གསུངས་སོ། །</p>
<p>ཐོད་པ་དགྲ་སྟ་མཆེ་བ་དང་། །</p>
<p>ཆུ་སྲིན་རྒྱལ་མཚན་རལ་གྲི་དང་། །</p>
<p>འཕང་མདུང་དང་ནི་བདུན་དུ་གསུངས། །</p>
<p>ཡང་དག་སྦྱོར་བའི་ཆོ་ག་འདི། །</p>
<p>རྣལ་འབྱོར་རིག་པས་རྟག་ཏུ་མཆོད། །</p>
<p>ལུས་སྲུལ་མོའི་མཚན་མ་དང་ཕྱག་རྒྱ་སྟེ་བཞི་པ་ལས་རབ་ཏུ་བྱེད་པ་གཉིས་པའོ།། །</p>
<p>།དེ་ནས་ལཱ་མཱའི་མཚན་ཉིད་ནི། །</p>
<p>ཡང་དག་རབ་ཏུ་བཤད་པར་བྱ། །</p>
<p>དམར་ཞིང་དཀར་བའི་བུད་མེད་གང་། །</p>
<p>པདྨའི་འདབ་མ་ལྟ་བུའི་འོད། །</p>
<p>དཀར་པོའི་གོས་ལ་རྟག་དགའ་ཞིང་། །</p>
<p>ཙན་དན་སར་པའི་དྲི་དང་ལྡན། །</p>
<p>བདེ་གཤེགས་འདུས་པ་ཉིད་ལ་དགའ། །</p>
<p>ཆགས་ཤིང་མཐོང་ན་རྗེས་འགྲོ་མ། །</p>
<p>ཁྱིམ་དུ་པདྨ་འདྲི་བྱེད་པ། །</p>
<p>པདྨ་གར་དབང་རིགས་ལས་བྱུང་། །</p>
<p>སྨིན་མའི་དབུས་སུ་རྩེ་གསུམ་སོན། །</p>
<p>ལུས་ནི་སྔོ་སངས་སྐྱ་བ་དང་། །</p>
<p>ཨུཏྤལ་སྔོན་པོའི་དྲི་དང་མཚུངས། །</p>
<p>ཁྱིམ་དུ་རྡོ་རྗེ་བྲིས་ནས་ནི། །</p>
<p>རྟག་ཏུ་མཆོད་པ་བྱེད་པ་ནི། །</p>
<p>ཧེ་རུ་ཀ་དཔལ་རིགས་བྱུང་བ། །</p>
<p>དེ་ནི་མཁའ་འགྲོ་མར་ཤེས་བྱ། །</p>
<p>མིག་དམར་དཀར་དང་དམར་བ་དང་། །</p>
<p>དེ་བཞིན་རྐང་པ་ལག་པ་དམར། །</p>
<p>ར་སྐྱེས་ཁྱིམ་བྱ་དག་གིས་ཀྱང་། །</p>
<p>རྟག་ཏུ་དགའ་བར་གྱུར་པ་དང་། །</p>
<p>དེ་ཡི་ཁྱིམ་དུ་རྡོ་རྗེ་ནི། །</p>
<p>བྲིས་ནས་རྟག་ཏུ་མཆོད་བྱེད་པ། །</p>
<p>ཧེ་རུ་ཀ་དཔལ་རིགས་བྱུང་བ། །</p>
<p>མཁའ་འགྲོར་འདི་ལ་ཐེ་ཚོམ་མེད། །</p>
<p>འཁོར་ལོ་གང་གི་དཔྲལ་བའམ། །</p>
<p>ལག་པར་ཡང་ནི་མཐོང་གྱུར་པའི། །</p>
<p>སེར་ཞིང་སྔོ་སངས་བུད་མེད་གང་། །</p>
<p>རྟག་ཏུ་གོས་སེར་དགའ་བ་ཉིད། །</p>
<p>མེ་ཏོག་དཀར་པོའི་དྲི་ཆེན་དང་། །</p>
<p>སྐལ་བཟང་ཕུན་སུམ་ཚོགས་མ་དེ། །</p>
<p>ཁྱིམ་དུ་འཁོར་ལོ་འདྲི་བར་བྱེད། །</p>
<p>དེ་བཞིན་གཤེགས་པའི་རིགས་རྗེས་འགྲོ། །</p>
<p>གནག་ཅིང་སྔོ་སངས་བུད་མེད་གང་། །</p>
<p>སོ་ནི་དཀར་ཞིང་མཐོ་བ་དང་། །</p>
<p>རྟག་ཏུ་གདུག་པའི་གཡོན་པ་ནི། །</p>
<p>སྐྲ་ནི་རྟག་ཏུ་གྲོལ་བ་ཡིན། །</p>
<p>རྟག་ཏུ་ཁྲུས་ལ་དགའ་བ་དང་། །</p>
<p>སྤྱོད་ཅིང་མང་དུ་སྨྲ་བ་དང་། །</p>
<p>རྡོ་རྗེ་ཁྱིམ་དུ་བྲིས་ནས་ནི། །</p>
<p>རྟག་ཏུ་མཆོད་པ་བྱེད་པ་ནི། །</p>
<p>རྡོ་རྗེ་ཕག་མོའི་རིགས་ལས་བྱུང་། །</p>
<p>དཀར་ཞིང་གསེར་དང་མཚུངས་པ་དང་། །</p>
<p>འབར་བའི་མིག་དང་བ་སྤུ་གང་། །</p>
<p>རྡོ་རྗེ་གང་གི་དཔྲལ་བའམ། །</p>
<p>ལག་པར་ཡང་ནི་མཐོང་གྱུར་པ། །</p>
<p>རྟག་ཏུ་རྒྱལ་སྲིད་དགའ་བ་དང་། །</p>
<p>སྙེམས་ཤིང་བདེན་པར་སྨྲ་བ་དང་། །</p>
<p>མ་ལི་ཀ་ཡི་དྲི་དང་ལྡན། །</p>
<p>ཁྱིམ་དུ་རྡོ་རྗེ་བྲིས་ནས་ནི། །</p>
<p>རྟག་ཏུ་མཆོད་པ་བྱེད་པ་ནི། །</p>
<p>དུམ་སྐྱེས་མ་ཡི་རིགས་ལས་བྱུང་། །</p>
<p>རྣལ་འབྱོར་དབང་ཕྱུག་ཆེན་མོ་མཆོག །ཤ་ལ་དགའ་བའི་བུད་མེད་གང་། །</p>
<p>མིག་སྨན་ནག་པོ་ལྟ་བུའི་འོད། །</p>
<p>དཔྲལ་བར་མདུང་རྩེའི་རྣམ་པ་ཉིད། །</p>
<p>དྲག་ཤུལ་ལས་ལ་དགའ་བ་གང་། །</p>
<p>རྟག་ཏུ་དུར་ཁྲོད་འགྲོ་གང་དང་། །</p>
<p>འཇིགས་མེད་སྐྱུགས་བྲོ་མེད་པ་དང་། །</p>
<p>གང་གི་དཔྲལ་བར་བསྡུས་ནས་ནི། །</p>
<p>ཁྱིམ་དུ་ཐོད་པ་འདྲི་བྱེད་ཅིང་། །</p>
<p>རྟག་ཏུ་མཆོད་པ་བྱེད་པ་ནི། །</p>
<p>ཧེ་རུ་ཀ་ཡི་རིགས་ལས་བྱུང་། །</p>
<p>ཆར་སྤྲིན་མདོག་འདྲའི་བུད་མེད་གང་། །</p>
<p>སོ་ནི་མི་མཉམ་པར་གནས་ཤིང་། །</p>
<p>རྟག་ཏུ་དྲག་ཤུལ་ལས་རྣམས་དང་། །</p>
<p>གཡོན་པའི་མཆེ་བ་བྱུང་བ་ནི། །</p>
<p>ཁྱིམ་དུ་དགྲ་སྟ་འདྲི་བྱེད་ཅིང་། །</p>
<p>རྟག་ཏུ་མཆོད་པ་བྱེད་པ་ནི། །</p>
<p>རྣམ་པར་འདྲེན་པའི་རིགས་བྱུང་བ། །</p>
<p>དེ་ནི་མཁའ་འགྲོར་ཐེ་ཚོམ་མེད། །</p>
<p>གང་གི་སྐྲ་ནི་ལི་བ་དང་། །</p>
<p>བཞིན་ནི་ཡོངས་སུ་ཟླུམ་པ་དང་། །</p>
<p>རྟག་ཏུ་ཁ་ལ་སྨ་ར་དང་། །</p>
<p>སྨིན་མ་རིང་ཞིང་བ་སྤུ་དང་། །</p>
<p>གོས་དཀར་གཙང་ཞིང་ཞི་བ་དང་། །</p>
<p>མི་བསྐྱོད་བདེན་པར་སྨྲ་བ་དང་། །</p>
<p>རྟག་ཏུ་དམ་པའི་ཆོས་དགའ་བ། །</p>
<p>དཔའ་བོའི་སྲིང་མོར་དེ་ཤེས་བྱ། །</p>
<p>པདྨའི་ཕྱག་རྒྱ་སྦྱིན་པར་བྱ། །</p>
<p>ཡང་ན་རུ་སྦལ་ཕྱག་རྒྱ་བྱ། །</p>
<p>རིལ་བ་སྤྱི་བླུགས་མཆོད་བྱེད་པ། །</p>
<p>ཕྱག་རྒྱའི་ལན་དུ་བརྗོད་པར་བྱ། །</p>
<p>དེ་ནི་ཚེས་བཅུའི་རེས་དག་ལ། །</p>
<p>ཁྱིམ་དུ་པདྨ་འདྲི་བར་བྱེད། །</p>
<p>མ་མཆུ་འཕྱང་ཞིང་མིག་ཡངས་མ། །</p>
<p>མིག་ནི་དམར་ཞིང་སེར་བ་དང་། །</p>
<p>ཆེ་ཞིང་སྐལ་བཟང་ནོར་དང་ལྡན། །</p>
<p>སེར་ཞིང་ཙམ་པ་ལྟ་བུ་ཉིད། །</p>
<p>རིང་ཞིང་ལག་པ་རིང་བ་དང་། །</p>
<p>སྣ་ཚོགས་གོས་ལ་དགའ་བ་དང་། །</p>
<p>རི་མོ་གསུམ་ནི་དཔྲལ་བ་འམ། །</p>
<p>སྟེང་གི་མཚམས་སུ་ངེས་པར་གནས། །</p>
<p>རྒོད་པ་དང་ནི་དགའ་བ་ཉིད། །</p>
<p>ལམ་གྱི་རྣམ་པ་གནོན་ཅིང་གནས། །</p>
<p>གཡུལ་དུ་ཤི་བ་རྣམས་ཀྱི་ནི། །</p>
<p>གཏམ་ལ་རྟག་ཏུ་དགའ་བ་ཉིད། །</p>
<p>དེ་འདྲའི་རབ་མྱོས་མཐོང་ནས་ནི། །</p>
<p>མདུང་རྩེའི་ཕྱག་རྒྱ་རབ་བསྟན་བྱ། །</p>
<p>རྐང་པ་གཡོན་པ་བསྐུམས་པ་ཡི། །</p>
<p>གར་ཉིད་ཀྱང་ནི་རབ་བསྟན་བྱ། །</p>
<p>གཡོན་གྱིས་ཡོངས་སུ་བསྐོར་བ་ནི། །</p>
<p>ཕྱག་རྒྱའི་ལན་དུ་བརྗོད་པར་བྱ། །</p>
<p>བཅུ་བཞི་བ་དང་བརྒྱད་པ་ལ། །</p>
<p>ཁྱིམ་དུ་མདུང་རྩེ་བྲིས་ཤིང་མཆོད། །</p>
<p>འཇིག་རྟེན་དབང་ཕྱུག་མཚན་ཉིད་ཡིན། །</p>
<p>དམར་ཞིང་དཀར་བའི་བུད་མེད་གང་། །</p>
<p>མིག་ནི་ལྗང་ཞིང་སེར་བ་དང་། །</p>
<p>དེ་བཞིན་སྐྲ་ནི་འཁྱིལ་བ་དང་། །</p>
<p>དར་དཔྱངས་བཅིངས་པར་སྣང་བ་ཉིད། །</p>
<p>རི་མོ་གཅིག་པར་རབ་ཏུ་གནས། །</p>
<p>དེ་བཞིན་སྟེང་དུ་རིང་བ་དང་། །</p>
<p>རྟག་ཏུ་གོས་དམར་ལ་དགའ་ཞིང་། །</p>
<p>རྟག་ཏུ་རྒོད་ཅིང་གླུ་ལེན་དང་། །</p>
<p>གློ་བུར་དུ་ནི་ཁྲོ་བ་དང་། །</p>
<p>ཁྱད་པར་དུ་ནི་སེམས་གཡོ་དང་། །</p>
<p>རྩོད་པ་རྟག་ཏུ་དགའ་བ་ཉིད། །</p>
<p>དེ་འདྲའི་རབ་མྱོས་མཐོང་ནས་ནི། །</p>
<p>འཕང་མདུང་ཕྱག་རྒྱ་རབ་བསྟན་བྱ། །</p>
<p>གཉིས་པ་ཡིས་ཀྱང་འབད་པ་ཡིས། །</p>
<p>དྲིལ་བུའི་ཕྱག་རྒྱ་རབ་ཏུ་སྦྱིན། །</p>
<p>གཡོན་གྱིས་ཡོངས་སུ་བསྐོར་བ་ནི། །</p>
<p>ཕྱག་རྒྱའི་ལན་དུ་བརྗོད་པར་བྱ། །</p>
<p>ཐུང་ཞིང་བྱིན་པ་སྦོམ་པ་དང་། །</p>
<p>རྟག་ཏུ་གོས་སེར་དགའ་བ་དང་། །</p>
<p>མགྲིན་པ་ནས་ནི་གོས་འཕྱང་བ། །</p>
<p>དེ་འདྲའི་རབ་མྱོས་མཐོང་ནས་ནི། །</p>
<p>འཁོར་ལོའི་ཕྱག་རྒྱ་རབ་བསྟན་བྱ། །</p>
<p>གཉིས་པའང་རབ་ཏུ་འབད་པས་ནི། །</p>
<p>དུང་གི་ཕྱག་རྒྱ་སྦྱིན་པར་བྱ། །</p>
<p>དེ་བཞིན་ཡོངས་སུ་བསྐོར་བ་ཉིད། །</p>
<p>དེ་ཡི་དུས་ནི་བཅུ་བཞི་ལ། །</p>
<p>ཁྱིམ་དུ་རྡོ་རྗེ་འདྲི་བར་བྱེད། །</p>
<p>ཡན་ལག་ཀུན་ལ་བ་སྤུར་བཅས། །</p>
<p>མིག་ནི་ནག་ཅིང་སེར་བ་དང་། །</p>
<p>གཙིགས་ཤིང་རྣམ་འགྱུར་འཇིགས་པ་དང་། །</p>
<p>བཞིན་སྦོམ་ཁ་ནི་སྦོམ་པ་དང་། །</p>
<p>མ་མཆུ་འཕྱང་ཞིང་ཁུང་མིག་དང་། །</p>
<p>སྣ་ནི་ཉམས་པར་གྱུར་པ་དང་། །</p>
<p>རྟག་ཏུ་དྲི་ཟ་འདོད་པ་དང་། །</p>
<p>སྤྲིན་གྱི་ཁ་དོག་ལྟོ་ཆེ་བ། །</p>
<p>དེ་འདྲའི་རབ་མྱོས་མཐོང་ནས་ནི། །</p>
<p>ཀླུ་ཡི་ཕྱག་རྒྱ་རབ་སྦྱིན་བྱ། །</p>
<p>གཉིས་པ་ཡང་ནི་འབད་པ་ཡིས། །</p>
<p>འཕང་མདུང་ཕྱག་རྒྱ་སྦྱིན་པར་བྱ། །</p>
<p>ཡོངས་སུ་བསྐོར་བ་གོང་མ་བཞིན། །</p>
<p>དེ་ནི་བཅུ་གཅིག་ཆེས་ལ་ནི། །</p>
<p>མཆེ་བ་འདྲི་ཞིང་རྟག་ཏུ་མཆོད། །</p>
<p>མཚན་མའི་ཕྱག་རྒྱ་སྟེ་བཞི་པ་ལས་རབ་ཏུ་བྱེད་པ་གསུམ་པའོ།། །</p>
<p>།དེ་ནས་ཡན་ལག་ཕྱག་རྒྱ་ཡི། །</p>
<p>མཚན་ཉིད་ཡང་དག་རབ་བཤད་བྱ། །</p>
<p>བུད་མེད་གང་ཞིག་སྤྱི་གཙུག་རེག །སྤྱི་བོ་དེ་ལ་རབ་བསྟན་བྱ། །</p>
<p>གང་ཞིག་དཔྲལ་བ་སྟོན་པ་ལ། །</p>
<p>མཁུར་ཚོས་དེ་ལ་རབ་བསྟན་བྱ། །</p>
<p>གང་ཞིག་སོ་ནི་སྟོན་པ་ལ། །</p>
<p>ལྕེ་ནི་དེ་ལ་རབ་བསྟན་བྱ། །</p>
<p>གང་ཞིག་མ་མཆུ་སྟོན་པ་ལ། །</p>
<p>ཀོས་ཀོ་དེ་ལ་རབ་བསྟན་བྱ། །</p>
<p>གང་ཞིག་མགྲིན་པ་རེག་པ་ལ། །</p>
<p>ལྟོ་བ་དེ་ལ་རབ་བསྟན་བྱ། །</p>
<p>གང་ཞིག་ལྟོ་བ་སྟོན་པ་ལ། །</p>
<p>ལྟེ་བ་དེ་ལ་རབ་བསྟན་བྱ། །</p>
<p>གང་ཞིག་མཇུག་མ་སྟོན་པ་ལ། །</p>
<p>ས་ནི་དེ་ལ་རབ་བསྟན་བྱ། །</p>
<p>གང་ཞིག་གསང་བ་སྟོན་པ་ལ། །</p>
<p>ལིང་ག་དེ་ལ་རབ་བསྟན་བྱ། །</p>
<p>གང་ཞིག་པུས་མོ་སྟོན་པ་ལ། །</p>
<p>བྱིན་པ་དེ་ལ་རབ་བསྟན་བྱ། །</p>
<p>གང་ཞིག་ལག་པ་སྟོན་པ་ལ། །</p>
<p>དཔུང་པ་དེ་ལ་རབ་བསྟན་བྱ། །</p>
<p>གང་ཞིག་རྐང་པ་སྟོན་པ་ལ། །</p>
<p>རྐང་མཐིལ་དེ་ལ་རབ་བསྟན་བྱ། །</p>
<p>གང་ཞིག་སོར་མོ་སྟོན་པ་ལ། །</p>
<p>སེན་མོ་དེ་ལ་རབ་བསྟན་བྱ། །</p>
<p>གང་ཞིག་ས་ནི་སྟོན་པ་ལ། །</p>
<p>ནམ་མཁའ་དེ་ལ་རབ་བསྟན་བྱ། །</p>
<p>གང་ཞིག་ནམ་མཁའ་སྟོན་པ་ལ། །</p>
<p>ཉི་མ་དེ་ལ་རབ་བསྟན་བྱ། །</p>
<p>གང་ཞིག་ཆུ་བོ་སྟོན་པ་ལ། །</p>
<p>རྒྱ་མཚོ་དེ་ལ་རབ་བསྟན་བྱ། །</p>
<p>གང་ཞིག་སོར་མོ་གཅིག་སྟོན་པ། །</p>
<p>ལེགས་པར་འོངས་ཞེས་བརྗོད་པ་ཡིན། །</p>
<p>གང་ཞིག་སོར་མོ་གཉིས་སྟོན་པ། །</p>
<p>ཤིན་ཏུ་ལེགས་འོངས་བརྗོད་པ་ཡིན། །</p>
<p>གཡས་པའི་སྨིན་མ་སྒྱུར་ཚུལ་དང་། །</p>
<p>གཡོན་པའི་སྨིན་སྒྱུར་ཚུལ་སྟོན་པ། །</p>
<p>སློབ་དཔོན་གཉིས་དང་འདུ་བ་སྟོན། །</p>
<p>རྒྱུད་ཐམས་ཅད་ཀྱི་གསང་བ་ཡང་དག་པར་སྦྱོར་བ་ལས་བྱུང་བ་རྡོ་རྗེ་མཁའ་འགྲོ་མའི་བརྡ་སྟེ་བརྟག་པའི་རྒྱལ་པོ་བཞི་པའོ།། །</p>
<p>།དེ་ནས་སྐྱེ་བོ་དམ་པ་ཀུན། །</p>
<p>འདུ་བ་ཡང་དག་རབ་བཤད་བྱ། །</p>
<p>དེ་ལ་ཟས་གཅིག་བཟའ་བར་བྱ། །</p>
<p>སྣོད་གཉིས་སུ་ཡང་མ་ལུས་བརྩོན། །</p>
<p>ཀྱེ་བཅོམ་ལྡན་འདས་འདུ་བའི་གནས་གང་ལགས། བཅོམ་ལྡན་འདས་ཀྱིས་བཀའ་སྩལ་པ། །</p>
<p>གནས་དང་ཉེ་བའི་གནས་དང་ནི། །</p>
<p>ཞིང་དང་དེ་བཞིན་ཉེ་བའི་ཞིང་། །</p>
<p>ཙྪན་དོ་ཉེ་བའི་ཙྪན་དོ་ཧ། །</p>
<p>འདུ་བ་དེ་བཞིན་ཉེ་འདུ་བ། །</p>
<p>དུར་ཁྲོད་ཉེ་བའི་དུར་ཁྲོད་དང་། །</p>
<p>འཐུང་གཅོད་ཉེ་བའི་འཐུང་གཅོད་ཉིད། །</p>
<p>འདི་རྣམས་ས་ནི་བཅུ་གཉིས་ཏེ། །</p>
<p>ས་བཅུའི་དབང་ཕྱུག་མགོན་པོ་ཉིད། །</p>
<p>འདི་ནི་གཞན་གྱིས་བརྗོད་མི་བྱ། །</p>
<p>ཀྱེ་བཅོམ་ལྡན་འདས་གནས་ལ་སོགས་པ་གང་ལགས། །</p>
<p>དེ་བཞིན་དུ་ས་བཅུ་གཉིས་པོ་རྣམས་རྒྱ་ཆེན་པོ་ལས་བྱུང་བ་བཀའ་དྲིན་གྱིས་བསྐྱབ་ཏུ་གསོལ། བཅོམ་ལྡན་འདས་ཀྱིས་བཀའ་སྩལ་པ། །</p>
<p>གནས་ནི་ཛཱ་ལན་དྷ་རར་གསུངས། །</p>
<p>དེ་བཞིན་དུ་ཨོཌྱཱན་ཉིད། །</p>
<p>གནས་ནི་ཀོལླ་གི་རི་དང་། །</p>
<p>དེ་བཞིན་ཨར་བུ་ད་ཉིད་དོ། །</p>
<p>ཉེ་གནས་གོ་དཱ་བ་རི་ཉིད། །</p>
<p>དེ་བཞིན་དགའ་བའི་དབང་ཕྱུག་དང་། །</p>
<p>དེ་བཞིན་དེ་བཱི་ཀོ་ཊར་བཤད། །</p>
<p>དེ་བཞིན་མཱ་ལ་ཝ་ཉིད་དང་ཙ། །</p>
<p>དེ་བཞིན་ཀ་མ་རཱུ་པར་གསུངས། །</p>
<p>ཨོ་དྲ་ཞིང་ནི་ཉིད་དུ་གསུངས། །</p>
<p>ཉེ་ཞིང་ཏྲི་ཤ་ཀུ་ནི་དང་། །</p>
<p>དེ་བཞིན་ཀོ་ཤ་ལ་ཉིད་དང་། །</p>
<p>ཀ་ལི་ཀར་ནི་ཅི་གསུངས་པའོ། །</p>
<p>དེ་བཞིན་ལམ་བཱ་ཀ་ཉིད་དང་། །</p>
<p>ཀཱཉྩི་ཁ་བའི་གནས་ཉིད་ནི། །</p>
<p>ཙྪན་དོར་ཡང་དག་གསུངས་པ་དང་། །</p>
<p>ཉེ་བ་ཡི་ཡང་ཙྪན་དོའོ། །</p>
<p>པྲེ་ཏ་ཨ་ཧི་བ་སི་གསུངས། །</p>
<p>དེ་བཞིན་ཁྱིམ་གྱི་ལྷ་ཉིད་དང་། །</p>
<p>སཽ་རཱཥྚ་རང་གསེར་གླིང་ཉིད། །</p>
<p>འདུ་བ་དེ་བཞིན་ཉེ་འདུ་བ། །</p>
<p>ནཱ་ག་ར་དང་སིན་དྷཱུ་ནི། །</p>
<p>དུར་ཁྲོད་ཉིད་དུ་བརྗོད་པ་དང་། །</p>
<p>མ་རུ་དང་ནི་ཀུ་ལུ་ཏཱ། །</p>
<p>ཉེ་བ་ཡི་ནི་དུར་ཁྲོད་ཉིད། །</p>
<p>སྙིང་རྗེ་དེ་བཞིན་ལས་ཀྱི་བྲང་། །</p>
<p>ཧ་རི་ཀེ་ལ་ཉིད་དང་ནི། །</p>
<p>ལན་ཚྭའི་རྒྱ་མཚོའི་ནང་སོང་དང་། །</p>
<p>བིནྡྷཱ་གཞོན་ནུའི་གྲོང་ཁྱེར་ཉིད། །</p>
<p>འཐུང་གཅོད་ཉེ་བའི་འཐུང་གཅོད་དོ། །</p>
<p>དེ་དང་ཉེ་བ་དུར་ཁྲོད་ཉིད། །</p>
<p>རབ་སོང་དགེ་འདུན་རྒྱ་མཚོའི་འགྲམ། །</p>
<p>སྐྱེད་མོས་ཚལ་དང་རྫིང་བུའི་འགྲམ། །</p>
<p>ཉེ་བའི་དུར་ཁྲོད་བརྗོད་པར་བྱ། །</p>
<p>དེ་ནས་གནས་ལ་ལྷག་པར་གནས་པའི་ཆོ་ག་བཤད་པར་བྱ་སྟེ། །</p>
<p>རྡུལ་བྲལ་གནས་སུ་ཙུ་ཏ་གནས། །</p>
<p>ཀོང་ཀ་ནར་ནི་ཟླ་བའི་གླིང་། །</p>
<p>ཀ་རཉྫཱར་གནས་ཙཱ་རི་ཏྲ། །</p>
<p>ཨཊྚ་ཧ་སར་ཀ་དམྤ། །</p>
<p>ལྷ་མོའི་མཁར་དུ་བ་ཊ་གནས། །</p>
<p>ཧ་རི་ཀེ་ལར་ཧི་ར་གནས། །</p>
<p>ཨོ་ཌྱཱན་ཨ་ཤོ་ཀ་ནི་གནས། །</p>
<p>ཛཱ་ལནྡྷ་རར་གསེར་ཤིང་གནས། །</p>
<p>གནས་ནི་རབ་ཏུ་དགའ་བའི་ས། །</p>
<p>དེ་བཞིན་ཉེ་གནས་དྲི་མ་མེད། །</p>
<p>ཞིང་ནི་འོད་བྱེད་ཤེས་པར་བྱ། །</p>
<p>ཉེ་བའི་ཞིང་ནི་འོད་འཕྲོ་ཅན། །</p>
<p>ཙྪན་དོ་མངོན་དུ་གྱུར་པར་ངེས། །</p>
<p>ཉེ་བའི་ཙྪན་དོ་སྦྱང་དཀའ་བ། །</p>
<p>འདུ་བ་རིང་དུ་སོང་བ་སྟེ། །</p>
<p>ཉེ་བའི་འདུ་བ་མི་གཡོ་བ། །</p>
<p>དུར་ཁྲོད་ལེགས་པའི་བློ་གྲོས་ཉིད། །</p>
<p>ཉེ་བའི་དུར་ཁྲོད་ཆོས་ཀྱི་སྤྲིན། །</p>
<p>ཕ་རོལ་ཕྱིན་བཅུའི་ས་རྣམས་ལ། །</p>
<p>རྣལ་འབྱོར་མ་ཡི་ཀླ་ཀློའི་སྐད། །</p>
<p>པཱུ་ལ་སོགས་པ་ཅི་གསུངས་པ། །</p>
<p>ཕྱི་དང་ནང་དུ་བསམ་པར་བྱ། །</p>
<p>རྣལ་འབྱོར་མ་རྣམས་ལེགས་འདུ་བའི། །</p>
<p>ཉིན་པར་ཉིད་ཀྱང་ལེགས་བཤད་བྱ། །</p>
<p>ཡི་དགས་ཟླ་ཕྱེད་བཅུ་བཞི་དང་། །</p>
<p>བརྒྱད་པ་ལ་ཡང་ཁྱད་བར་དུ། །</p>
<p>རྒྱལ་མཚན་དང་ནི་མཚོན་བསྣུན་ཉིད། །</p>
<p>སྐྱེ་བ་བདུན་པ་ཁྱད་པར་དུ། །</p>
<p>འབད་པས་སྙིང་རྗེ་བསྐྱེད་ནས་ནི། །</p>
<p>མཁས་པས་གསད་པར་བྱ་བ་ཉིད། །</p>
<p>སྙིང་རྗེ་མེད་ན་མི་འགྲུབ་པས། །</p>
<p>དེ་ཕྱིར་སྙིང་རྗེ་ཡང་དག་བཤད། །</p>
<p>ཇི་ལྟར་བདག་བཞིན་སེམས་ཅན་ཉིད། །</p>
<p>ཇི་ལྟར་སེམས་ཅན་དེ་བཞིན་བདག །འདི་ལྟར་སེམས་པའི་རྣལ་འབྱོར་བདག །དངོས་གྲུབ་མྱུར་དུ་འཐོབ་པར་འགྱུར། །</p>
<p>འདུ་བའི་གནས་ཏེ་ལྔ་པ་ལས་རབ་ཏུ་བྱེད་པ་དང་པོའོ།། །</p>
<p>།གསང་བའི་པདྨའི་མཚན་ཉིད་ནི། །</p>
<p>ཡེ་ཤེས་དབང་པོ་ཉན་པར་འཚལ། །</p>
<p>ཡེ་ཤེས་སེམས་དང་འདྲེས་པ་ཡི། །</p>
<p>རྫོགས་པའི་བྱང་ཆུབ་རིམ་པ་ཅི། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>གནས་བཞི་མཉམ་པར་གནས་ནས་ནི། །</p>
<p>རྫོགས་བྱང་རིམ་པ་རྡོ་རྗེ་འཛིན། །</p>
<p>མཉམ་ཉིད་སེམས་ནི་བསྐྱེད་ནས་ནི། །</p>
<p>འདོད་ཆགས་ལ་སོགས་རིང་དུ་སྤངས། །</p>
<p>ཡིད་དང་མཐུན་པའི་གནས་སུ་ནི། །</p>
<p>བདེ་བའི་སྟན་ལ་འདུག་ནས་ནི། །</p>
<p>བརྟན་དང་གཡོ་བའི་དངོས་པོ་ཀུན། །</p>
<p>སྙིང་རྗེ་ཕན་པའི་སེམས་ཀྱིས་ནི། །</p>
<p>སྤྱི་བོ་མེད་པའི་སྤྱི་བོ་དང་། །</p>
<p>སྒྲ་མཐའི་དེ་བཞིན་གསང་པདྨ། །</p>
<p>ཆ་ནི་སྣ་ཚོགས་ཡིག་འབྲུ་རྣམས། །</p>
<p>དེ་བཞིན་དུ་ཡང་སྟན་རྣམས་ཉིད། །</p>
<p>སྐུ་གསུང་ཐུགས་ཀྱི་རྡོ་རྗེ་ནི། །</p>
<p>ཆོས་ཀྱི་དབྱིངས་ཀྱི་རྣམ་པར་བྱེད། །</p>
<p>བསྡུས་ནས་གོང་བུའི་རྣལ་འབྱོར་གྱིས། །</p>
<p>རྡོ་རྗེ་སེམས་དཔར་རང་ཉིད་འགྱུར། །</p>
<p>ཆུ་ཡི་ཁམས་དང་མེ་ཡི་ཁམས། །</p>
<p>རོ་གཅིག་མཆོག་གི་གནས་སུ་ནི། །</p>
<p>ཐབས་དང་ཤེས་རབ་བདག་ཉིད་སྦྱར། །</p>
<p>སངས་རྒྱས་གཟུགས་བརྙན་དབང་པོ་དྲུག །བསྟན་བཅོས་ཚད་མ་སློབ་དཔོན་དང་། །</p>
<p>ལུང་གི་རྗེས་འབྲངས་དེ་ཉིད་ཤེས། །</p>
<p>གསང་དོན་དེ་ཉིད་དངོས་པོ་ཡང་། །</p>
<p>དེ་ཉིད་ལས་ནི་གཅིག་ལས་གཅིག །སྔར་གྱི་མཚན་ཉིད་ཐམས་ཅད་ཀྱིས། །</p>
<p>སྟོང་སོགས་དེ་ཉིད་མཚན་ཉིད་ཀྱིས། །</p>
<p>ལུས་ཀྱི་དྲི་མ་བཀྲུས་ནས་ནི། །</p>
<p>རྫོགས་པའི་བྱང་ཆུབ་རིམ་པར་སྦྱར། །</p>
<p>ཟླ་བའི་དཀྱིལ་འཁོར་དབུས་གནས་པར། །</p>
<p>ཡེ་ཤེས་སེམས་དཔའ་བསམ་པར་བྱ། །</p>
<p>མདོག་དཀར་ཀུན་ད་ཟླ་བ་ཡི། །</p>
<p>འོད་ཟེར་རྣམ་པར་སྤྲོ་བ་ནི། །</p>
<p>ཕྱག་གཉིས་སེམས་དཔའི་སྐྱིལ་མོ་ཀྲུང་། །</p>
<p>པདྨའི་གནས་ལ་ཡང་དག་བཞུགས། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>སངས་རྒྱས་ལྔ་ཡིས་རྣམ་པར་བརྒྱན། །</p>
<p>ཕྱག་རྒྱ་ཆེན་པོ་ཕྱག་གཉིས་ཀྱིས། །</p>
<p>སྙིང་གི་གནས་སུ་གཟིར་བར་མཛད། །</p>
<p>གཟུགས་དང་གཟི་བརྗིད་ཡོངས་གང་བ། །</p>
<p>ཡེ་ཤེས་སེམས་དཔར་བསྒོམ་པ་ཉིད། །</p>
<p>ཆུ་ཤིང་མེ་ཏོག་ལྟ་བུར་ནི། །</p>
<p>ལྟེ་བ་རུ་ནི་ཡང་དག་གནས། །</p>
<p>ལངས་ནས་སྙིང་གར་ཀུན་ཏུ་གནས། །</p>
<p>སྔར་གྱི་མཚན་ཉིད་ཡོངས་གང་བ། །</p>
<p>བཏོན་ནས་དང་པོའི་པདྨ་ནི། །</p>
<p>འདབ་མ་བརྒྱད་པ་ཤིན་ཏུ་མཛེས། །</p>
<p>ཟེ་བ་དང་ནི་ཟེ་འབྲུར་བཅས། །</p>
<p>ཡི་གེ་རྣམ་དགོད་དགོད་པར་བྱ། །</p>
<p>དཀྱིལ་འཁོར་དབུས་སུ་གནས་པ་ཡི། །</p>
<p>ཕྱག་གཉིས་ཞལ་གཅིག་དཀར་པོ་ནི། །</p>
<p>བཟང་པོ་དྲི་མེད་དབུས་སུ་བསམ། །</p>
<p>དེ་ཡི་དབུས་སུ་རྣམ་ཤེས་དང་། །</p>
<p>ཡེ་ཤེས་དེ་ཉིད་སྦྱར་བར་བྱ། །</p>
<p>དང་པོ་ཤར་གྱི་འདབ་མ་ལ། །</p>
<p>བྱམས་པར་ལྡན་པའི་མི་བསྐྱོད་པ། །</p>
<p>ལྷོ་ཡི་སྒོར་ནི་སྙིང་རྗེ་ཉིད། །</p>
<p>རིན་ཆེན་དེ་ཉིད་ས་བོན་ལས། །</p>
<p>ནུབ་ཀྱི་སྒོ་ཡི་འདབ་མ་ལ། །</p>
<p>འོད་དཔག་མེད་པའི་ས་བོན་དགོད། །</p>
<p>བྱང་གི་སྒོ་ཡི་གནས་སུ་ནི། །</p>
<p>སེམས་ཀྱི་དོན་ཡོད་གཙོ་བོ་ཉིད། །</p>
<p>དང་པོའི་དབྱངས་སོགས་ས་བོན་གྱི། །</p>
<p>ཟླ་བའི་ཐིག་ལེ་ཇི་བཞིན་རིམ། །</p>
<p>ཟླ་བའི་འོད་ཟེར་དཀར་བརྒྱན་པའི། །</p>
<p>ཡི་གེ་བཞི་ནི་དགོད་པར་བྱ། །</p>
<p>མཚམས་རྣམས་སུ་ནི་མ་ནིང་ཉིད། །</p>
<p>རྣམ་པ་བཞི་པོ་སྔར་གསུངས་པ། །</p>
<p>དེ་ཡི་དབུས་སུ་དེ་ཡི་སེམས། །</p>
<p>ཡི་གེ་ཡིས་ནི་སྦྱར་བར་བྱ། །</p>
<p>རྡོ་རྗེ་སྙིང་པོས་གསོལ་པ། །</p>
<p>སེམས་ལ་ཐེ་ཚོམ་འཁྲུངས་ལགས་པ། །</p>
<p>བཅོམ་ལྡན་བདག་ལ་བཤད་དུ་གསོལ། །</p>
<p>སྟོང་པ་མཚོན་དུ་མེད་པ་ལ། །</p>
<p>ཡི་གེའི་རྣལ་འབྱོར་ལ་སོགས་ཅི། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>དེ་ཉིད་ཇི་ལྟར་རྡོ་རྗེ་ཉོན། །</p>
<p>མཚན་གཞི་མཚན་ཉིད་སྟོང་པ་ཉིད། །</p>
<p>སྙིང་པོ་མེད་པའི་ཆུ་ཤིང་ལས། །</p>
<p>སྙིང་པོ་བདུད་རྩི་འབྲས་འབྱུང་ལྟར། །</p>
<p>འབྲས་བུ་རྣམ་ཤེས་ཡེ་ཤེས་ནི། །</p>
<p>གཟུགས་མེད་པ་ལ་ཡེ་ཤེས་གཟུགས། །</p>
<p>ཡེ་ཤེས་སྐུ་ནི་སྐྱོན་མེད་པ། །</p>
<p>མཚན་ཉིད་མཚོན་དུ་མེད་པ་ཉིད། །</p>
<p>དངོས་དང་དངོས་མེད་རྣམ་པར་གྲོལ། །</p>
<p>ཡིག་འབྲུ་མེད་ལས་ཡིག་འབྲུའི་གཟུགས། །</p>
<p>དེ་དབུས་ངོ་བོ་སྟོང་པ་ཉིད། །</p>
<p>དེ་ཉིད་རྣལ་འབྱོར་པ་ཡིས་གཟུང་། །</p>
<p>ཇི་ལྟར་མཚན་ཉིད་ཤེས་ཀྱང་ནི། །</p>
<p>མཉམ་ཉིད་ཡེ་ཤེས་སེམས་ཀྱིས་ནི། །</p>
<p>དེ་ཡི་རྫོགས་པའི་བྱང་ཆུབ་ལམ། །</p>
<p>མྱུར་བ་ཉིད་དུ་མཐོང་བར་འགྱུར། །</p>
<p>བླ་མའི་མན་ངག་ལམ་གྱིས་ནི། །</p>
<p>ཡེ་ཤེས་རྣམ་ཤེས་ངོ་བོ་ལས། །</p>
<p>མཚན་ཉིད་བསྟན་བཅོས་མདོར་བསྡུས་པ། །</p>
<p>དེ་ཉིད་དཔའ་བོ་སྟོན་པ་པོ། །</p>
<p>འདི་ཡི་བསྒོམ་པ་ཐམས་ཅད་ཀྱི། །</p>
<p>འོད་ཟེར་དཀར་པོས་རྣམ་པར་བརྒྱན། །</p>
<p>ལྕགས་སྒྲོག་ལྔ་པོ་མཆོད་རྟེན་གྱི། །</p>
<p>བདུད་རྩིའི་ས་བོན་བསམས་ནས་ནི། །</p>
<p>ཁ་དོག་དཀར་པོ་འོད་གསལ་བ། །</p>
<p>བདུད་རྩིའི་རྒྱུན་ནི་འཛག་པར་འགྱུར། །</p>
<p>སྙིང་གི་ས་བོན་པད་དབུས་སུ། །</p>
<p>མཐེ་བོང་ཡོངས་ཀྱི་དཀྱིལ་འཁོར་འདི། །</p>
<p>དེ་ཡི་དབུས་སུ་ས་བོན་ནི། །</p>
<p>ཨཱ་ལི་ཀཱ་ལི་ཡོངས་བཏུས་པ། །</p>
<p>ཁ་དོག་དཀར་པོ་ཤིན་ཏུ་མཛེས། །</p>
<p>ཟླ་བའི་འོད་ཟེར་འཕྲོ་བ་ནི། །</p>
<p>དེ་ཡི་དབུས་སུ་སྒོ་རྣམས་ཀྱི། །</p>
<p>ཐིག་ལེ་བསམ་པར་རབ་ཏུ་གྲགས། །</p>
<p>སྐྲ་ཡི་རྩེ་མོ་བརྒྱ་ཆར་ནི། །</p>
<p>ཕྲ་རབ་གཟུགས་སུ་ཡང་དག་གནས། །</p>
<p>རྣམ་པར་ཤེས་པའི་རང་བཞིན་ལས། །</p>
<p>ཡེ་ཤེས་ཅན་གྱི་མཚན་ཉིད་མཚོན། །</p>
<p>གོ་འཕང་གནས་ཀྱི་ཐིག་ལེ་ལྟོས། །</p>
<p>སེམས་ཀྱི་མཚན་ཉིད་ཐམས་ཅད་ཤེས། །</p>
<p>སྙིང་ལ་ཚངས་པའི་སྒོ་ཡི་ནི། །</p>
<p>ཐིག་ལེ་སྒོ་ཡི་ལམ་ལས་ནི། །</p>
<p>བླ་མའི་མན་ངག་བརྩོན་པ་ཡིས། །</p>
<p>རྣམ་ཤེས་ཡེ་ཤེས་ཀྱི་ཡང་བླང་། །</p>
<p>ལམ་གྱི་ཕྱི་རོལ་བསྟན་བཅོས་ཀྱང་། །</p>
<p>མ་ཡིན་རིང་བར་འགྱུར་བ་ཡིན། །</p>
<p>བསྟན་བཅོས་རྣམས་ནི་རྙེད་སླ་ཡང་། །</p>
<p>སྦྱོར་བ་དེ་ལ་རྙེད་པར་དཀའ། །</p>
<p>རྣལ་འབྱོར་པ་ཡི་ཐབས་ཀྱིས་ནི། །</p>
<p>བླ་མ་གསོལ་བ་འདེབས་ལ་བརྩོན། །</p>
<p>བླ་མའི་མན་ངག་ལམ་གྱིས་ནི། །</p>
<p>རྣམ་པར་མཁས་པས་མཐོང་བར་འགྱུར། །</p>
<p>མཉམ་གཞག་དངོས་པོའི་རང་བཞིན་གྱིས། །</p>
<p>གཡོ་བ་མེད་ཅིང་འཚེ་བ་མེད། །</p>
<p>ཡིད་ནི་ཆོས་རྣམས་སྔོན་དུ་འགྲོ། །</p>
<p>ཡིད་ནི་དག་ཅིང་ཡིད་ལྟར་མགྱོགས། །</p>
<p>ཡིད་ཀྱི་རྒྱལ་པོའི་བཀའ་དྲིན་གྱིས། །</p>
<p>སྨྲ་བ་དང་ནི་བྱེད་པར་འགྱུར། །</p>
<p>དེ་ཕྱིར་ཡིད་ཀྱི་བདག་ཉིད་ཀུན། །</p>
<p>ཡིད་ལ་བྱུང་བར་བློ་ལྡན་པས། །</p>
<p>སྙིང་གར་སེམས་བསྒོམ་སྡོམ་པ་ནི། །</p>
<p>གལ་ཏེ་འདོད་ན་ཡོ་གིས་བཟླས། །</p>
<p>རྒྱུ་རུ་གྱུར་པའི་ས་བོན་ཏེ། །</p>
<p>དེ་ཉིད་དཔྱད་པས་མ་ཡིན་ནོ། །</p>
<p>འབྲས་བུ་རྒྱུ་ཡི་ས་བོན་ཏེ། །</p>
<p>དེ་ཉིད་མཐོང་བ་མ་ཡིན་ནོ། །</p>
<p>གཟུགས་སོགས་སྲིད་པའི་ལོངས་སྤྱོད་ཀྱིས། །</p>
<p>དམིགས་པའི་ས་བོན་རྣམ་པ་ལྔ། །</p>
<p>སྤྱི་བོ་སྤྱི་མེད་ཡང་དག་གནས། །</p>
<p>ཀུན་ནས་ཀུན་དུ་འབབ་པར་འགྱུར། །</p>
<p>རྟག་ཏུ་རྩ་བའི་ས་བོན་གྱི། །</p>
<p>ཡེ་ཤེས་རྣམ་ཤེས་ས་བོན་ལས། །</p>
<p>ཐིག་ལེ་སྒྲ་དང་ཡང་དག་ལྡན། །</p>
<p>འཁོར་བའི་ལོངས་སྤྱོད་འདོད་པ་ཡིས། །</p>
<p>ཡིད་ཀྱི་བཟླས་པ་ཡང་དག་ལྡན། །</p>
<p>ཡི་གེ་ངག་ནི་རྣམ་པར་སྤངས། །</p>
<p>ངེས་པར་རྟག་ཏུ་གོ་འཕང་གནས། །</p>
<p>རྟག་པ་དང་ནི་ཆོས་ཀྱི་དབྱིངས། །</p>
<p>རྟག་ཏུ་ཕྲ་ཞིང་སྐྱོན་མེད་པ། །</p>
<p>ཡེ་ཤེས་ལ་ནི་རྣམ་ཤེས་ནུབ། །</p>
<p>ཡེ་ཤེས་དངོས་པོས་རྣམ་ཤེས་ཀྱི། །</p>
<p>རྫོགས་པའི་བྱང་ཆུབ་རིམ་མཐོང་འགྱུར། །</p>
<p>དང་པོར་མཚན་མ་ཐམས་ཅད་ཀྱི། །</p>
<p>མར་མེའི་རྣམ་པ་མཐོང་བར་འགྱུར། །</p>
<p>གཉིས་པ་མཚན་མོ་མེ་ཁྱེར་གྱི། །</p>
<p>རྣམ་པའི་རྡུལ་ནི་མཚོན་པར་བྱེད། །</p>
<p>རྡུལ་དཀར་ཙ་ན་ཀ་དབྱིབས་སུ། །</p>
<p>ཕྱོགས་བཅུར་དེ་བཞིན་མཐོང་བར་འགྱུར། །</p>
<p>གསུམ་པར་ཉོན་མོངས་བཅོམ་པ་ནི། །</p>
<p>རྣལ་འབྱོར་པ་ཡིས་རྣམ་པར་བརྟགས། །</p>
<p>ལྷ་ཡི་ལོངས་སྤྱོད་འདོད་པ་ཡང་། །</p>
<p>བཞི་པར་ཡང་ནི་བསྟན་པའོ། །</p>
<p>ལྷ་ཡི་གཟུགས་ནི་ཐམས་ཅད་ཀྱང་། །</p>
<p>ལྔ་པར་སེམས་ཀྱིས་བརྟག་པར་བྱ། །</p>
<p>དྲུག་པ་གཟུགས་ནི་མེད་པའི་ཆ། །</p>
<p>བདུན་པ་ཆོས་ཀྱི་དབྱིངས་ཉིད་དེ། །</p>
<p>བརྒྱད་པར་རང་འདོད་རྣལ་འབྱོར་པའི། །</p>
<p>སངས་རྒྱས་རྣམས་ཀྱི་འབྲས་བུའི་དོན། །</p>
<p>རྡོ་རྗེ་སེམས་དཔའ་སྙིང་རྗེ་ཆེ། །</p>
<p>ཡིད་ནི་གཅིག་ཏུ་གྱུར་པས་ཉོན། །</p>
<p>ངེས་པར་དངོས་པོ་ཐམས་ཅད་ཀྱི། །</p>
<p>དག་པ་དེ་བཞིན་ཉིད་དུ་བརྗོད། །</p>
<p>ཕྱིས་ནི་རེ་རེར་དབྱེ་བ་ཡིས། །</p>
<p>ལྷ་རྣམས་ཀྱི་ནི་བརྗོད་པར་བྱ། །</p>
<p>ལུས་ཅན་རྣམས་ཀྱི་ཕུང་པོ་དང་། །</p>
<p>ཁམས་རྣམས་དང་ནི་སྐྱེ་མཆེད་རྣམས། །</p>
<p>རང་བཞིན་གྱིས་ནི་རྣམ་པར་དག །ཉོན་མོངས་མི་ཤེས་སྒྲིབ་སྦྱང་བྱ། །</p>
<p>རང་རིག་བདག་ཉིད་དག་པ་ཉིད། །</p>
<p>དག་པ་གཞན་གྱིས་རྣམ་གྲོལ་མིན། །</p>
<p>ཡུལ་གྱི་དངོས་པོ་དག་པའི་ཕྱིར། །</p>
<p>རང་གིས་རིག་པའི་བདེ་བ་མཆོག །གཟུགས་ལ་སོགས་པའི་ཡུལ་གང་དང་། །</p>
<p>གཞན་ཡང་རྣལ་འབྱོར་པ་སྣང་བ། །</p>
<p>དེ་ཀུན་རང་བཞིན་དག་པ་སྟེ། །</p>
<p>དེ་ཕྱིར་སངས་རྒྱས་སྣ་ཚོགས་དངོས། །</p>
<p>ཀྱེ་བཅོམ་ལྡན་འདས་རྣམ་པར་མ་དག་པ་གང་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། གཟུགས་ལ་སོགས་པའོ། །</p>
<p>དེ་ཅིའི་སླད་དུ་ཞེ་ན། གཟུང་བ་དང་འཛིན་པའི་ཕྱིར་རོ། །</p>
<p>གསོལ་པ། གཟུང་བ་དང་འཛིན་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། མིག་གིས་གཟུགས་ནི་གཟུང་བར་བྱ། །</p>
<p>སྒྲ་ནི་རྣ་བས་མཉན་པར་བྱ། །</p>
<p>དྲི་ནི་སྣ་ཡིས་ཚོར་བར་བྱ། །</p>
<p>ལྕེ་ཡིས་རོ་ནི་རིག་པར་བྱ། །</p>
<p>ལུས་ཀྱིས་དངོས་པོ་རིག་པར་བྱ། །</p>
<p>ཡིད་ཀྱིས་བདེ་སོགས་ཐོབ་པ་ནི། །</p>
<p>དག་པས་དུག་མེད་བྱས་ནས་ནི། །</p>
<p>བསྟེན་བྱ་འདི་དག་བསྟེན་པར་བྱ། །</p>
<p>གཟུགས་ནི་སངས་རྒྱས་རྣམ་སྣང་མཛད། །</p>
<p>ཚོར་བ་རྡོ་རྗེ་ཉི་མ་སྟེ། །</p>
<p>འདུ་ཤེས་པདྨ་གར་དབང་ཕྱུག །དེ་བཞིན་འདུ་བྱེད་རྡོ་རྗེ་རྒྱལ། །</p>
<p>རྣམ་ཤེས་རྡོ་རྗེ་སེམས་དཔའ་ཉིད། །</p>
<p>ཀུན་གྱི་ངོ་བོ་ཧེ་རུ་ཀ། །</p>
<p>མིག་ལ་གཏི་མུག་རྡོ་རྗེ་བཤད། །</p>
<p>ཞེ་སྡང་རྡོ་རྗེ་མངོན་ཐོས་པ། །</p>
<p>ཕྲག་དོག་རྡོ་རྗེ་དེ་བཞིན་སྣ། །</p>
<p>ཁ་ནི་འདོད་ཆགས་རྡོ་རྗེར་བཤད། །</p>
<p>རེག་ལ་སེར་སྣ་རྡོ་རྗེ་མ། །</p>
<p>ཁམས་དང་སྐྱེ་མཆེད་ཐམས་ཅད་ནི། །</p>
<p>དམ་པའི་དབང་ཕྱུག་ཧེ་རུ་ཀ། །</p>
<p>ས་ཡི་ཁམས་ནི་ལྟུང་བྱེད་མ། །</p>
<p>ཆུ་ཁམས་གསོད་པར་བྱེད་མར་བརྗོད། །</p>
<p>མེ་ཡི་ཁམས་ནི་འགུགས་བྱེད་མ། །</p>
<p>དེ་བཞིན་རླུང་ནི་གར་དབང་ཕྱུག །ནམ་མཁའི་ཁམས་སུ་བརྗོད་པ་ནི། །</p>
<p>པདྨ་འབར་བ་འཁྱིལ་པ་ཉིད། །</p>
<p>འདི་ལྟར་ལུས་ཅན་རྣམས་ཀྱི་ལུས། །</p>
<p>ཕུང་པོ་ལ་སོགས་ལྷ་བདག་ཉིད། །</p>
<p>བདེ་དང་སྡུག་བསྔལ་དེ་བཞིན་ལས། །</p>
<p>ཉོན་མོངས་ལ་སོགས་དེས་བསྐྱེད་པའི། །</p>
<p>བསྐྱེད་པའི་ཆ་ལ་ལེགས་གནས་པས། །</p>
<p>སྲིད་དང་མྱ་ངན་འདས་པ་ཐོབ། །</p>
<p>ཕུང་པོ་དང་སྐྱེ་མཆེད་རྣམ་པར་དག་པ་སྟེ་ལྔ་པ་ལས་རབ་ཏུ་བྱེད་པ་གཉིས་པའོ།། །</p>
<p>།དེ་ནས་སྤྱོད་པས་རྟོག་པ་རྣམས། །</p>
<p>འཇིག་པར་བྱེད་པ་བཤད་པར་བྱེད། །</p>
<p>ཆོས་རྣམས་ཀུན་ལ་མཉམ་བྱུང་བ། །</p>
<p>དེ་ཉིད་སྤྱོད་པ་གོང་ན་མེད། །</p>
<p>སངས་རྒྱས་སྲས་ལ་ཕན་པའི་ཕྱིར། །</p>
<p>རྫོགས་པའི་བྱང་ཆུབ་རྣམ་གནས་པ། །</p>
<p>གང་ཞིག་ཡང་ནི་དེ་ཉིད་ལས། །</p>
<p>རྡོ་རྗེ་ཡན་ལག་མེད་པ་ཡི། །</p>
<p>ཤེས་རབ་ཕ་རོལ་ཕྱིན་པ་མཆོག །སྐྱེ་བའི་རྒྱ་མཚོ་འཇིགས་ཆེན་པོར། །</p>
<p>རྒ་བའི་རླབས་ཀྱིས་འཁྲུགས་པ་ལས། །</p>
<p>སེམས་ཅན་ཐམས་ཅད་སྒྲོལ་བར་བྱེད། །</p>
<p>ཚོང་པ་དགེ་བར་འགྲོ་བ་དང་། །</p>
<p>མྱུར་དུ་དངོས་གྲུབ་གསལ་བྱེད་ཅིང་། །</p>
<p>སྙིང་པོའི་ཡོན་ཏན་ཀུན་གྱི་གནས། །</p>
<p>སེམས་ཀྱི་རིན་ཆེན་ལས་བྱུང་བ། །</p>
<p>འདོད་དོན་རབ་ཏུ་སྒྲུབ་པར་བྱེད། །</p>
<p>རྡོ་རྗེ་འཛིན་པས་རབ་བསྔགས་པའི། །</p>
<p>ལོངས་སྤྱོད་རྫོགས་པའི་ཡོན་ཏན་ཀུན། །</p>
<p>ལུས་བྱུང་འདི་ལས་མ་གཏོགས་པར། །</p>
<p>དགའ་བའི་དངོས་གྲུབ་འབྱུང་མི་འགྱུར། །</p>
<p>མཁས་མཆོག་སྤྱོད་པ་མཚུངས་མེད་འདི། །</p>
<p>གྲོལ་བར་འདོད་པས་སྤྱད་པར་གྱིས། །</p>
<p>ལྷ་ཡི་དགྲ་དང་བརྒྱ་བྱིན་དང་། །</p>
<p>གྲོང་ཁྱེར་སུམ་བརྩེགས་དགྲ་བོ་དང་། །</p>
<p>ནོར་སྦྱིན་ཚངས་པ་ལ་སོགས་པས། །</p>
<p>ཞབས་ཀྱི་འདམ་སྐྱེས་མཆོད་པ་ཡིས། །</p>
<p>སྡིག་པ་འཇིག་བྱེད་འདི་ལ་སྤྱོད། །</p>
<p>མྱུར་དུ་དེ་བཞིན་གཤེགས་པ་ཡི། །</p>
<p>གནས་ཀྱི་མཆོག་ནི་ཐོབ་པར་འགྱུར། །</p>
<p>དཔལ་ལྡན་རྡོ་རྗེ་སེམས་དཔས་ནི། །</p>
<p>གང་ཞིག་འགྲོ་ལ་ཕན་པར་ནི། །</p>
<p>ཀུན་འདར་གྱི་ནི་སྤྱོད་པ་གསུངས། །</p>
<p>དེ་ལྟར་མཆོག་ཏུ་བསམ་ཡས་གནས། །</p>
<p>ཤིན་ཏུ་གསང་བ་ཡོ་གིས་བསྒོམ། །</p>
<p>རྟོག་པ་ཐམས་ཅད་བྲལ་བར་ནི། །</p>
<p>དམ་ཚིག་ལ་ནི་སྤྱད་པར་བྱ། །</p>
<p>རྒྱུ་མཐུན་འབྲས་བུ་རང་བཞིན་ལས། །</p>
<p>དང་པོའི་རྩོམ་པར་ཡོ་གི་གནས། །</p>
<p>དེ་ནས་བསྒོམས་པས་དུབ་པ་ན། །</p>
<p>བསྡུས་ནས་བྱིས་པའི་རྩེ་བར་བྱ། །</p>
<p>སྣ་ཚོགས་གདུལ་བྱའི་འཇིག་རྟེན་ལ། །</p>
<p>འཇམ་པའི་གཟུགས་ཅན་རང་ཉིད་བསྒོམ། །</p>
<p>གྲུབ་པར་གྲགས་པ་མ་ལུས་པ། །</p>
<p>ཅི་གསུངས་རྣམ་པ་སྣ་ཚོགས་པའི། །</p>
<p>སྤྱོད་པས་བླ་ན་མེད་པ་ཡི། །</p>
<p>ཀུན་བཟང་མཚུངས་པ་མེད་འགྲུབ་པས། །</p>
<p>སྤྱོད་པ་ངེས་རིག་རྡོ་རྗེ་ཅན། །</p>
<p>བཅོམ་ལྡན་འདས་ཀྱིས་བཀའ་སྩལ་ཏོ། །</p>
<p>དཔལ་ལྡན་སློབ་དཔོན་རྡོ་རྗེ་ཅན། །</p>
<p>ཀུན་གྱི་མགོན་ལ་ཕྱག་འཚལ་ལོ། །</p>
<p>གསང་བའི་སྤྱོད་པས་གནས་ནས་ནི། །</p>
<p>བློ་གྲོས་ཆེན་པོ་བྱ་བ་བྱས། །</p>
<p>དེ་ནས་རང་གི་འདོད་སྒྱུར་བས། །</p>
<p>སྦྱོར་བ་ཀུན་ལ་ཁ་ཕྱིར་བལྟས། །</p>
<p>ཀུན་ཏུ་སེང་གེ་ལྟ་བུར་ནི། །</p>
<p>དེ་ཉིད་ལྡན་པས་བདག་གིས་སྤྱད། །</p>
<p>ཇི་ལྟར་བྱུང་དོན་ཡང་དག་རིག །འགྲོ་བ་འདོན་པའི་བསམ་པ་ཡིས། །</p>
<p>ཡང་དག་ལྟ་བ་རབ་སྒྱུར་བདག །བརྟན་པའི་སེམས་ནི་གནས་མེད་པས། །</p>
<p>ཕུང་པོ་ཁམས་སོགས་མཚན་ཉིད་ནི། །</p>
<p>ཐམས་ཅད་རྨི་ལམ་སྒྱུ་མ་ལྟར། །</p>
<p>ཁམས་གསུམ་འདི་དག་ཐམས་ཅད་ནི། །</p>
<p>མདོར་བསྡུས་ནས་ནི་འདིར་ཤེས་བྱ། །</p>
<p>སྒྲིབ་པ་ཀུན་ལས་རྣམ་པར་གྲོལ། །</p>
<p>འཚོ་བར་དབང་ཕྱུག་འདུ་བ་དང་། །</p>
<p>དེ་བཞིན་འཇིག་རྟེན་ཆོས་བརྒྱད་ནི། །</p>
<p>ཐམས་ཅད་ཤིན་ཏུ་རིང་དུ་སྤངས། །</p>
<p>རྟག་ཏུ་རྟོག་པ་མེད་གྱུར་པས། །</p>
<p>གཉིས་སུ་མེད་པར་ངེས་བྱས་ནས། །</p>
<p>ཕ་རོལ་ཕྱིན་དྲུག་རྣལ་འབྱོར་གྱིས། །</p>
<p>སངས་རྒྱས་དངོས་གྲུབ་རབ་གྲུབ་ཕྱིར། །</p>
<p>སེམས་ཅན་དོན་ལ་ལེགས་ནུས་ཀྱང་། །</p>
<p>སེམས་ཅན་ཡོངས་སུ་བརྟག་མི་བྱ། །</p>
<p>བྱང་ཆུབ་ལ་ནི་སེམས་བཞག་ནས། །</p>
<p>ཕྱོགས་ལས་རྒྱལ་བའི་སྤྱོད་པ་བརྩམ། །</p>
<p>ཐབས་དང་ཤེས་རབ་ལྡན་པའི་བདག །སྦྱོར་བ་ཀུན་ལ་རྒྱབ་ཀྱིས་ཕྱོགས། །</p>
<p>དེ་ཉིད་གོམས་པར་རབ་བྱས་པས། །</p>
<p>སྐྱེ་བ་འདིར་ནི་འགྲུབ་པར་འགྱུར། །</p>
<p>རྟོག་པ་ཀུན་ལས་རྣམ་པར་གྲོལ། །</p>
<p>སེམས་ཅན་བསམ་པའི་ཁྱད་པར་ལས། །</p>
<p>སྒྱུ་མ་ལྟར་སོགས་རྣལ་འབྱོར་གྱིས། །</p>
<p>ཐམས་ཅད་ཉིད་ནི་བཟའ་བར་བྱ། །</p>
<p>ཆོས་ཀྱི་དབྱིངས་ལས་ཡང་དག་བྱུང་། །</p>
<p>གང་ཡང་ཀུན་ཏུ་ལམ་གྲོགས་མེད། །</p>
<p>དོགས་པ་མེད་པའི་སེམས་ཀྱིས་ནི། །</p>
<p>ཇི་ལྟར་འདོད་པར་རབ་ཏུ་བཟའ། །</p>
<p>ལོངས་སྤྱོད་རྫོགས་དོན་འདི་དག་ཀུན། །</p>
<p>ཁམས་གསུམ་དག་ནི་མ་ལུས་པ། །</p>
<p>སྒྲུབ་པ་པོ་ལ་ཕན་པའི་ཕྱིར། །</p>
<p>རྡོ་རྗེ་སེམས་དཔས་རྣམ་པར་སྤྲུལ། །</p>
<p>ཡེ་ཤེས་མཐའ་ཡས་ཐོབ་པ་ཡིས། །</p>
<p>དེ་བཞིན་གཤེགས་ཕྱག་མི་བྱ་ན། །</p>
<p>རྟག་ཏུ་སྒོམ་པ་ལྡན་པ་ཡིས། །</p>
<p>དབང་བསྐུར་མེད་སོགས་སྨོས་ཅི་དགོས། །</p>
<p>བྱང་ཆུབ་སེམས་ཀྱི་རང་བཞིན་ལས། །</p>
<p>དངོས་པོ་ཀུན་གྱི་རང་བཞིན་འདི། །</p>
<p>དེ་ཉིད་བཅོམ་ལྡན་རྡོ་རྗེ་ཅན། །</p>
<p>དེ་ཕྱིར་དེ་ཉིད་ལྷ་རྣམས་ཉིད། །</p>
<p>དཀྱིལ་འཁོར་སྨྱུང་བ་མི་བྱ་ཞིང་། །</p>
<p>ཕྱག་རྒྱ་མཆོད་རྟེན་ལས་མི་བྱ། །</p>
<p>དཔལ་ལྡན་རྡོ་རྗེ་མགོན་པོས་ནི། །</p>
<p>གང་ཡང་གཞན་དུ་བསྟན་པ་རྣམས། །</p>
<p>ལྷག་པར་མོས་པས་གནས་གང་ཡང་། །</p>
<p>དེ་རྣམས་ཀྱིས་ཀྱང་དེ་ཉིད་རིག །ཇི་ལྟར་བདུད་རྩིའི་དོན་གཉེར་བས། །</p>
<p>སྙིང་པོ་བླངས་ནས་དོར་བ་སྤོང་། །</p>
<p>དེ་ལྟར་ཆོས་ཀྱི་སྙིང་པོ་ནི། །</p>
<p>ཐོབ་ནས་རྟོག་པ་ཐམས་ཅད་སྤངས། །</p>
<p>རྟོག་མེད་གང་ཚེ་བློ་ལྡན་པས། །</p>
<p>དོགས་པ་སྤངས་ཤིང་གནས་མེད་པ། །</p>
<p>ཐུགས་ཀྱི་རྡོ་རྗེ་ཅི་གསུངས་བཞིན། །</p>
<p>དེ་ཚེ་འགྲུབ་འགྱུར་ཐེ་ཚོམ་མེད། །</p>
<p>རྟོག་པས་དམྱལ་བར་འགྲོ་འགྱུར་ཏེ། །</p>
<p>འགྲོ་བ་དྲུག་གི་འཁོར་བ་ཡི། །</p>
<p>རྒྱ་མཚོ་རུ་ནི་འཁོར་བར་འགྱུར། །</p>
<p>རྟོག་པ་མེད་ན་གྲོལ་འགྱུར་ཞིང་། །</p>
<p>གནས་ནི་དྲི་མེད་ཞི་བ་ཉིད། །</p>
<p>དེ་ཕྱིར་རྟོག་པའི་དགྲ་གཞོམ་ཕྱིར། །</p>
<p>དམ་ཚིག་སངས་རྒྱས་མཛད་པ་གང་། །</p>
<p>དེ་ནི་རྟག་ཏུ་གོམས་པར་བྱ། །</p>
<p>གང་གིས་དམ་ཚིག་གནས་གྱུར་པ། །</p>
<p>སྔགས་ཤེས་བསམ་པའི་ནུས་པས་བྱ། །</p>
<p>དངོས་པོ་ཀུན་ལ་བལྟ་བར་བྱ། །</p>
<p>ངེས་པར་ཐམས་ཅད་མ་སྐྱེས་པའི། །</p>
<p>རྣམ་པ་ཡི་ནི་རྣལ་འབྱོར་གྱིས། །</p>
<p>ཁྱི་དང་བོང་བུ་རྔ་མོ་དང་། །</p>
<p>གླང་པོ་ལ་སོགས་ཁྲག་འཐུངས་ནས། །</p>
<p>ཤ་ཡང་རྟག་ཏུ་བཟའ་བ་ཉིད། །</p>
<p>ཤ་ཆེན་ཁྲག་གིས་བསྒོས་པ་ནི། །</p>
<p>ཐམས་ཅད་ཁྱད་པར་དུ་ནི་བལྟ། །</p>
<p>དམན་པའི་ཤ་ནི་ཐམས་ཅད་དང་། །</p>
<p>སྲོག་ཆགས་འབུམ་ཕྲག་བརྒྱ་ལྡན་བཟའ། །</p>
<p>རྣམ་སྣང་ཤིན་ཏུ་རུལ་བ་ཡི། །</p>
<p>སྲིན་བུ་བརྒྱ་ཕྲག་ཟི་ཟིར་ལྡན། །</p>
<p>ཁྱི་དང་མི་སྐྱུགས་བསྲེས་ནས་ནི། །</p>
<p>ཤ་ནི་རྡོ་རྗེའི་ཆུས་གོས་ལྡན། །</p>
<p>རྣལ་འབྱོར་པས་ནི་སྤྲོ་བ་ཡིས། །</p>
<p>རྣམ་སྣང་བསྲེས་ནས་བཟའ་བར་བྱ། །</p>
<p>རྡོ་རྗེའི་ཆུ་ནི་བཏུང་བར་བྱ། །</p>
<p>གང་གི་ཚེ་འགའ་ཞིག་ཏུ་ཤའི་བཟའ་བ་མ་རྙེད་ན་བཟའ་བའི་དོན་དུ་ཤའི་གཟུགས་སུ་རྣམ་པར་བརྟགས་ཏེ་བཟའོ། །</p>
<p>གང་ཞིག་གཞན་པའི་འཇིག་རྟེན་ཟ་བ་དེ་བཟའ་བར་བྱའོ། །</p>
<p>དེ་ཁོ་ནའི་སྒྲུབ་པ་པོའི་དབང་པོ་གང་ཞིག་བགྲོད་པར་བྱ་བ་མ་ཡིན་པ་དེ་ལ་བགྲོད་པར་བྱ་བ་དང་། གང་ཞིག་བྱ་བ་མ་ཡིན་པ་དེ་ནི་དེའི་བྱ་བ་དང་། བགྲོད་པ་དང་བགྲོད་པར་བྱ་བ་མ་ཡིན་པར་རྣམ་པར་རྟོག་པ་དང་། བཟའ་བ་དང་བཟའ་བར་བྱ་བ་མ་ཡིན་པ་དང་། སྡུག་པ་དང་མི་སྡུག་པ་དང་། བཏུང་བ་དང་བཏུང་བ་མ་ཡིན་པར་སྔགས་པས་མི་བྱ་སྟེ། སྐུ་དང་། གསུང་དང་། ཐུགས་མཉམ་པར་གཞག་པར་འགྱུར་རོ། །</p>
<p>ཇི་ལྟར་ཡང་སེམས་འཁྲུལ་པ་མ་ཡིན་པ་དེ་ལྟར་ཆང་རྣལ་འབྱོར་པས་རྟག་ཏུ་བཏུང་བར་བྱ་བ་དང་། དམན་པས་ཤིན་ཏུ་སྒེག་པ་དང་། རིགས་དང་བཅས་པ་དང་། རིགས་མེད་པ་དང་། སྡུག་ཅིང་ཕོངས་པའི་སེམས་ཅན་ཐམས་ཅད་ལ་གཅིག་པའི་ཚུལ་གྱིས་རྒྱལ་བ་ལྟ་བུར་བལྟ་བ་དང་། གླེགས་བམ་བཀླག་པར་གསུངས་པ་མི་བྱ་བ་དང་། དཀྱིལ་འཁོར་དང་མེ་ཏོག་བསྡུ་བར་མི་བྱ་བ་དང་། སྔགས་ཀྱི་བཟླས་པ་མི་བྱ་བ་དང་། ལྷ་དང་དབང་བསྐུར་བ་ལ་སོགས་པ་ལ་ཕྱག་མི་བྱ་བ་དང་། བརྫུན་དུ་སྨྲ་བ་དང་། ཕ་རོལ་གྱི་བུད་མེད་སྐལ་བ་བཟང་མོ་བསྟེན་པར་བྱ་བ་དང་། གདུག་པ་ཅན་ལ་བྱམས་པ་མི་བྱ་བར་གསུངས་པ་དང་། སངས་རྒྱས་དང་སྲོག་ཆགས་གསད་པ་དང་། རྒྱལ་བས་མཆོད་པའི་སློབ་དཔོན་དང་། ཡེ་ཤེས་ཀྱི་དམ་ཚིག་ནི་སེམས་ཅན་དེ་དམ་ཚིག་གིས་རྟག་ཏུ་དངོས་གྲུབ་སྣ་ཚོགས་སྦྱིན་པར་བྱེད་དེ། བློ་དང་ལྡན་པ་ལ་ཕྱོགས་བཅུར་རྣམ་པར་བཞུགས་པ་མཆོད་པར་བྱེད་དོ། །</p>
<p>གང་གི་ཕྱིར་རྫོགས་པའི་སངས་རྒྱས་དང་བྱང་ཆུབ་སེམས་དཔའི་བསོད་ནམས་གང་ཞིག་སློབ་དཔོན་གྱི་བ་སྤུའི་ཁུང་བུའི་རྩེ་མོ་ལ་མཐོང་བ་དེའི་ཕྱིར་བྱང་ཆུབ་སེམས་དཔས་སློབ་དཔོན་ལ་སངས་རྒྱས་ཀྱིས་མཆོད་པ་བྱེད་པ་མཐོང་ངོ་། །</p>
<p>ངེས་པར་རང་གི་དམ་ཚིག་སངས་རྒྱས་འདོད་པས་དངོས་གྲུབ་སྦྱིན་པར་བྱེད་པས་བླ་མ་དམ་པ་ལ་སྨད་པར་མི་བྱ་བ་དང་། རྡོ་རྗེ་སྤུན་ལ་མི་གུས་པར་མི་བྱ་བ་དང་། གང་ཞིག་བྱིན་པ་དེ་བཟུང་ནས་མཆོད་རྟེན་ལ་ཕྱག་མི་བྱ་བ་དང་། སྤུན་དང་། བུ་དང་། ཕ་དང་། རྒྱལ་སྲིད་ཀྱི་ལོངས་སྤྱོད་དང་། གཏེར་དང་། ནོར་དང་། འབྲུ་ཐམས་ཅད་ལ་རྩྭ་ལྟ་བུར་མཐོང་ནས་ཁམས་གསུམ་གྱི་རྒྱལ་པོ་བསྒྲུབ་པར་བྱའོ། །</p>
<p>འཁྱུད་པའི་སྤྱོད་པ་སྟེ་ལྔ་པ་ལས་རབ་ཏུ་བྱེད་པ་གསུམ་པའོ།། །</p>
<p>།དེ་ནས་ཡང་དག་རབ་བཤད་བྱ། །</p>
<p>སྤྱོད་པ་ཕ་རོལ་ཕྱིན་མཚན་ཉིད། །</p>
<p>གང་གི་རིང་ནས་ཤེས་པ་དེ། །</p>
<p>རྡོ་རྗེ་ཡོ་གིར་ཐེ་ཚོམ་མེད། །</p>
<p>མཁའ་འགྲོ་མ་སོགས་གཏོར་མ་ནི། །</p>
<p>ཇི་ལྟར་རྙེད་དང་བཟའ་བཏུང་ནི། །</p>
<p>དེ་བཞིན་རྣལ་འབྱོར་པ་ཡིས་བཟའ། །</p>
<p>རོ་ཡི་དཀྲིས་མའི་གོས་བཟང་དང་། །</p>
<p>རོ་བསྲེགས་ཐལ་བས་རྣམ་པར་བརྒྱན། །</p>
<p>ཕྲུ་ཆག་ཤིན་ཏུ་གསང་བར་ནི། །</p>
<p>མཚན་མོའི་དུས་སུ་རྒྱུ་བར་བྱ། །</p>
<p>བཞི་མདོ་དང་ནི་རི་བོ་དང་། །</p>
<p>ཤིང་གཅིག་གམ་ནི་དུར་ཁྲོད་དང་། །</p>
<p>བཞིར་ནི་དེ་ནས་སྔགས་པ་ཡིས། །</p>
<p>བསྒོམ་པ་བཟང་པོ་བྱ་བར་བརྗོད། །</p>
<p>མ་མོའི་ཁྱིམ་དང་མཚན་མོ་དང་། །</p>
<p>ཡང་ན་དབེན་པའམ་བས་མཐར་ནི། །</p>
<p>ཅུང་ཟད་དྲོད་ནི་ཐོབ་པ་ཡིས། །</p>
<p>གལ་ཏེ་སྤྱོད་པ་བྱེད་འདོད་ན། །</p>
<p>བདག་ཉིད་གལ་ཏེ་འགྲུབ་འདོད་པས། །</p>
<p>བྱིས་པ་བཞིན་དུ་སྤྱད་ནས་ནི། །</p>
<p>སེམས་ཅན་རྗེས་སུ་གཟུང་བའི་རྒྱུར། །</p>
<p>བློ་ལྡན་ཆེན་པོས་རྒྱུ་བར་བྱ། །</p>
<p>ཞེན་པ་མེད་པའི་སེམས་ཀྱིས་ནི། །</p>
<p>ཁ་དོག་ཅན་གྱི་རྟག་སྒྲིབ་པ། །</p>
<p>བ་སྤུའི་ཁུང་བུའི་བུ་ག་ནས། །</p>
<p>ཕྱོགས་བཅུ་རྣམས་སུ་དབྱུང་བར་བྱ། །</p>
<p>འཇམ་པའི་རྡོ་རྗེར་རང་གྱུར་ནས། །</p>
<p>དཀྱིལ་འཁོར་པར་ནི་རབ་ཏུ་བརྟག །པདྨའི་ཚལ་ནི་ཉམས་དགའ་བར། །</p>
<p>ཆུ་བོ་འདུས་པ་རྣམས་སུ་ཡང་། །</p>
<p>དེར་གནས་རྣལ་འབྱོར་པས་བསྒོམས་ན། །</p>
<p>དངོས་གྲུབ་མྱུར་དུ་ཐོབ་པར་འགྱུར། །</p>
<p>ཕུག་གམ་རི་ཡི་རྩེ་མོར་ནི། །</p>
<p>ཤིན་ཏུ་མཉམ་པར་བཞག་པས་གནས། །</p>
<p>ཇི་ལྟར་རྙེད་པ་བཞིན་དུ་བཟའ། །</p>
<p>ཟོས་ཤིང་ཟོས་ནས་གཏོར་མ་སྦྱིན། །</p>
<p>འབྲས་བུ་སྣ་ཚོགས་དོ་ཤལ་སོགས། །</p>
<p>འོལ་མ་ཟི་སོགས་དེ་བཞིན་སྤྲས། །</p>
<p>སྲོག་ཆགས་ཡན་ལག་གོས་གྱོན་ཞིང་། །</p>
<p>བདེ་དོན་གཉེར་ལ་བདེ་བ་སྦྱིན། །</p>
<p>རེས་འགའ་ལེགས་སྦྱར་ཟུར་ཆག་ནི། །</p>
<p>བཟློག་པ་ཡིས་ནི་འདོན་པར་བྱེད། །</p>
<p>བཟའ་དང་བཟའ་མིན་ཅི་སྙེད་པ། །</p>
<p>སྨྱོན་པའི་སྦྱོར་བས་བཟའ་བར་བྱ། །</p>
<p>གཞན་པའི་ཡུལ་འཁོར་གྲུབ་པ་དང་། །</p>
<p>རི་ཡི་ཕུག་དང་ཚང་ཚིང་དང་། །</p>
<p>གདོད་ནས་གྲུབ་པའི་དུར་ཁྲོད་ཆེ། །</p>
<p>རྒྱ་མཚོ་ཆེན་པོའི་འགྲམ་དུ་ཡང་། །</p>
<p>དེར་གནས་ཤེས་རབ་ཅན་གྱིས་བསྒོམ། །</p>
<p>སྐྲག་པ་ཐམས་ཅད་རྣམ་སྤངས་ཏེ། །</p>
<p>དེ་ལྟར་བྱས་ནས་རྣལ་འབྱོར་པས། །</p>
<p>ཡང་ནི་ཕྱོགས་ལས་རྣམ་རྒྱལ་བརྩམ། །</p>
<p>སྒྲིབ་པ་ཀུན་ལས་རྣམ་པར་གྲོལ། །</p>
<p>ཕྱོགས་བཅུར་རྣམ་པར་གནས་པ་ཡི། །</p>
<p>སྐྱེ་བའི་སྒྲིབ་པས་བསྒྲིབས་པ་ཡི། །</p>
<p>ཀུན་གྱི་བསམ་པ་འགེངས་པར་བྱེད། །</p>
<p>གཟུང་བ་དང་ནི་འཛིན་པ་ཀུན། །</p>
<p>བསྒོམ་པས་སྤངས་ཤིང་རྣམ་པར་སྤངས། །</p>
<p>འདིས་ནི་བསྒོམས་པ་ཐམས་ཅད་ཀྱིས། །</p>
<p>ཕྱོགས་ལས་རྣམ་རྒྱལ་མངོན་པར་བརྗོད། །</p>
<p>དེ་ལྟར་རེ་ཞིག་གནས་བྱས་ནས། །</p>
<p>དེ་ཉིད་མི་ཤིགས་རྣལ་འབྱོར་པས། །</p>
<p>རིག་མའི་ལྷ་མོ་འདོད་པ་ཡི། །</p>
<p>ཤིན་ཏུ་གཟུགས་ཅན་བསྡུས་ནས་བྱ། །</p>
<p>ཆུས་བྱུང་ཡིད་འོང་རིན་ཆེན་དང་། །</p>
<p>རིག་པ་འཛིན་པའི་ཉམས་དགའ་འམ། །</p>
<p>ལྷ་ཡི་བུ་མོ་གནོད་སྦྱིན་མོ། །</p>
<p>ཡང་ན་ཀླུ་མོ་རྐང་འོག་ཏུ། །</p>
<p>གནས་པ་དང་ནི་ལྷ་མིན་མོ། །</p>
<p>འདི་ནང་ཡོ་གིས་རིག་མ་གཅིག །རང་གི་སེམས་ལ་མངོན་འདོད་པ། །</p>
<p>ལྕགས་ཀྱུ་ཞགས་པའི་རབ་སྦྱོར་བས། །</p>
<p>རྣལ་འབྱོར་པ་ཡིས་བཀུག་ནས་བསྒྲུབ། །</p>
<p>ཉེ་བར་དགོས་པ་རྒྱས་པ་ཀུན། །</p>
<p>མ་བསླངས་པར་ནི་ལྷ་ཡིས་སྟེར། །</p>
<p>རྒ་དང་ནད་ལས་རྣམ་པར་གྲོལ། །</p>
<p>གཉིས་མེད་གནས་གསུམ་སྡིག་པ་མེད། །</p>
<p>ལུས་ཀྱིས་སྦྱིན་པ་བྱིན་ནས་ནི། །</p>
<p>ཕྱིས་ནི་སྤྱོད་པ་ཡང་དག་བརྩམ། །</p>
<p>སྐལ་དང་སྐལ་མེད་རྣམ་དཔྱང་པས། །</p>
<p>དེ་ཕྱིར་སྦྱིན་པ་སྦྱིན་མི་བྱ། །</p>
<p>བཟའ་བཅའ་དེ་བཞིན་བཏུང་བ་ཉིད། །</p>
<p>ཇི་ལྟར་རྙེད་པ་བཟའ་བར་བྱ། །</p>
<p>ཡིད་འོང་མི་འོང་རྣམ་རྟོག་ཕྱིར། །</p>
<p>ཞེན་པ་ཙམ་དུ་མི་བྱའོ། །</p>
<p>བསླབ་དང་དབང་ལས་རྣམ་པར་གྲོལ། །</p>
<p>དེ་བཞིན་ངོ་ཚའི་བྱ་བ་ཉིད། །</p>
<p>དངོས་པོ་ཀུན་གྱི་རང་བཞིན་གྱིས། །</p>
<p>ཡོ་གིས་རྣམ་དཔྱད་སྙིང་རྗེ་ཆེ། །</p>
<p>མཆོད་སྦྱིན་སྦྱིན་སྲེག་དཀའ་ཐུབ་འདས། །</p>
<p>སྔགས་དང་བསམ་གཏན་རྣམ་པར་སྤངས། །</p>
<p>དམ་ཚིག་སྡོམ་ལས་རྣམ་པར་གྲོལ། །</p>
<p>ཤིན་ཏུ་རྣལ་འབྱོར་ལྡན་སྤྱོད་ཀྱིས། །</p>
<p>ངེས་པར་སྔོན་དུ་ལྷ་མིན་གང་། །</p>
<p>བརྒྱ་བྱིན་ལྟ་བུ་ཡིན་ན་ཡང་། །</p>
<p>དེ་ལ་འཇིགས་པར་མི་བྱ་སྟེ། །</p>
<p>སེང་གེའི་གཟུགས་ཀྱིས་རྣམ་པར་རྒྱུ། །</p>
<p>སེམས་ཅན་ཀུན་གྱི་དོན་གྱི་ཕྱིར། །</p>
<p>རྟག་ཏུ་སྙིང་རྗེས་བཏུང་བར་བྱ། །</p>
<p>རྣལ་འབྱོར་བཏུང་དགའ་རྣལ་འབྱོར་པ། །</p>
<p>གཞན་གྱི་བཏུང་བས་བཟི་བ་མེད། །</p>
<p>ཡང་ན་དཔལ་ལྡན་རྒྱལ་ཚབ་ཆེའི། །</p>
<p>བརྟུལ་ཞུགས་སྤྱོད་པ་བསྒྲག་པར་བྱ། །</p>
<p>གང་གིས་དངོས་གྲུབ་མཐར་འགྲོ་བ། །</p>
<p>སེམས་ཅན་ཀུན་གྱི་དོན་གྱི་ཕྱིར། །</p>
<p>སྒོམ་པ་པོ་ཡིས་རྣམ་གཟུང་བ། །</p>
<p>རྣ་བ་དག་ལ་རྣ་ཆ་བཟང་། །</p>
<p>སྤྱི་བོར་འཁོར་ལོ་རྣམ་པར་འཛིན། །</p>
<p>ལག་པ་དག་ལ་ལག་གདུབ་ཉིད། །</p>
<p>རྐེད་པ་ལ་ནི་སྐ་རགས་ཉིད། །</p>
<p>རྐང་པར་དེ་བཞིན་རྐང་གདུབ་བོ། །</p>
<p>དཔུང་པའི་རྩ་བར་དཔུང་རྒྱན་ཉིད། །</p>
<p>མགྲིན་པ་ལ་ནི་ནོར་བུ་སྟེ། །</p>
<p>བགོ་བ་སྟག་གི་པགས་པ་ཉིད། །</p>
<p>བཟའ་བ་མི་འཆི་བཅུ་ཕྱེད་དེ། །</p>
<p>ཧེ་རུ་ཀ་སྦྱོར་སྐྱེས་བུ་ཉིད། །</p>
<p>མཉམ་པར་གཞག་པས་གནས་པར་བྱ། །</p>
<p>ཤིན་ཏུ་བཞིན་བཟང་མིག་ཡང་སམ། །</p>
<p>རང་གིས་དབང་བསྐུར་སྙིང་རྗེ་ཅན། །</p>
<p>རྡོ་རྗེའི་བུ་མོ་འདི་ཁྱེར་ནས། །</p>
<p>སྤྱོད་པ་བརྟུལ་ཞུགས་རྟོགས་པར་བྱ། །</p>
<p>རྡོ་རྗེའི་རིགས་ཀྱི་དངོས་མེད་ན། །</p>
<p>གང་ཞིག་རང་གི་འདོད་པའི་ལྷའི། །</p>
<p>རིགས་ཀྱིས་ཀྱང་ནི་བྱ་བའོ། །</p>
<p>ཡང་ན་གཞན་གྱི་རིགས་བྱུང་བ། །</p>
<p>བྱང་ཆུབ་ས་བོན་བཅུག་པ་ཡིས། །</p>
<p>སྦྱང་བ་བྱས་ཏེ་ཁྱེར་ནས་ནི། །</p>
<p>གང་ཚེ་རྡོ་རྗེ་མཆོག་ལྡན་པར། །</p>
<p>དེ་ཚེ་གླུ་ནི་བླང་བར་བྱ། །</p>
<p>གང་ཚེ་དགའ་བ་སྐྱེས་པ་ན། །</p>
<p>ཐར་པའི་རྒྱུར་ནི་གར་བྱ་སྟེ། །</p>
<p>དེ་ཚེ་རྡོ་རྗེ་རྐང་པས་གར། །</p>
<p>རྟག་ཏུ་རྣལ་འབྱོར་པ་ཡིས་བྱ། །</p>
<p>འཁོར་ལོའི་གཟུགས་ཀྱིས་མི་བསྐྱོད་པ། །</p>
<p>རྣ་ཆའི་བདག་ཉིད་འོད་དཔག་མེད། །</p>
<p>མགུལ་གྱི་ཕྲེང་བར་རིན་ཆེན་བདག །ལག་པར་རྣམ་པར་སྣང་མཛད་བརྗོད། །</p>
<p>སྐ་རགས་ལ་ནི་དོན་ཡོད་གནས། །</p>
<p>ཤེས་རབ་ཁ་ཊྭཱྃ་ག་གཟུགས་ཅན། །</p>
<p>ཐབས་ཀྱི་གཟུགས་ཀྱིས་ཅང་ཏེའུ། །</p>
<p>སྨན་ནི་རྣམ་པར་བཟའ་བར་བྱ། །</p>
<p>ཆུ་ནི་རྟག་ཏུ་བཏུང་བྱ་སྟེ། །</p>
<p>རྒ་ཤིས་ཟིལ་གྱིས་མི་ནོན་ཅིང་། །</p>
<p>ཀུན་ཏུ་བསྲུང་བར་གྱུར་པ་དེའི། །</p>
<p>རྐུན་མའི་སྐྲས་ཀྱང་ཅོད་པན་བྱ། །</p>
<p>དེ་ལ་ཧཱུྃ་བྱུང་སྦྱར་བར་བྱ། །</p>
<p>སངས་རྒྱས་ལྔ་ཡི་ཐོད་པ་རྣམས། །</p>
<p>རྣལ་འབྱོར་སྤྱོད་པས་རྣམ་པར་འཛིན། །</p>
<p>སོར་ལྔའི་དུམ་བུར་བྱས་ནས་ནི། །</p>
<p>ཅོད་པན་ལ་ནི་རྣམ་པར་འཛིན། །</p>
<p>ཐབས་དང་ཤེས་རབ་རང་བཞིན་ལས། །</p>
<p>སྐྲ་ཡི་སྐ་རགས་ཉིས་སྐོར་ཉིད། །</p>
<p>ཐལ་བ་སྐྲ་ཡི་མཆོད་ཕྱིར་ཐོགས། །</p>
<p>རྣལ་འབྱོར་པ་ཡི་སྤྱོད་པས་འཛིན། །</p>
<p>ཅང་ཏེའུའི་སྒྲ་ནི་བཟླས་པ་སྟེ། །</p>
<p>སེམས་ཅན་ཐམས་ཅད་མགྲོན་གཉེར་བའོ། །</p>
<p>ཁ་ཊྭཱཾ་ག་ནི་ཤེས་རབ་སྟེ། །</p>
<p>རྡོ་རྗེ་བཟླས་དང་བསྒོམ་པ་ཡིན། །</p>
<p>ཐོད་པ་ཅན་དུ་རང་གྱུར་པ། །</p>
<p>བརྐམ་དང་རྨོངས་དང་དེ་བཞིན་འཇིགས། །</p>
<p>ཁྲོ་དང་ངོ་ཚའི་བྱ་བ་ནི། །</p>
<p>རྟག་ཏུ་རྣམ་པར་སྤང་བར་བྱ། །</p>
<p>ཧེ་རུ་ཀ་བདག་རྣལ་འབྱོར་པ། །</p>
<p>རིགས་ལྔ་ལ་ནི་གནས་པར་བྱ། །</p>
<p>རིགས་ལྔ་དག་དང་མཉམ་པར་ལྡན། །</p>
<p>རིགས་ནི་གཅིག་ཏུ་རྣམ་པར་བརྟག །རིགས་གཅིག་དུ་མ་ཉིད་ཀྱིས་ནི། །</p>
<p>གང་ཕྱིར་དབྱེ་བས་བསྐྱེད་མི་བྱ། །</p>
<p>བདག་ཉིད་ཀྱིས་ནི་གཉིད་སྤངས་ནས། །</p>
<p>ཐེ་ཚོམ་མེད་པར་སྤྱོད་པ་བྱ། །</p>
<p>དཔལ་ཡང་དག་པར་སྦྱོར་བ་ལས་བྱུང་བ་ལས། སྤྱོད་པའི་བརྟག་པ་སྟེ་ལྔ་པའོ།། །</p>
<p>།ལྷ་ལགས་ཉན་པར་འཚལ་ལགས་ན། །</p>
<p>རང་བྱིན་བརླབ་པའི་རིམ་ཅི་ལགས། །</p>
<p>གསང་བ་ལ་སོགས་དགོངས་པ་ཅི། །</p>
<p>རྡོ་རྗེ་སེམས་དཔའ་སྙིང་རྗེ་ཆེ། །</p>
<p>ཡིད་ནི་གཅིག་ཏུ་གྱུར་པས་ཉོན། །</p>
<p>ཐམས་ཅད་རྒྱུད་ཀྱི་གཏན་ཕབ་པ། །</p>
<p>མདོར་བསྡུས་ནས་ནི་བསྒྲག་པར་བྱ། །</p>
<p>ཨེ་ཡི་རྣམ་པ་གང་གསུངས་པ། །</p>
<p>གནས་ཀྱི་མཚན་ཉིད་མི་གསལ་བར། །</p>
<p>འགྲོ་དང་རྗེས་སུ་འོང་བ་ཉིད། །</p>
<p>ཁམས་དང་སེམས་ཀྱི་རྟག་འགྲོ་བའོ། །</p>
<p>ཁམས་ཞེས་བྱ་བའི་སྒྲ་དུ་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>འདི་ལྟར་གསང་བའི་ཡི་གེ་བཅུ་དྲུག་བརྗོད་པར་བྱ་སྟེ། །</p>
<p>ར་ཡི་རྣམ་པ་ཁྲག་གི་ཁམས། །</p>
<p>ཧ་ནི་དེ་བཞིན་རེག་བྱ་ཉིད། །</p>
<p>སྱེ་ནི་བད་ཀན་ཞེས་བྱར་གསུངས། །</p>
<p>པ་ཡི་རྣམ་པ་སེམས་ཉིད་དང་། །</p>
<p>ར་ཡི་རྣམ་པ་རོ་ཉིད་དེ། །</p>
<p>མེ་ནི་དེ་བཞིན་ལྟ་ཚིལ་དག །ར་ནི་མེ་ཉིད་དུ་ནི་གསུངས། །</p>
<p>མེ་ཡི་རྣམ་པ་ཤ་རུ་གསུངས། །</p>
<p>ས་ཡི་རྣམ་པ་བཤང་བར་གསུངས། །</p>
<p>རྦཱ་ཡི་རྣམ་པས་དེ་བཞིན་ཚིལ། །</p>
<p>སྨན་པགས་པ་ཉིད་དུ་གསུངས། །</p>
<p>ནི་ཡི་རྣམ་པས་རུས་པ་ཉིད། །</p>
<p>ས་ནི་གཅི་བ་ཉིད་དུ་གསུངས། །</p>
<p>དཱ་ཡི་རྣམ་པས་གློ་བ་ཉིད། །</p>
<p>སྠི་ནི་པདྨ་ཉིད་དུ་གསུངས། །</p>
<p>ཤིན་ཏུ་མཛེས་པའི་རྫས་དང་ལྡན། །</p>
<p>ཏ་ཡི་རྣམ་པས་ཁུ་བ་ནི། །</p>
<p>བྱང་ཆུབ་སེམས་ལས་བྱུང་བ་ཡིན། །</p>
<p>རྩ་ཡི་སྒྲ་ཡི་རང་བཞིན་ལས། །</p>
<p>དེ་ལྟར་ལྷ་མོ་བསྒྲགས་པ་ཡིན། །</p>
<p>བྱང་ཆུབ་སེམས་ཀྱི་རང་བཞིན་ལས། །</p>
<p>ཆ་ཡི་བདག་ཉིད་འགྱུར་བ་ཉིད། །</p>
<p>ར་ནི་མེ་ཞེས་བྱ་བར་གསུངས། །</p>
<p>ཁྲག་ལས་མཁྲིས་པ་ཡང་དག་ལངས། །</p>
<p>མཚན་ཉིད་གཅིག་འདོད་བད་ཀན་ལས། །</p>
<p>རྡུལ་དང་ཆུ་རྒྱུས་ཡང་དག་བྱུང་། །</p>
<p>དེ་ཡི་མགོན་པོར་བརྗོད་པའི་རླུང་། །</p>
<p>ཧ་ནི་ཀུན་དུ་འགྲོ་བར་གསུངས། །</p>
<p>རུས་པའི་མཚམས་ནི་འདི་རྣམས་སུ། །</p>
<p>ས་བོན་ལྔ་ནི་ཡང་དག་བཏབ། །</p>
<p>རྐན་དུ་ར་དང་ཐམས་ཅད་དུ། །</p>
<p>ས་བོན་བཞི་ནི་དམ་པ་ཉིད། །</p>
<p>དང་པོའི་རེའུ་མིག་གནས་དེར་ནི། །</p>
<p>ས་བོན་ལྔ་ནི་མཛེས་པ་ཉིད། །</p>
<p>ཧ་ནི་དབྱངས་ཀྱི་དྲུག་ལྡན་པ། །</p>
<p>རྣམ་པར་ཤེས་པར་ཡོངས་སུ་གྲགས། །</p>
<p>ཧ་ཡི་རྣམ་པས་ཐམས་ཅད་དུ། །</p>
<p>སངས་རྒྱས་ཀུན་དང་མཉམ་པར་སྦྱོར། །</p>
<p>སྒྲ་ཡི་ཚུལ་ལས་བྱུང་བཏོན་ཞིང་། །</p>
<p>དམ་ཚིག་སྤྱོད་པའི་སྤྱོད་ཡུལ་ཉིད། །</p>
<p>འཇིག་རྟེན་གསུམ་དུ་རྙེད་དཀའ་བ། །</p>
<p>ཐོག་མ་དབུས་མཐའ་ཡང་དག་གནས། །</p>
<p>བསྲུབ་དང་སྲུབ་བྱེད་སྦྱོར་བ་ལས། །</p>
<p>ཇི་ལྟ་བ་ནི་དེ་བཞིན་ནོ། །</p>
<p>སྔགས་བཟླས་བསམ་གཏན་ལ་སོགས་ལྡན། །</p>
<p>རྒྱུད་ལས་གསུངས་པ་མཉན་པར་གྱིས། །</p>
<p>རྩ་གཉིས་སྐྱེ་གནས་དབུས་སུ་ནི། །</p>
<p>གཡོན་དང་གཡས་སུ་དེ་བཞིན་དུ། །</p>
<p>གཡོན་དུ་ཁུ་བ་རྣམ་ཤེས་བྱ། །</p>
<p>གཡས་པ་ལ་ནི་ཁྲག་ཉིད་དེ། །</p>
<p>དེ་ཡི་ཕན་ཚུན་བསྡུ་བ་ཡང་། །</p>
<p>ཆོས་ཀྱི་དབྱིངས་ནི་སྡུད་པ་ཡིན། །</p>
<p>སྙིང་སྟོབས་སྐུ་དང་རྡུལ་དག་བཅས། །</p>
<p>མུན་པ་སེམས་ཀྱི་རང་བཞིན་ལས། །</p>
<p>སྙི་སྟོབས་ཁུ་བ་རིན་ཆེན་རྡུལ། །</p>
<p>མུན་པ་སྐྱེད་པར་བྱེད་པ་ཉིད། །</p>
<p>རྡོ་རྗེ་པད་མོ་མཉམ་སྦྱོར་བས། །</p>
<p>དངོས་དང་དངོས་མེད་རོ་གཅིག་འགྱུར། །</p>
<p>བཤང་བ་གཅི་བ་བད་ཀན་དང་། །</p>
<p>ཁྲག་དང་ལྔ་པ་ཁུ་བ་ཉིད། །</p>
<p>བདུད་རྩི་ལྔ་ཡི་གོང་བུའི་དངོས། །</p>
<p>དེ་ཕྱིར་རྡོ་རྗེ་ཅན་དུ་བརྗོད། །</p>
<p>རུས་པ་རྐང་དང་ཁུ་བ་ནི། །</p>
<p>ཕ་ལས་སྐྱེས་པར་དེ་བཞིན་གསུངས། །</p>
<p>པགས་པ་དང་ནི་ཤ་དང་ཁྲག །མ་ལས་སྐྱེས་པ་ཞེས་བྱར་བསྒྲགས། །</p>
<p>གོང་བུའི་བསྡུ་བ་རྣམས་ཀྱི་ཡང་། །</p>
<p>ཚད་ནི་འདི་དག་གསུངས་པ་སྟེ། །</p>
<p>གོང་བུ་གཅིག་པུ་གཉིས་སུ་འགྱུར། །</p>
<p>གཉིས་སུ་གྱུར་པ་དུ་མ་རྣམས། །</p>
<p>གཅིག་པུ་དུ་མའི་རང་བཞིན་གྱིས། །</p>
<p>དེ་ཕྱིར་རྡོ་རྗེ་ཅན་འདིར་གསུངས། །</p>
<p>རྩ་ཡི་ཀུན་སྤྱོད་ཉིད་གསུངས་པ། །</p>
<p>དེ་ཡི་སྒོ་ཡང་དེ་གཉིས་ལ། །</p>
<p>དེ་རྣམས་འདུ་བའི་དུས་སུ་ནི། །</p>
<p>ལྷ་ནི་དམིགས་པར་འགྱུར་བ་ཡིན། །</p>
<p>སྟེང་གི་སྒོ་དང་འོག་ཉིད་དེ། །</p>
<p>འོག་གི་སྒོ་ནི་རྣམ་པར་ཤེས། །</p>
<p>སྟེང་གི་སྒོ་ནི་དབྱིངས་ཉིད་དོ། །</p>
<p>རྩ་ནི་ཐམས་ཅད་མཉམ་སྦྱོར་བས། །</p>
<p>རྣལ་འབྱོར་པས་ནི་འཇུག་པར་བསམ། །</p>
<p>དེ་ཡི་ལུས་ཀྱི་སྟེང་སྒོ་ལའང་། །</p>
<p>རྡོ་རྗེ་ཅན་གྱི་རྟག་རྒྱུན་བཞུགས། །</p>
<p>སྟེང་གི་སྒོར་ནི་སྦྱོར་བ་གསུམ། །</p>
<p>སྒོ་དགུ་རྣམས་ཀྱིས་ཡོངས་སུ་བསྐོར། །</p>
<p>ཀྱེ་བཅོམ་ལྡན་འདས་སྦྱོར་བ་གསུམ་ནི་ཅི་ཞེས་བཤད། །</p>
<p>ཇི་ལྟར་གང་གི་རྣམ་པ་ཡིས། །</p>
<p>སེམས་ཀྱི་རྟག་ཏུ་འགྲོ་བ་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>གསུམ་ཉིད་སྦྱོར་བ་སྦྱོར་བ་གསུམ། །</p>
<p>རྣམ་གསུམ་དབྱེ་བས་རྣམ་པར་གནས། །</p>
<p>སྐུ་གསུང་ཐུགས་ཀྱི་རང་བཞིན་གྱིས། །</p>
<p>ཐ་མ་འབྲིང་པོ་དམ་པ་ཉིད། །</p>
<p>ཀ་བ་གཅིག་དང་སྒོ་དགུ་པ། །</p>
<p>སྦོམ་པོ་ལྔ་ནི་ལྷག་པའི་ལྷ། །</p>
<p>བུག་པ་དགུར་ནི་སོན་པའི་སྒོ། །</p>
<p>དགུ་ཡི་རྣམ་པར་ཡོངས་སུ་གྲགས། །</p>
<p>ཐ་མའི་སྒ་ནི་སྐུར་ལྡན་པ། །</p>
<p>སྦོམ་པོ་ལྷ་ཡི་སྤྲུལ་པའོ། །</p>
<p>སེམས་དང་སྐྱེས་བུ་སྐྱེས་བུ་ཅན། །</p>
<p>ཁྱད་པར་རྣལ་འབྱོར་པ་ཡི་དོན། །</p>
<p>རྟག་པར་ཀུན་དུ་དུས་སུ་ནི། །</p>
<p>འགྲོ་དང་འོང་བའི་ཁྱད་པར་ལས། །</p>
<p>རྐང་མེད་རྐང་གཅིག་རྐང་གཉིས་དང་། །</p>
<p>རྐང་བཞི་ལ་ནི་སོགས་པ་ཡི། །</p>
<p>རླུང་ལ་སོགས་པས་རབ་དབྱེ་བས། །</p>
<p>རྟག་ཏུ་འགྲོ་བ་རླུང་རྣམ་བཞི། །</p>
<p>སེམས་ཀྱི་གནས་པ་རྣམ་པ་གཉིས། །</p>
<p>ནུབ་དང་རབ་རྒྱུའི་ཆོ་ག་ཡིས། །</p>
<p>རྟག་ཏུ་ནུབ་དང་རབ་རྒྱུ་བ། །</p>
<p>སེམས་ཅན་ཀུན་ལ་འགྲོ་བའོ། །</p>
<p>དེ་ལྟར་གང་ཞིག་མི་རིག་པ། །</p>
<p>སེམས་མེད་སྐྱེད་བུ་མེད་པ་དང་། །</p>
<p>ཡིད་དང་ལྡན་པ་མེད་པ་དང་། །</p>
<p>རྣལ་འབྱོར་པ་ཡི་དོན་མེད་པ། །</p>
<p>མེ་ཉིད་གང་དང་རླུང་དང་ནི། །</p>
<p>དབང་ཆེན་དང་ནི་དེ་བཞིན་ཆུ། །</p>
<p>འཁོར་ལོར་སེམས་ཀྱི་ཀུན་སྤྱོད་པ། །</p>
<p>སྟེང་དང་ངོས་དང་བྲང་འོག་འགྲོ། །</p>
<p>ཟླ་བ་ཉི་མའི་རབ་དབྱེ་བས། །</p>
<p>གསུམ་པའི་སྒོ་ནི་ཡིད་དང་བཅས། །</p>
<p>རྔུབ་དང་དབྱུང་བ་གཉིས་ཀ་ཡང་། །</p>
<p>སྒོ་ཡི་དམ་པ་ཉིད་ཡིན་ཏེ། །</p>
<p>གཙོ་བོ་དམ་པ་ཡི་ནི་སྒོ། །</p>
<p>སྟེང་དང་འོག་ཏུ་རབ་ཏུ་གྲགས། །</p>
<p>འོག་གི་སྒོས་ནི་རྣམ་པར་ཤེས། །</p>
<p>སྟེང་གི་སྒོས་ནི་དབྱིངས་ཉིད་དེ། །</p>
<p>རྣམ་སྣང་ལ་སོགས་སངས་རྒྱས་རྣམས། །</p>
<p>སྟེང་གི་སྒོར་ནི་གཡོ་ཞིང་གནས། །</p>
<p>དེ་རྣམས་འོག་ཏུ་རྣམ་པར་གནས། །</p>
<p>སྟེང་གིས་གཤེགས་སུ་གསོལ་བ་ཉིད། །</p>
<p>སྤྱན་དྲངས་གཤེགས་སུ་གསོལ་བ་ཡི། །</p>
<p>ཚུལ་གྱི་སེམས་ཀྱིས་རྟག་ཏུ་འགྲོ། །</p>
<p>དུས་གསུམ་སངས་རྒྱས་ཐམས་ཅད་དང་། །</p>
<p>མཁའ་འགྲོ་རྣལ་འབྱོར་མ་མོ་རྣམས། །</p>
<p>འཇུག་པ་དང་ནི་ལྡོག་པ་ལ། །</p>
<p>ཡོན་ཏན་སྐྱོན་ནི་རབ་བརྗོད་པས། །</p>
<p>བདེ་དང་སྡུག་བསྔལ་རང་བཞིན་གྱིས། །</p>
<p>ལྷན་ཅིག་སྐྱེས་པ་གྲུབ་པའི་གནས། །</p>
<p>རྡོ་རྗེ་སེམས་དཔའ་བདེ་ཆེན་པོ། །</p>
<p>བཅོམ་ལྡན་རྡོ་རྗེ་ཅན་གྱིས་གསུངས། །</p>
<p>དེ་ནས་བཅོམ་ལྡན་ལྷ་མོས་ནི། །</p>
<p>བོལླ་ཀཀྐོ་ལར་བཅུག་ནས། །</p>
<p>སེམས་དཔའ་ཆེན་པོ་མཉེས་བྱས་ཏེ། །</p>
<p>ཚིག་ནི་འདི་དག་ཡང་དག་གསོལ། །</p>
<p>དཔྱིད་ཅེས་བགྱི་བ་ཇི་ལྟར་ལགས། །</p>
<p>ཐིག་ལེ་བགྱི་བ་ཇི་ལྟར་ལགས། །</p>
<p>མི་ཕྱེད་ལ་སོགས་ཇི་ལྟར་གནས། །</p>
<p>དེ་ཡི་གནས་ནི་ཇི་ལྟར་ལགས། །</p>
<p>པུལླཱི་ར་སོགས་ཅི་གསུངས་དང་། །</p>
<p>འཁོར་ལོ་དགོད་པ་དེ་བཞིན་གཞན། །</p>
<p>ཇི་ལྟར་རྩ་ཡི་རྫོགས་པ་ཡི། །</p>
<p>དེ་ཡི་དབྱེ་བ་བདག་ལ་གསུངས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>ལྷ་མོ་བཤད་པར་བྱ་ཡིས་ཉོན། །</p>
<p>གསང་བ་ལས་ནི་ཆེས་གསང་མཆོག །རྩའི་རང་བཞིན་དང་། གནས་ལ་སོགས་པ་དང་། ས་བཅུ་དང་། ཕ་རོལ་ཏུ་ཕྱིན་པའི་སྐུ་དང་། གསུང་དང་། ཐུགས་ཀྱི་འཁོར་ལོར་སོན་པ་གནས་ཀྱི་ནང་གི་རབ་ཏུ་དབྱེ་བས་ཉི་ཤུ་རྩ་བཞིར་གསུངས་པ། སྤྱི་བོ་མཱ་ལ་ཡ་ཡི་ཡུལ། །</p>
<p>དེ་བཞིན་སྤྱི་གཙུག་འབར་བ་འཛིན། །</p>
<p>དེ་བཞིན་དུ་ནི་ཨོ་ཌྱན་ཉིད། །</p>
<p>རྣ་བ་གཡས་པ་ཉིད་དུ་བརྗོད། །</p>
<p>རྩིབ་མའི་རྒྱབ་ནི་ཨརྦུ་ད། །</p>
<p>བཞི་ནི་གནས་ཤེས་བྱ་བའོ། །</p>
<p>རྣ་བ་གཡོན་པའི་རང་བཞིན་ནི། །</p>
<p>དེ་བཞིན་གོ་དཱ་བ་རིར་ཤེས། །</p>
<p>དགའ་བའི་དབང་ཕྱུག་བཤད་པ་ནི། །</p>
<p>སྨིན་མའི་དབུས་གནས་རབ་ཏུ་བསྐུལ། །</p>
<p>དེ་བཞིན་མིག་དག་ལྷ་མོའི་མཁར། །</p>
<p>ལག་པའི་རྩ་བར་མ་ལ་བ། །</p>
<p>དེ་ལྟར་ཉེ་བར་གནས་ཉིད་དེ། །</p>
<p>ཐུགས་ཀྱི་འཁོར་ལོར་རྣམ་པར་གནས། །</p>
<p>གནས་ཀྱི་ཁྱད་པར་རང་བཞིན་གྱི། །</p>
<p>མཁའ་སྤྱོད་རྣམས་ཀྱི་ཡང་དག་བཤད། །</p>
<p>མཆན་ཁུང་ཀཱ་མ་རཱུ་པ་ཉིད། །</p>
<p>ནུ་མ་ཨོ་དྲར་རབ་ཏུ་གྲགས། །</p>
<p>འདི་དག་ཞིང་དུ་ཡང་དག་བརྗོད། །</p>
<p>ལྟེ་བ་ཏྲི་ཤ་ཀུ་ནིར་བརྗོད། །</p>
<p>སྣ་ཡི་རྩེ་མོར་ཀོ་ཤ་ལཱ། །</p>
<p>ཉེ་བའི་ཞིང་དུ་བརྗོད་པའོ། །</p>
<p>ཁ་ནི་ཀ་ལིང་ཀ་རུ་བརྗོད། །</p>
<p>མགྲིན་པ་ལམ་པ་ཀ་རུ་གསུངས། །</p>
<p>ཚན་དོ་ཧ་ཞེས་རྣམ་པར་བཤད། །</p>
<p>སྙིང་གི་ཀཱཉྩིར་བརྗོད་པ་སྟེ། །</p>
<p>དབང་པོ་ཧི་མ་ལ་ཡ་ཉིད། །</p>
<p>ཉེ་བ་ཡི་ནི་ཚན་དོར་བརྗོད། །</p>
<p>དེ་ལྟར་ཡུལ་རྣམས་ཐམས་ཅད་དུ། །</p>
<p>གསུང་གི་འཁོར་ལོར་རྣམ་པར་གནས། །</p>
<p>གནས་ཀྱི་ཁྱད་པར་ཡུལ་གྱི་ནི། །</p>
<p>ས་སྤྱོད་རྣམས་ཀྱི་ཡང་དག་བཤད། །</p>
<p>རྟགས་ལ་ཡི་དགས་ལྷག་པར་གནས། །</p>
<p>གསང་བ་ལ་ནི་ཁྱིམ་གྱི་ལྷ། །</p>
<p>འདི་དག་འདུ་བར་བརྗོད་པའོ། །</p>
<p>བརླ་ནི་སཽ་རཱཥྚ་རུ་བརྗོད། །</p>
<p>རྗེ་ངར་གཉིས་ནི་གསེར་གླིང་གི། །</p>
<p>རང་གི་ངོ་བོར་རྣམ་པར་བཤད། །</p>
<p>ཉེ་བ་ཡ་ནི་འདུ་བ་ཉིད། །</p>
<p>སོར་མོ་ནཱ་ག་ར་རུ་བརྗོད། །</p>
<p>རྐང་པའི་རྒྱབ་ནི་སིན་དྷུར་ངེས། །</p>
<p>དུར་ཁྲོད་དུ་ནི་ཡང་དག་བརྗོད། །</p>
<p>མཐེ་བོང་ལ་ནི་མ་རུ་ཟེར། །</p>
<p>པུས་མོ་ཀུ་ལ་དཱ་རུ་བརྗོད། །</p>
<p>འདི་དག་ཉེ་བའི་དུར་ཁྲོད་ཉིད། །</p>
<p>མཁའ་འགྲོ་མར་ནི་གསུངས་པའོ། །</p>
<p>འདི་དག་ཡུལ་དང་རང་ལུས་སྐྱེས། །</p>
<p>རང་གི་ནང་དང་ཕྱི་རོལ་གནས། །</p>
<p>སྐུ་གསུང་ཐུགས་ཀྱི་འཁོར་ལོ་ལ། །</p>
<p>ཉི་ཤུ་རྩ་བཞིར་ཕྱེ་བ་ཡིས། །</p>
<p>མཁའ་འགྲོ་མ་ནི་ཀུན་གྱི་གནས། །</p>
<p>ཐམས་ཅད་དུ་ནི་ཡང་དག་བཤད། །</p>
<p>འདི་རྣམས་གནས་སུ་མཁའ་འགྲོ་མ། །</p>
<p>རྩ་ཡི་གཟུགས་ཀྱིས་ཡང་དག་གནས། །</p>
<p>དྲུག་པ་ལས་རབ་ཏུ་བྱེད་པ་དང་པོའོ།། །</p>
<p>།དེ་ནས་གཞན་ཡང་དམ་པའི་དེ་བཞིན་གཤེགས་པའི་སྐུ་ཇི་ལྟར་གནས་སུ་སོན་པའི་རྩའི་འཁོར་ལོ་བཤད་པར་བྱའོ། །</p>
<p>སྙིང་གི་ནང་སོང་པདྨ་ནི། །</p>
<p>འདབ་མ་བརྒྱད་པ་སྙིང་པོར་བཅས། །</p>
<p>དེ་ཡི་ནང་དུ་སོན་པའི་རྩ། །</p>
<p>མར་མེའི་རང་གི་ངོ་བོ་ཅན། །</p>
<p>ཆུ་ཤིང་གི་ནི་མེ་ཏོག་ལྟར། །</p>
<p>བརྐྱང་ཞིང་ཁ་ནི་འོག་ཏུའོ། །</p>
<p>དེ་ཡི་ནང་གནས་དཔའ་བོ་ནི། །</p>
<p>ཡུངས་ཀར་གྱི་ནི་སྦོམ་ཕྲ་ཙམ། །</p>
<p>མི་ཤིགས་ཧཱུྃ་གི་ས་བོན་ནི། །</p>
<p>ཁ་བ་ལྟ་བུར་འཛག་པ་ཉིད། །</p>
<p>ལུས་ཅན་རྣམས་ཀྱི་སྙིང་དགའ་བ། །</p>
<p>དཔྱིད་ཅེས་བྱ་བར་རྣམ་པར་བཤད། །</p>
<p>རྒོད་མའི་མེ་ཡི་གཟུགས་ཀྱིས་ནི། །</p>
<p>བདག་མེད་མ་ནི་ཐིག་ལེར་བརྗོད། །</p>
<p>ལས་ཀྱི་རླུང་གིས་བསྐུལ་བ་ཡིས། །</p>
<p>ལྟེ་བའི་དཀྱིལ་འཁོར་དུ་ནི་འབར། །</p>
<p>དཔྱིད་ཐོབ་པ་ཡི་ཆོག་ཤེས་པས། །</p>
<p>སྙོམས་པར་འཇུག་པས་རྣམ་པར་གནས། །</p>
<p>དཔའ་བོ་ཤྲཱི་ནི་ཧེ་རུ་ཀ། །</p>
<p>འདི་ནི་དཔྱིད་ཀྱི་ཐིག་ལེར་བརྗོད། །</p>
<p>རྣལ་འབྱོར་མ་ཡི་གཟུགས་འཛིན་མ། །</p>
<p>རྒྱུ་དང་མི་རྒྱུ་བཅས་པར་གནས། །</p>
<p>སྐུ་གསུང་ཐུགས་ཀྱི་དབྱེ་བས་ནི། །</p>
<p>སྒོ་ནི་རྣམ་གསུམ་འབྱུང་བ་ལས། །</p>
<p>འགྲོ་བ་དང་ནི་འོང་བར་བྱེད། །</p>
<p>འདི་ནི་ཀུན་གྱི་ལུས་ལ་གནས། །</p>
<p>ལྟེ་བར་ཨ་ཡི་གཟུགས་ཀྱིས་ནི། །</p>
<p>ཐུང་ངུ་རུ་ནི་རབ་ཏུ་གྲགས། །</p>
<p>སྙིང་ལ་ཡང་ནི་ཧཱུྃ་ཉིད་ནི། །</p>
<p>རིང་པོ་མ་མོ་གཉིས་དང་གནས། །</p>
<p>མགྲིན་པ་ཨོྃ་གྱི་གཟུགས་ཀྱིས་ནི། །</p>
<p>མ་མོ་གསུམ་བརྗོད་པ་ལུ་ཏ། །</p>
<p>དཔྲལ་བར་ཧྃ་གི་རྣམ་པ་འདི། །</p>
<p>སྒྲ་དང་ཐིག་ལེ་མི་ཤིགས་པ། །</p>
<p>འཁོར་ལོ་པ་ཞི་ཡི་རབ་དབྱེ་བས། །</p>
<p>ས་སོགས་འབྱུང་བ་ཆེན་པོ་དང་། །</p>
<p>ཐུན་བཞིར་བྱིན་གྱིས་བརླབས་པ་དང་། །</p>
<p>པདྨ་བཞི་ལས་བྱུང་བ་དང་། །</p>
<p>དགའ་བ་བཞི་ཡི་ངོ་བོ་ཡིས། །</p>
<p>རྣལ་འབྱོར་བཞི་ནི་མངོན་དུའོ། །</p>
<p>མཆོག་ཏུ་དགའ་བའི་ངོ་བོ་ཡིས། །</p>
<p>བྱ་དང་བྱེད་པའི་དངོས་པོ་ལས། །</p>
<p>རྡོ་རྗེ་སེམས་དཔའི་གཟུགས་ཀྱིས་ནི། །</p>
<p>འདི་ནི་ཇི་ལྟར་བདེ་བར་རོལ། །</p>
<p>འདབ་མ་རྣམས་ཀྱི་བཞི་ལ་ཡང་། །</p>
<p>འབྱུང་བ་བཞི་ཡི་རྩ་རྣམས་ནི། །</p>
<p>མར་མེའི་རང་བཞིན་ལྟ་བུར་ནི། །</p>
<p>ཕྱོགས་བཞི་ལ་ནི་རྣམ་པར་གནས། །</p>
<p>རྩ་རྣམས་བཞི་ཡང་མཚམས་རྣམས་སུ། །</p>
<p>རྣམ་པར་གནས་ཤིང་དེར་སོན་པའང་། །</p>
<p>བདུད་རྩི་ལྔ་ནི་འབབ་པ་སྟེ། །</p>
<p>དེ་མཆོད་རང་གི་གཟུགས་གནས་པས། །</p>
<p>དེ་ཡི་དངོས་པོའི་ངོ་བོ་ལས། །</p>
<p>མཆོད་པ་བཞི་ནི་རྣམ་པར་བཤད། །</p>
<p>ལུས་ཀྱི་སྙིང་གི་ནང་དུ་ནི། །</p>
<p>རྩ་ལྔ་རྣམས་ནི་རྣམ་པར་གནས། །</p>
<p>སྐུ་གསུང་ཐུགས་ཀྱི་དབྱེ་བ་ཡིས། །</p>
<p>ཉི་ཤུ་རྩ་བཞི་ཉེ་བར་བརྗོད། །</p>
<p>གནས་སོགས་དགྱེ་བ་ལ་གནས་ནས། །</p>
<p>གནས་དང་གནས་ལ་རྣམ་པར་གནས། །</p>
<p>སྤྱི་བོར་ཡང་དག་བྱུང་བ་ཡི། །</p>
<p>རྩ་ནི་སྤྱི་བོ་སྐྱེས་ཞེས་བརྗོད། །</p>
<p>རྡུལ་དང་སྙིང་སྟོབས་མུན་པའི་ཚུལ། །</p>
<p>དེ་ཡི་ནང་ན་ཙོ་མོ་ནི། །</p>
<p>པུལླཱི་རར་ནི་མི་ཕྱེད་མ། །</p>
<p>སོ་དང་སེན་མོ་འབབ་པར་བརྗོད། །</p>
<p>འབར་བ་འཛིན་པ་ཕྲ་གཟུགས་མ། །</p>
<p>དེ་བཞིན་སྐྲ་དང་བ་སྤུ་འབབ། །</p>
<p>ཨོ་ཌྱཱན་གནས་ནི་ཆེན་པོ་ལ། །</p>
<p>རྩེ་བ་མ་ནི་རྣམ་པར་གནས། །</p>
<p>རྣ་བ་གཡས་པར་གནས་ནས་ནི། །</p>
<p>པགས་པ་དྲི་མ་འབབ་མ་གནས། །</p>
<p>ཨུརྦུ་དར་ནི་གཡོན་པ་མ། །</p>
<p>མཁའ་འགྲོ་མ་ནི་ཤ་འབབ་མ། །</p>
<p>གང་ཞིག་ཆུ་རྒྱུས་འབབ་པའི་རྩ། །</p>
<p>བ་ཡི་མཆོག་སྦྱིན་རྣམ་པར་གནས། །</p>
<p>དེ་ནི་སྲ་པའི་ཚུལ་གྱིས་གནས། །</p>
<p>ཐུང་དུ་མར་ནི་རྣམ་པར་བཤད། །</p>
<p>གང་ཞིག་དགའ་བའི་དབང་ཕྱུག་རྩ། །</p>
<p>དེ་བཞིན་རུས་སྦལ་སྐྱེས་མར་གྲགས། །</p>
<p>སྲ་བའི་དངོས་པོས་གནས་པའི་ཕྱིར། །</p>
<p>རུས་པའི་ཕྲེང་བ་འཁྲུགས་པར་གནས། །</p>
<p>ལྷ་མོའི་མཁར་དུ་གང་ཞིག་རྩ། །</p>
<p>འཇམ་པ་སྒོམ་པ་མ་རུ་བརྗོད། །</p>
<p>དེ་ནི་རྟག་ཏུ་མཆིན་པ་འབབ། །</p>
<p>ཐམས་ཅད་ལུས་ལ་རྟག་པར་གནས། །</p>
<p>མཱ་ལ་བར་ནི་དབང་མ་ནི། །</p>
<p>རྒྱལ་བའི་དབང་ཕྱུག་སྙིང་ལ་གནས། །</p>
<p>རྩ་ནི་གང་ཞིག་མིག་འབབ་མ། །</p>
<p>འདོད་པའི་གཟུགས་སུ་རྣམ་པར་གནས། །</p>
<p>གཟུགས་ནི་མཐོང་བར་འདོད་པ་སྟེ། །</p>
<p>སྐྱོན་བྲལ་མ་ཞེས་རྣམ་པར་བཤད། །</p>
<p>ཨོ་ཌིར་མཁྲིས་པ་འབབ་པའི་རྩ། །</p>
<p>གང་ཞིག་འཇུག་མ་ཆེན་མོར་བརྗོད། །</p>
<p>ཏྲི་ཤ་ཀུ་ནེར་བྱུང་བ་ནི། །</p>
<p>མ་མོ་ངེས་པར་གློ་བར་བཅས། །</p>
<p>ཀོ་ཤ་ལར་ནི་མཚན་མོ་ཉིད། །</p>
<p>རྒྱུ་མའི་ཕྲེང་བཟང་ཁྱབ་ཅིང་འབབ། །</p>
<p>ཀ་ལིང་ཀར་ནི་བསིལ་སྦྱིན་མ། །</p>
<p>ངོས་ཀྱི་ཆུ་རྒྱུས་ཡང་དག་བཤད། །</p>
<p>ཚ་བ་མ་ནི་ལྟོ་གནས་ངེས། །</p>
<p>ལམ་པཱ་ཀར་ནི་རབ་ཏུ་གྲགས། །</p>
<p>འབབ་མ་ཉིད་ནི་ཀཱཉྩིར་གནས། །</p>
<p>ཐམས་ཅད་དུ་ནི་བཤང་བ་འབབ། །</p>
<p>མཚམས་ཀྱི་མཐའ་ཡི་ནང་དུ་ཡང་། །</p>
<p>ཁ་བའི་གནས་སུ་རངས་མའི་གདོང་། །</p>
<p>ཤིན་ཏུ་གཟུགས་ཅན་བད་ཀན་ལྡན། །</p>
<p>ཡི་དགས་ལྷ་གནས་ཡང་དག་གནས། །</p>
<p>གང་ཞིག་རྟག་ཏུ་རྣག་འབབ་པ། །</p>
<p>ཁྱིམ་གྱི་ལྷར་ནི་ཡང་དག་གནས། །</p>
<p>མཁའ་འགྲོ་དམ་པའི་དབང་ཕྱུག་གིས། །</p>
<p>སྤྱི་མ་ཉིད་དུ་རྣམ་པར་བཤད། །</p>
<p>སོ་རཱཥྚར་ནི་གང་ཞིག་རྩ། །</p>
<p>རྒྱུ་སྦྱིན་མ་ནི་དམར་པོ་འབབ། །</p>
<p>རྡུལ་ནི་འབབ་པར་གྱུར་པ་ནི། །</p>
<p>གསེར་གླིང་དུ་ནི་ཡང་དག་བཤད། །</p>
<p>ཡན་ལག་གཟི་བརྗིད་ཀུན་ཁྱབ་མ། །</p>
<p>སྦྱོར་བྲལ་མར་ནི་རབ་ཏུ་གྲགས། །</p>
<p>ནཱ་ག་རར་ནི་སྡུ་གུ་མ། །</p>
<p>ཚིལ་ཅན་སྦོམ་ཞིང་མྱོས་བྱེད་འབབ། །</p>
<p>སིན་དྷུར་ཤིན་ཏུ་གྲུབ་པ་ཉིད། །</p>
<p>མྱ་ངན་མཆི་མ་འབབ་མར་བརྗོད། །</p>
<p>མ་རུར་གནས་མ་ལུད་སྐམ་འབབ། །</p>
<p>འཚེད་པ་མ་ཞེས་རྣམ་པར་བསྟན། །</p>
<p>གུ་ལུ་ཏྭར་ནི་ཡིད་བཟང་མ། །</p>
<p>ཤ་དང་སྣབས་ནི་འབབ་མའོ། །</p>
<p>དྲུག་པ་ལས་ཡུལ་གྱི་དགོད་པ་སྟེ་རབ་ཏུ་བྱེད་པ་གཉིས་པའོ།། །</p>
<p>།ལྷ་ལགས་མཉན་པར་འཚལ་ལགས་ན། །</p>
<p>ནང་གི་དཀྱིལ་འཁོར་མཆོད་པ་ལ། །</p>
<p>སོགས་པའི་ལས་ནི་ཇི་ལྟར་ལགས། །</p>
<p>སྦྱིན་སྲེག་ལས་ནི་མི་འཚལ་བས། །</p>
<p>བདེ་བ་ཆེན་པོས་བཤད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>ཧེ་རུ་ལ་སོགས་པའི་ལྷ། །</p>
<p>རྩ་གཟུགས་མཛེས་པར་ཡང་དག་བྱུང་། །</p>
<p>ལུས་ཀྱི་དཀྱིལ་འཁོར་ཉམས་དགའ་བར། །</p>
<p>སྒོ་བཞིར་ཇི་སྐད་གསུངས་པའོ། །</p>
<p>རང་གི་ཡན་ལག་བརྒྱད་བྱུང་བས། །</p>
<p>ཀ་བ་དེ་ཡིས་བསྐོར་ནས་གནས། །</p>
<p>དངོས་པོ་ཀུན་གྱིས་མཉམ་པའི་ཕྱིར། །</p>
<p>གྲུ་བཞི་བར་ནི་རབ་ཏུ་གྲགས། །</p>
<p>སྐུ་གསུང་ཐུགས་ཀྱི་ངོ་བོས་ནི། །</p>
<p>དཀྱིལ་འཁོར་འཁོར་ལོ་གཅིག་ཏུ་གསུངས། །</p>
<p>རི་ནི་མགོ་བོའི་ཟེ་འབྲུ་ལ། །</p>
<p>ཇི་ལྟར་རྩོམ་ཆེན་ལ་སོགས་རིམ། །</p>
<p>བླ་མའི་དུས་ཐབས་རིམ་ཉིད་ཀྱིས། །</p>
<p>དེ་ནི་རྫོགས་པའི་དཀྱིལ་འཁོར་གནས། །</p>
<p>རྐང་པའི་མཐིལ་དུ་རྩོམ་ཆེན་རླུང་། །</p>
<p>གཞུ་ཡི་དབྱིབས་སུ་རྣམ་པར་གནས། །</p>
<p>སུམ་མདོ་ཡི་ནི་གནས་སུ་ནི། །</p>
<p>དེ་བཞིན་གྲུ་གསུམ་འབར་བ་ཉིད། །</p>
<p>ཟླུམ་པོའི་རྣམ་པའི་དབྱིབས་ཀྱིས་ནི། །</p>
<p>ཆུ་ནི་ལྟེ་བར་རྣམ་པར་གནས། །</p>
<p>སྙིང་གར་ཡང་ནི་ས་ཉིད་དེ། །</p>
<p>ཀུན་ནས་གྲུ་བཞི་པ་ཉིད་དོ། །</p>
<p>སྒལ་ཚིགས་དབྱུག་གུའི་གཟུགས་ཀྱིས་ནི། །</p>
<p>རི་རབ་རི་རྒྱལ་དེ་བཞིན་ནོ། །</p>
<p>དེར་ནི་སྤྱི་བོའི་ཆར་གནས། །</p>
<p>འདམ་སྐྱེས་འདབ་མ་སུམ་བཅུ་གཉིས། །</p>
<p>དབྱངས་དང་གསལ་བྱེད་མཛེས་པར་གནས། །</p>
<p>སུམ་ཅུ་རྩ་གཉིས་བྱང་ཆུབ་འདོད། །</p>
<p>པདྨའི་ནང་དུ་སོན་པ་གང་། །</p>
<p>དེ་ནི་ཟླ་བའི་དཀྱིལ་འཁོར་བརྗོད། །</p>
<p>སྤྱི་བོའི་ནང་དུ་ཀླད་པ་ནི། །</p>
<p>གང་ཞིག་གནས་པ་དེ་རུ་གསུངས། །</p>
<p>དེ་ནང་ཧྃ་གི་རྣམ་པ་ཉིད། །</p>
<p>ཐིག་ལེའི་གཟུགས་ཅན་མི་ཤིགས་པ། །</p>
<p>འཇིག་རྟེན་ཀུན་གྱི་རྩ་བ་དེ། །</p>
<p>བརྟན་པའི་བདག་ཉིད་གཡོ་བའི་བདག །གསལ་དང་མི་གསལ་གཟུགས་ལས་ནི། །</p>
<p>ས་བོན་གཟུགས་ཀྱི་རྣམ་པར་གནས། །</p>
<p>ལུས་ཅན་རྣམས་ནི་ཀུན་གྱི་གཟུགས། །</p>
<p>དེ་ཕྱིར་གདོད་ནས་རྫོགས་པ་ཉིད། །</p>
<p>བདུད་རྩིའི་གཟུགས་ཀྱིས་འཛག་པར་ནི། །</p>
<p>ཉིན་དང་མཚན་དུ་རྣམ་པར་གནས། །</p>
<p>དེ་ཉིད་ཀྱིས་ནི་སྒྲ་འབྱེད་ཅིང་། །</p>
<p>མེ་ནི་དགའ་བར་བྱེད་པ་སྟེ། །</p>
<p>དེས་ནི་གང་བའི་དཀྱིལ་འཁོར་ནི། །</p>
<p>ཡིན་པ་ཉིད་དུ་ཐེ་ཚོམ་མེད། །</p>
<p>དེ་ཉིད་དཀྱིལ་འཁོར་ཞེས་བྱར་གསུངས། །</p>
<p>དངོས་པོ་རྣམས་ཀྱི་སྙིང་པོ་མཆོག །དེ་ནི་ལེན་ཅིང་གཅོད་པའི་ཕྱིར། །</p>
<p>ལུས་ནི་དཀྱིལ་འཁོར་ཉིད་དུ་བརྗོད། །</p>
<p>རྩ་ཆེན་སུམ་ཅུ་རྩ་གཉིས་ཀྱི། །</p>
<p>འཁོར་ལོར་ཡང་ནི་དཀྱིལ་འཁོར་བརྗོད། །</p>
<p>བྱང་ཆུབ་སེམས་ནི་རིན་པོ་ཆེ། །</p>
<p>དཀྱིལ་འཁོར་དེ་ཉིད་དཀྱིལ་འཁོར་ཉིད། །</p>
<p>ཕྱི་རོལ་བཅས་པའི་ནང་གཟུགས་ཀྱིས། །</p>
<p>སྣ་ཚོགས་ཁྱབ་ཅིང་རྣམ་པར་གནས། །</p>
<p>ཕྱི་རོལ་གཟུགས་དང་སྒྲ་ལ་སོགས། །</p>
<p>དབང་པོ་ཐམས་ཅད་འཇུག་པའོ། །</p>
<p>ནང་གི་ཁུ་བ་ལ་སོགས་པ། །</p>
<p>གྲུབ་པའི་རྫས་ནི་རྣམ་པར་གནས། །</p>
<p>ཕྱི་རོལ་བཅས་པའི་ནང་ཉིད་ཀྱིས། །</p>
<p>རྡོ་རྗེ་ཅན་གྱི་བྱང་ཆུབ་སེམས། །</p>
<p>སྦོམ་དང་ཕྲ་བའི་རང་བཞིན་གྱིས། །</p>
<p>འགྲོ་བའི་གཉེན་གྱི་རང་བཞིན་ཅན། །</p>
<p>སངས་རྒྱས་བྱང་ཆུབ་སེམས་དཔའ་ཡི། །</p>
<p>དམ་ཚིག་དོན་དུ་གསུངས་པས་ནི། །</p>
<p>དཀྱིལ་འཁོར་གོམས་པས་སྐྱེ་བ་འདིར། །</p>
<p>སངས་རྒྱས་ཉིད་ནི་ཐོབ་པར་འགྱུར། །</p>
<p>ཉན་ཐོས་རྣམས་ཀྱི་སངས་རྒྱས་དང་། །</p>
<p>དེ་བཞིན་རང་རྒྱལ་རྣམས་ཀྱི་དང་། །</p>
<p>ཚངས་པ་ལ་སོགས་ལྷ་རྣམས་ཀྱི། །</p>
<p>དཀྱིལ་འཁོར་གོམས་བས་རྫོགས་པ་ཉིད། །</p>
<p>ཤེས་རབ་མེ་ནི་ཆེར་འབར་བར། །</p>
<p>ནང་གི་ཁུ་བ་ལ་སོགས་དང་། །</p>
<p>དེ་བཞིན་ཕྱི་རོལ་གཟུགས་སོགས་ཀྱི། །</p>
<p>བསྲེག་རྫས་ཀྱིས་ནི་སྦྱིན་སྲེག་བྱ། །</p>
<p>སྐྱེ་མཆེད་དྲུག་དང་ཁམས་རྣམས་དང་། །</p>
<p>ཕུང་པོ་ལ་སོགས་ཁྱད་པར་ལས། །</p>
<p>དེ་རྣམས་ཀྱི་ནི་གཟུགས་ཅན་ལྷ། །</p>
<p>དེ་བཞིན་མཁའ་འགྲོ་མ་ཉིད་ནི། །</p>
<p>དེས་ནི་དེ་མཆོད་གང་གི་ཕྱིར། །</p>
<p>རྣལ་འབྱོར་མཆོད་པར་ཡང་དག་བཤད། །</p>
<p>ཐོད་པ་འདི་ནི་མགོ་བོ་ཉིད། །</p>
<p>བསྲེག་རྫས་ཀྱི་ནོ་སྣོད་དུ་གསུངས། །</p>
<p>བླུགས་གཟར་རོ་མར་བཤད་པ་སྟེ། །</p>
<p>སྙིང་གི་འཁོར་ལོ་བརྐྱང་མ་དག །དགང་གཟར་ཞེས་བྱར་ཡང་དག་བརྗོད། །</p>
<p>ཐབ་ཁུང་ལྟེ་བའི་དཀྱིལ་འཁོར་དུ། །</p>
<p>ལས་ཀྱི་རླུང་གིས་བསྐྱོད་པ་ཡི། །</p>
<p>ཚངས་པའི་མེ་ནི་སུམ་མདོར་གནས། །</p>
<p>སྒྲ་ནི་སྔགས་ཞེས་བརྗོད་པ་སྟེ། །</p>
<p>བཟླས་པ་འཁོར་བར་བྱེད་པ་ཡིན། །</p>
<p>བསྒོམ་པ་མཚུངས་པར་སྣང་བ་ཉིད། །</p>
<p>དཀྱིལ་འཁོར་གཉིས་མེད་རྣལ་འབྱོར་ཕྱིར། །</p>
<p>ལྷན་ཅིག་སྐྱེས་པ་ཞོན་པ་འདི། །</p>
<p>འདི་ནི་རྒྱལ་བའི་དཀྱིལ་འཁོར་གསུངས། །</p>
<p>དཀྱིལ་འཁོར་བདག་པོའི་གཟུགས་ཀྱི་ཕྱིར། །</p>
<p>སློབ་དཔོན་སེམས་ཀྱི་རྒྱལ་པོ་ཉིད། །</p>
<p>དེ་སྐད་ལ་སོགས་ཅི་གསུངས་པ། །</p>
<p>རྒྱུད་ནི་ཐམས་ཅད་རྟོགས་པར་བྱ། །</p>
<p>ད་དུང་བདག་ལ་ཐེ་ཚོམ་མཆིས། །</p>
<p>ཆོས་དང་ལོངས་སྤྱོད་སྤྲུལ་པ་དང་། །</p>
<p>བདེ་བ་ཆེན་པོའི་གཟུགས་ཀྱིས་ནི། །</p>
<p>མགོན་པོ་ཇི་ལྟར་རོལ་བར་འགྱུར། །</p>
<p>དེ་རྣམས་དབྱེ་བ་མི་འཚལ་བས། །</p>
<p>བདེ་བ་ཆེན་པོས་བཤད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>སྤྱི་བོ་ལྟེར་སོན་འཁོར་ལོ་ནི། །</p>
<p>ཨེ་ཡི་དབྱིབས་སུ་ཡང་དག་གནས། །</p>
<p>སྙིང་དང་མགྲིན་པར་ཡང་དག་གནས། །</p>
<p>བྃ་གི་རྣམ་པ་ལྟ་བུར་བརྗོད། །</p>
<p>ལྟེ་བའི་ནང་གནས་པདྨ་ནི། །</p>
<p>འདབ་མ་དྲུག་ཅུ་རྩ་བཞིར་ལྡན། །</p>
<p>འདམ་སྐྱེས་འདབ་མ་སུམ་ཅུ་གཉིས། །</p>
<p>སྤྱི་བོའི་ནང་དུ་རྣམ་པར་གནས། །</p>
<p>མགྲིན་པའི་ནང་དུ་སོན་པ་ཡང་། །</p>
<p>པདྨ་ལོ་མ་བཅུ་དྲུག་ཉིད། །</p>
<p>དེ་ཡི་སྙིང་གའི་གནས་སུ་ནི། །</p>
<p>པདྨ་འདབ་མ་བརྒྱད་དུ་བརྗོད། །</p>
<p>འདབ་མ་དྲུག་ཅུ་རྩ་བཞི་ཉིད། །</p>
<p>སྤྲུལ་པ་ལ་ནི་རབ་ཏུ་གྲགས། །</p>
<p>པདྨ་ཆེན་པོ་འདབ་བརྒྱད་པར། །</p>
<p>ཆོས་ཀྱི་སྐུ་ནི་རབ་ཏུ་བསྐོར། །</p>
<p>ལོངས་སྤྱོད་རྫོགས་པ་བཅུ་དྲུག་རྩིབས། །</p>
<p>དེ་བཞིན་འདབ་མ་སུམ་ཅུ་གཉིས། །</p>
<p>བདེ་ཆེན་ཡེ་ཤེས་ཆེན་པོ་ལ། །</p>
<p>ཀུན་ཏུ་ཡང་དག་རྣམ་པར་གནས། །</p>
<p>སྤྲུལ་པའི་འཁོར་ལོའི་དབུས་སུ་ནི། །</p>
<p>སྡེ་ཚན་བརྒྱད་ཀྱིས་ཡོངས་སུ་བསྐོར། །</p>
<p>ཡིག་འབྲུ་དང་པོའི་ངོ་བོ་ཡིས། །</p>
<p>འདི་ནི་ཨ་སྟེ་ཡི་གེ་མཆོག །ཆོས་ཀྱི་འཁོར་ལོར་རྣམ་བཤད་པ། །</p>
<p>ཧཱུྃ་ནི་མི་ཤིགས་པ་རུ་བརྗོད། །</p>
<p>དབྱངས་ལྔ་དང་ནི་ཡང་དག་ལྡན། །</p>
<p>ཡ་ར་ལ་ཝས་རྣམ་པར་བརྒྱན། །</p>
<p>ལོངས་སྤྱོད་འཁོར་ལོའི་ནང་གནས་པ། །</p>
<p>ཨོཾ་ནི་ཡིག་འབྲུ་གསལ་བར་བྱེད། །</p>
<p>ཆ་ནི་རྣམ་པ་བཞི་རྣམས་ཀྱིས། །</p>
<p>ཀུན་ཏུ་ཡོངས་སུ་བསྐོར་བའོ། །</p>
<p>བདེ་ཆེན་འཁོར་ལོ་ཆེན་པོ་ལ། །</p>
<p>ཧྃ་ནི་ཐིག་ལེའི་གཟུགས་ཅན་ནོ། །</p>
<p>གཡོན་དང་གཡས་པའི་ངོས་དག་ལ། །</p>
<p>ཟླ་བ་ཉི་མ་རྣམ་པར་བཤད། །</p>
<p>མགྲིན་པ་ནས་བརྩམས་གཡོན་པའི་རྩ། །</p>
<p>ལོངས་སྤྱོད་རྫོགས་པའི་སྐུ་ཅན་མ། །</p>
<p>ལྟེ་བའི་ནང་དུ་ངལ་སོས་ཤིང་། །</p>
<p>ཁ་ནི་འོག་ཏུ་མྱོས་བྱེད་འབབ། །</p>
<p>གང་ཞིག་ལྟེ་བ་ལས་སྟེངས་རྩ། །</p>
<p>དེ་བཞིན་ཁ་ནི་སྟེང་དུ་འབབ། །</p>
<p>མགྲིན་པའི་ནང་དུ་ངལ་སོས་ཤིང་། །</p>
<p>ཁྲག་འབབ་པར་ནི་རབ་ཏུ་གྲགས། །</p>
<p>མྱོས་བྱེད་ཟླ་བ་ཞེས་བྱར་བཤད། །</p>
<p>ཁྲག་ནི་ཉི་མ་ཞེས་བྱར་གསུངས། །</p>
<p>སྒོ་གཉིས་མཉམ་པར་ཞོན་ནས་ནི། །</p>
<p>སྟེང་དང་འོག་ཏུ་མཉམ་གནས་པ། །</p>
<p>འདི་དག་ཟླ་བ་ཉི་མ་གཉིས། །</p>
<p>རྩ་ནི་གཉིས་སུ་རབ་ཏུ་གྲགས། །</p>
<p>དཔའ་བོ་རྣམས་དང་མཁའ་འགྲོ་མའི། །</p>
<p>འགྲོ་བ་དང་ནི་འོང་བའི་རྒྱུར། །</p>
<p>ནུབ་པ་དང་ནི་འཆར་དོན་དང་། །</p>
<p>ལོག་དང་སད་པ་ལྟ་བུར་གསུངས། །</p>
<p>གཡོན་དང་གཡས་པའི་ངོས་ལ་ནི། །</p>
<p>དབྱངས་ནི་བཅུ་གཉིས་ཡང་དག་གནས། །</p>
<p>ཁ་ནི་སྟེང་དུ་ཡང་དག་བཤད། །</p>
<p>ཀ་ལ་སོགས་པ་རྣམས་ཀྱིས་བསྐོར། །</p>
<p>ཁ་ནི་འོག་གི་གནས་སུ་གནས། །</p>
<p>ལྷག་པར་བྱས་ནས་སྦྱར་བ་ཉིད། །</p>
<p>ཀྵ་ནི་སྲིན་པོ་ཉིད་གསུངས་པ། །</p>
<p>འོག་གི་ཆར་ནི་རྣམ་པར་གནས། །</p>
<p>གང་ཚེ་མགྲིན་པར་ཆགས་ཆེན་གྱི། །</p>
<p>གཟུགས་ཀྱི་ཟླ་བ་གནས་པ་ན། །</p>
<p>སངས་རྒྱས་རྣམས་ཀྱི་དམ་པའི་སྐུ། །</p>
<p>དེ་ཚེ་ལོངས་སྤྱོད་རྫོགས་པར་བཤད། །</p>
<p>གང་ཚེ་རྡོ་རྗེའི་རྩེར་གནས་པ། །</p>
<p>དེ་ཚེ་དེ་ནི་སྣ་རྩེར་རོ། །</p>
<p>གང་ཚེ་ལོངས་སྤྱོད་རྫོགས་སྐུ་ཡང་། །</p>
<p>ནུབ་པར་གནས་པར་གྱུར་པས་ན། །</p>
<p>བྷ་གའི་ནང་དུ་སོན་དེ་ཡང་། །</p>
<p>ཡུངས་ཀར་ཙམ་དུ་རྣམ་པར་གནས། །</p>
<p>ཉི་མའི་གཟུགས་སུ་ཡང་དག་བཤད། །</p>
<p>སྤྲུལ་པའི་སྐུར་ནི་བརྗོད་པ་སྟེ། །</p>
<p>སངས་རྒྱས་བྱང་ཆུབ་སེམས་དཔའ་ཡི། །</p>
<p>སྤྲོས་པ་དེ་ཡིས་བསྐྱེད་པའོ། །</p>
<p>པདྨ་གར་དབང་རྒྱལ་པོ་ནི། །</p>
<p>འདབ་མ་འབྱེད་པའི་སྦྱོར་བ་ཅན། །</p>
<p>སྤྲུལ་པའི་སྐུ་ཡི་གཟུགས་སུ་ནི། །</p>
<p>དེར་ནི་ཉི་མ་ནུབ་པ་ན། །</p>
<p>གང་ཚེ་རྫོགས་པའི་བྱང་ཆུབ་སེམས། །</p>
<p>གོང་བུར་གྱུར་པ་རྙོག་པ་མེད། །</p>
<p>འཁོར་བའི་ལམ་ནི་རྣམ་བཅད་ཅིང་། །</p>
<p>སྤྲོས་པ་ཉེར་ཞི་དགེ་བ་སྟེ། །</p>
<p>གཉིས་མེད་མཆོག་ཏུ་དག་པ་ཉིད། །</p>
<p>དཔལ་ལྡན་རྡོ་རྗེ་སེམས་དཔའི་གཟུགས། །</p>
<p>ཤྲཱི་ནི་ཧེ་རུ་ཀ་ཞེས་བརྗོད། །</p>
<p>རྒྱུད་ནི་སྲིན་བུའི་གཟུགས་ཅན་ཉིད། །</p>
<p>རྒོད་དང་ལྟ་དང་ལག་བཅངས་ཉིད། །</p>
<p>རྒྱུད་དུ་དེ་ཉིད་རྣམ་པར་གནས། །</p>
<p>འདོད་ཆགས་ཉིད་དང་ཆགས་བྲལ་ཡང་། །</p>
<p>ཟོས་ནས་སྲིན་བུ་གནས་པ་ཉིད། །</p>
<p>རྩ་ཐམས་ཅད་ཀྱི་མཉམ་པར་སྦྱོར་བ་མཁའ་འགྲོ་མའི་དྲ་བའི་སྡོམ་པ་སྟེ་དྲུག་པ་ལས་རབ་ཏུ་བྱེད་པ་གསུམ་པའོ།། །</p>
<p>།དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པ་དང་། །</p>
<p>རྣལ་འབྱོར་མ་བདག་མེད་མ་ལ་སོགས་པས་འདི་སྐད་ཅེས་གསོལ་ཏོ། །</p>
<p>འཁོར་ལོའི་བསྒོམ་པའི་ལམ་དང་ནི། །</p>
<p>ལྷ་རྣམས་ཇི་ལྟར་འབྱུང་བ་དང་། །</p>
<p>མཁའ་འགྲོའི་འཁོར་ལོའི་ཁྱད་པར་དང་། །</p>
<p>དགོངས་པའི་སྐད་ཀྱི་ཁྱད་པར་ནི། །</p>
<p>བཅོམ་ལྡན་འདས་ཀྱིས་སྔར་གསུངས་ན། །</p>
<p>སྡོམ་པའང་བདག་ལ་བཤད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>རྣལ་འབྱོར་མ་ལུས་དབུས་གནས་པར། །</p>
<p>ཨ་ཡི་རྣམ་པར་སྡོམ་པའི་གནས། །</p>
<p>ཇི་ལྟར་ཕྱི་རོལ་དེ་བཞིན་ནང་། །</p>
<p>སྡོམ་པ་དེ་ཉིད་རབ་ཏུ་ཕྱེ། །</p>
<p>བོ་ལའི་བདེ་བ་ཕྱག་རྒྱ་ཆེ། །</p>
<p>རྡོ་རྗེ་སྐྱེ་མཆེད་ཐམས་ཅད་ཉིད། །</p>
<p>འདིས་ནི་གསང་བའི་སྙོམས་འཇུག་པས། །</p>
<p>ཕྱི་རོལ་གཉིས་གཉིས་བསྟན་པ་མེད། །</p>
<p>སྐུ་གསུམ་ལུས་ཀྱི་ནང་དུ་ནི། །</p>
<p>འཁོར་ལོའི་གཟུགས་ཀྱིས་བརྗོད་པར་བྱ། །</p>
<p>སྐུ་གསུམ་ཡོངས་སུ་ཤེས་པ་ལས། །</p>
<p>བདེ་བ་ཆེན་པོའི་འཁོར་ལོར་བརྗོད། །</p>
<p>ཆོས་དང་ལོངས་སྤྱོད་སྤྲུལ་པ་དང་། །</p>
<p>དེ་བཞིན་བདེ་བ་ཆེན་པོ་ཉིད། །</p>
<p>སྐྱེ་གནས་མགྲིན་སྙིང་དབུས་སུ་ནི། །</p>
<p>སྐུ་གསུམ་པོ་ནི་རྣམ་པར་གནས། །</p>
<p>མ་ལུས་པ་ཡི་སེམས་ཅན་གྱི། །</p>
<p>སྐྱེ་བ་གང་ལ་བརྗོད་བྱ་བ། །</p>
<p>གང་ཞིག་སྤྲུལ་པ་གནས་བརྟན་ཕྱིར། །</p>
<p>དེ་ལ་སྤྲུལ་པའི་སྐུ་ཉིད་ཡིན། །</p>
<p>སེམས་ནི་ཆོས་ཀྱི་རང་བཞིན་ཏེ། །</p>
<p>ཆོས་ཀྱི་སྐུ་ཡང་སྙིང་གར་ཡིན། །</p>
<p>རོ་རྣམས་དྲུག་གི་གཟུགས་ཅན་གྱི། །</p>
<p>བཟའ་བ་ངེས་པར་ལོངས་སྤྱོད་བརྗོད། །</p>
<p>ཆོས་རྣམས་ཀུན་ལ་གནས་བརྟན་ཕྱིར། །</p>
<p>ཐམས་ཅད་ཡོད་པའི་རང་བཞིན་ཅན། །</p>
<p>མགྲིན་པར་ལོངས་སྤྱོད་འཁོར་ལོ་དང་། །</p>
<p>བདེ་བ་ཆེན་པོ་སྤྱི་བོར་གནས། །</p>
<p>ཨེ་བྃ་རྣམ་པ་རྒྱུ་མཐུན་ཉིད། །</p>
<p>རྣམ་སྨིན་ཆོས་ཀྱི་འཁོར་ལོ་ལས། །</p>
<p>སྐྱེས་བུ་བྱེད་པ་ལོངས་སྤྱོད་ལ། །</p>
<p>བདེ་ཆེན་འཁོར་ལོར་དྲི་མེད་ཉིད། །</p>
<p>རྒྱུ་མཐུན་ལ་སོགས་རབ་དབྱེ་བས། །</p>
<p>འབྲས་བུ་རྣམ་པ་བཞི་ཞེས་བརྗོད། །</p>
<p>ལས་ཀྱི་རླུང་གིས་བསྐུལ་བ་ཡིས། །</p>
<p>ལས་ལ་བཅོམ་ལྡན་ཤེས་རབ་བརྗོད། །</p>
<p>གང་ཞིག་སྤྲུལ་པ་གནས་བརྟན་ཕྱིར། །</p>
<p>སྤྲུལ་པའི་འཁོར་ལོ་གནས་བརྟན་བརྗོད། །</p>
<p>ཆོས་ནི་ངག་ལས་བྱུང་བའི་ཕྱིར། །</p>
<p>འཁོར་ལོ་ཐམས་ཅད་ཡོད་པར་སྨྲ། །</p>
<p>གང་ཞིག་མགྲིན་པར་ཀུན་བཀུར་ཕྱིར། །</p>
<p>ལོངས་སྤྱོད་འཁོར་ལོར་ཀུན་བཀུར་ཉིད། །</p>
<p>གང་ཞིག་བདེ་ཆེན་མགོར་གནས་ཕྱིར། །</p>
<p>བདེ་ཆེན་འཁོར་ལོར་དགེ་འདུན་ཆེ། །</p>
<p>སྡེ་པ་སྐུ་ཞེས་བརྗོད་པ་སྟེ། །</p>
<p>ལྟོ་བ་གནས་སུ་བརྗོད་པར་བྱ། །</p>
<p>སྐྱེ་གནས་འདོད་ཆགས་བྲལ་བ་ཉིད། །</p>
<p>མངལ་གྱི་ཕྲུ་མ་ཆོས་གོས་ཏེ། །</p>
<p>དེ་བཞིན་མ་ནི་མཁན་པོ་ཉིད། །</p>
<p>མགོ་བོར་ཐལ་མོ་སྦྱར་བ་ཕྱག །འགྲོ་བའི་བྱ་བ་ཁྲིམས་ཀྱིས་གནས། །</p>
<p>དེ་བཞིན་སྔགས་བཟླས་ཨ་དང་ཧྃ། །</p>
<p>སྔགས་འདོན་སྐྱེས་པ་དགེ་སློང་ཉིད། །</p>
<p>གཅེར་བུ་སྐྲ་དང་ཁ་སྤུ་བྲེགས། །</p>
<p>འདི་རྣམས་རྐྱེན་གྱིས་སེམས་ཅན་རྣམས། །</p>
<p>སངས་རྒྱས་ཉིད་དུ་ཐེ་ཚོམ་མེད། །</p>
<p>ཟླ་བ་བཅུ་ཡང་ས་རྣམས་ཏེ། །</p>
<p>སེམས་ཅན་ས་བཅུའི་དབང་ཕྱུག་གོ། །</p>
<p>བཙུན་མོའི་བྷ་ག་བདེ་ཅན་དུ། །</p>
<p>ཁུ་བ་ཞེས་བྱ་རྣམ་པར་གནས། །</p>
<p>དེ་མེད་པས་ན་བདེ་མེད་འགྱུར། །</p>
<p>བདེ་བ་སྤངས་ན་དེ་མེད་འགྱུར། །</p>
<p>ནུས་པ་མེད་ཕྱིར་ལྟོས་དང་བཅས། །</p>
<p>ལྷ་ཡི་རྣལ་འབྱོར་ལས་བདེ་བ། །</p>
<p>དེ་ཕྱིར་སངས་རྒྱས་དངོས་པོ་མིན། །</p>
<p>དེ་ཉིད་དངོས་མེད་ཚུལ་ཡང་མིན། །</p>
<p>ཞལ་ཕྱག་རྣམ་པ་གཟུགས་ཅན་ཉིད། །</p>
<p>མཆོག་ཏུ་བདེ་བ་གཟུགས་མེད་པ། །</p>
<p>དེ་ཕྱིར་འགྲོ་ཀུན་ལྷན་ཅིག་སྐྱེས། །</p>
<p>ལྷན་ཅིག་སྐྱེས་པའི་རང་བཞིན་བརྗོད། །</p>
<p>རྣམ་དག་རྣམ་པའི་སེམས་ཀྱིས་ནི། །</p>
<p>རང་བཞིན་གྱིས་ནི་མྱ་ངན་འདས། །</p>
<p>ཞལ་ཕྱག་ཁ་དོག་དབྱིབས་ལས་ནི། །</p>
<p>ལྷ་ཡི་གཟུགས་ཀྱི་རྣལ་འབྱོར་ནི། །</p>
<p>སྐྱེས་པ་ཙམ་གྱིས་རྣམ་པར་གནས། །</p>
<p>འོན་ཀྱང་བག་ཆགས་ཕལ་པས་སོ། །</p>
<p>ལྷ་མོས་དེ་སྐད་བཤད་པ་ནི། །</p>
<p>རྣལ་འབྱོར་ཀུན་གྱི་གོང་ན་མེད། །</p>
<p>དེ་ནས་རྣལ་འབྱོར་མ་བདག་མེད་མ་ལ་སོགས་ལྷ་མོ་ཐམས་ཅད་ལ་འདི་ལྟ་སྟེ། སྤྱན་མ་དང་། མཱ་མ་ཀཱི་དང་། གོས་དཀར་མོ་དང་། སྒྲོལ་མ་དང་། ཁྲོ་གཉེར་ཅན་དང་། སྐུལ་བྱེད་མ་དང་། རི་ཁྲོད་མ་ཤིང་ལོ་ཅན་དང་། འོག་ཞལ་མ་དང་། སྡོམ་པ་མ་དང་། །</p>
<p>དེ་དག་ལ་སོགས་པ་རི་རབ་ཀྱི་རྡུལ་ཕྲ་རབ་དང་མཉམ་པའི་རྣལ་འབྱོར་མ་རྣམས་མཆོག་ཏུ་ངོ་མཚར་བར་གྱུར་ཅིང་བརྒྱལ་བ་དང་། སྐྲག་པར་གྱུར་ཏོ། །</p>
<p>དེ་ནས་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱིས་འདི་སྐད་ཅེས་གསོལ་ཏོ། །</p>
<p>རྣལ་འབྱོར་མ་ནི་ཀུན་གྱི་ཚོགས། །</p>
<p>བཅོམ་ལྡན་འདས་ཀྱིས་བསླང་དུ་གསོལ། །</p>
<p>དེ་ནས་བཅོམ་ལྡན་འདས་ཐམས་ཅད་མཁྱེན་པ་རྣམ་པར་རྒྱལ་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། རྣལ་འབྱོར་མ་ཐམས་ཅད་བསླང་བའི་ཕྱིར་འདི་སྐད་ཅེས་བཀའ་སྩལ་ཏོ། །</p>
<p>སེམས་ཅན་རྣམས་ནི་སངས་རྒྱས་ཉིད། །</p>
<p>འོན་ཀྱང་བློ་བུར་དྲི་མས་བསྒྲིབས། །</p>
<p>དེ་བསལ་ནས་ནི་སངས་རྒྱས་ཉིད། །</p>
<p>བཅོམ་ལྡན་འདས་དེ་དེ་བཞིན་ནོ། །</p>
<p>རིགས་ཀྱི་བུ། གང་ཞིག་མི་ཤེས་འཇིག་རྟེན་པ། །</p>
<p>བཙན་དུག་ཟོས་པས་བརྒྱལ་བར་འགྱུར། །</p>
<p>རྨོངས་སྤངས་དེ་ཉིད་ཡིད་ཀྱིས་ནི། །</p>
<p>དེ་ཡི་དེ་ཉིད་ཡོངས་སུ་གཅོད། །</p>
<p>དུག་གི་དུམ་བུ་གང་ཉིད་ཀྱིས། །</p>
<p>སྐྱེ་བོ་ཐམས་ཅད་འཆི་བར་འགྱུར། །</p>
<p>དུག་གི་དེ་ཉིད་ཤེས་པ་དེས། །</p>
<p>དུག་གིས་དུག་ནི་འབིགས་པར་བྱེད། །</p>
<p>ཇི་ལྟར་རླུང་གིས་ཟིན་དེ་ལ། །</p>
<p>མ་ཤའི་བཟའ་བ་སྦྱིན་པར་བྱ། །</p>
<p>ལྡོག་པའི་སྨན་ནི་བརྟགས་པ་ལས། །</p>
<p>རླུང་གིས་རླུང་ལ་སྣུན་པར་བྱེད། །</p>
<p>སོ་སོར་རྟོག་ལས་རྣམ་རྟོག་དང་། །</p>
<p>སྲིད་པ་ཉིད་ཀྱིས་སྲིད་དག་བྱེད། །</p>
<p>ཇི་ལྟར་རྣ་བར་ཆུ་ཞུགས་པ། །</p>
<p>ཆུ་གཞན་གྱིས་ནི་དགུག་པར་བྱ། །</p>
<p>དེ་བཞིན་དངོས་པོའི་རྣམ་རྟོག་ཀྱང་། །</p>
<p>རྣམ་པར་ངེས་པས་སྦྱང་བར་བྱ། །</p>
<p>ཇི་ལྟར་འཚེད་པས་ཚིག་པ་ལ། །</p>
<p>ཡང་ནི་མེ་ཡིས་གདུང་བར་བྱ། །</p>
<p>དེ་བཞིན་འདོད་ཆགས་མེས་ཚིག་པ། །</p>
<p>འདོད་ཆགས་མེ་ཡིས་གདུང་བར་བྱ། །</p>
<p>སྐྱེ་བོ་མི་བཟད་པ་ཡི་ལས། །</p>
<p>གང་དང་གང་གིས་འཆིང་འགྱུར་བ། །</p>
<p>ཐབས་དང་བཅས་ན་དེ་ཉིད་ཀྱིས། །</p>
<p>སྲིད་པའི་འཆིང་བ་ལས་གྲོལ་འགྱུར། །</p>
<p>འདོད་ཆགས་ཀྱིས་ནི་འཇིག་རྟེན་འཆིང་། །</p>
<p>འདོད་ཆགས་ཉིད་ཀྱིས་རྣམ་པར་གྲོལ། །</p>
<p>བཟློག་པའི་སྒོམ་པ་འདི་ཉིད་ནི། །</p>
<p>སངས་རྒྱས་མུ་སྟེགས་ཀྱིས་མི་ཤེས། །</p>
<p>འབྱུང་བ་ལྔ་ཡི་རང་བཞིན་ལས། །</p>
<p>ཀུན་དུ་རུ་ལས་ལྔ་རུ་འགྱུར། །</p>
<p>དགའ་བ་ཆེན་པོ་གཅིག་ཉིད་ལས། །</p>
<p>དབྱེ་བས་ལྔ་རུ་འགྲོ་བར་འགྱུར། །</p>
<p>བོལླ་ཀཀྐོ་ལ་སྦྱོར་བས། །</p>
<p>རེག་པ་སྲ་བའི་བག་ཆགས་ཀྱིས། །</p>
<p>སྲ་བ་གཏི་མུག་ཆོས་ཡིན་ཕྱིར། །</p>
<p>གཏི་མུག་རྣམ་པར་སྣང་མཛད་བརྗོད། །</p>
<p>གང་ཕྱིར་བྱང་སེམས་གཤེར་བ་ཉིད། །</p>
<p>གཤེར་བ་ཆུ་ཡི་ཁམས་སུ་བརྗོད། ཆུ་ནི་མི་བསྐྱོད་ངོ་བོའི་ཕྱིར། །</p>
<p>ཞེ་སྡང་འདྲེན་པ་མི་བསྐྱོད་པ། །</p>
<p>གཉིས་ཀྱི་བསྐྱོད་པའི་སྦྱོར་བ་ལས། །</p>
<p>རྟག་ཏུ་དྲོད་ནི་སྐྱེ་བར་འགྱུར། །</p>
<p>འདོད་ཆགས་དཔག་མེད་རྡོ་རྗེ་ཡིན། །</p>
<p>འདོད་ཆགས་དྲོད་ལས་འབྱུང་བར་འགྱུར། །</p>
<p>ཀཀྐོ་ལར་ནི་གང་ཞིག་སེམས། །</p>
<p>དེ་ནི་རླུང་གི་རང་བཞིན་ཅན། །</p>
<p>དོན་ཡོད་རླུང་ལས་འབྱུང་བའི་ཕྱིར། །</p>
<p>ཕྲག་དོག་དོན་ཡོད་གྲུབ་པ་ཡིན། །</p>
<p>བདེ་བ་འདོད་ཆགས་སེམས་ཡིན་ཏེ། །</p>
<p>རིན་ཆེན་ཁྲག་དང་འདོད་ཆགས་ཉིད། །</p>
<p>སེར་སྣ་ནམ་མཁའ་ལས་བྱུང་བ། །</p>
<p>ནམ་མཁའ་སེར་སྣ་རྡོ་རྗེ་ཡིན། །</p>
<p>སེམས་ནི་ཆེན་པོ་གཅིག་ཉིད་ལ། །</p>
<p>ལྔ་ཡི་གཟུགས་ཀྱིས་མཚོན་པ་ཉིད། །</p>
<p>རིགས་ནི་ལྔ་པོ་སྐྱེས་པ་ལྔ། །</p>
<p>དེ་ལ་སྟོང་ཕྲག་དུ་མ་ཉིད། །</p>
<p>དེ་ཕྱིར་འདི་དག་རང་བཞིན་གཅིག །བདེ་ཆེན་མཆོག་ཏུ་ཕན་པ་ཉིད། །</p>
<p>འདོད་ཆགས་ལ་སོགས་སེམས་ལྔ་ཡིས། །</p>
<p>དབྱེ་བས་ལྔ་རུ་འགྲོ་བར་འགྱུར། །</p>
<p>གང་གཱའི་ཀླུང་ནི་བཅུ་ཡི་བྱེ་མ་སྙེད། །</p>
<p>རིགས་གཅིག་ལ་ནི་དེ་བཞིན་གཤེགས་པའི་ཚོགས། །</p>
<p>རིགས་ཆེན་ལྔ་ནི་རིགས་ནི་དུ་མ་རྣམས། །</p>
<p>དེ་རྣམས་རིགས་ལས་བརྒྱ་ཕྲག་དུ་མ་རྣམས། །</p>
<p>དེ་རྣམས་ལ་ཡང་འབུམ་ཕྲག་རིགས་ཆེན་རྣམས། །</p>
<p>བྱེ་བའི་རིགས་ལ་གྲངས་ནི་མེད་པར་འགྱུར། །</p>
<p>དེ་ལ་རིགས་ལ་གྲངས་མེད་རིགས་རྣམས་ཉིད། །</p>
<p>མཆོག་ཏུ་དགའ་བའི་རིགས་ལས་བྱུང་བ་རྣམས། །</p>
<p>ཞེས་བཀའ་སྩལ་ཏོ། །</p>
<p>འདིར་གསོལ་པ། ཅི་གོང་བུའི་གཟུགས་ཅན་འདི་ཙམ་དུའང་ཆུང་བ་དེ་སྙེད་ཀྱི་རང་བཞིན་དུ་འགྱུར་བ་ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། །</p>
<p>སྐྲ་ཡི་ཁྱོན་ཙམ་ཕྲ་བ་ལ། །</p>
<p>སངས་རྒྱས་ཞིང་ཁམས་དུ་མ་ནི། །</p>
<p>གནས་དང་དོག་དང་འཛེར་མིན་པ། །</p>
<p>དེ་བཞིན་འདིར་ཡང་བལྟ་བྱ་སྟེ། །</p>
<p>སྟོབས་བཅུ་དག་དང་ལྡན་པའི་ལྷ། །</p>
<p>བཞེངས་ཤིག་བཞེངས་ཤིག་བདག་གི་ནི། །</p>
<p>སྡུམ་པར་སྟོན་མོ་བཞེས་པར་འཚལ། །</p>
<p>རྫུ་འཕྲུལ་སྟོབས་ཀྱིས་རིགས་ཀྱི་བུ། །</p>
<p>ཡང་དག་བྱུང་བ་བཀའ་སྩལ་པ། །</p>
<p>ཡང་དག་སྦྱོར་བྱུང་མཚན་ཉིད་ནི། །</p>
<p>བཤད་པར་བྱ་ཡིས་ལྷ་མོ་ཉོན། །</p>
<p>གསང་བ་ལ་ནི་ས་ཡི་ཁམས། །</p>
<p>མཆོག་ལ་དེ་བཞིན་དུ་ནི་ཆུ། །</p>
<p>དགྱེས་པ་ལ་ནི་མེ་རུ་བཤད། །</p>
<p>ཐམས་ཅད་བདག་ཉིད་རླུང་ལ་གནས། །</p>
<p>རྟག་ཏུ་བཞུགས་པར་བརྗོད་པ་འདི། །</p>
<p>སངས་རྒྱས་ཀུན་གྱི་སྡོམ་པ་བདག །ཡང་ན་མེ་ལོང་ལྟ་བུའི་ཚུལ། །</p>
<p>དེ་བཞིན་དུ་ཡང་མཉམ་པ་ཉིད། །</p>
<p>སོ་སོར་རྟོག་པའི་ཆོ་ག་བཞིན། །</p>
<p>དེ་བཞིན་བྱ་བ་ནན་ཏན་ལ། །</p>
<p>རྟག་ཏུ་བཞུགས་པར་བརྗོད་པ་འདི། །</p>
<p>ཤིན་ཏུ་རྣམ་དག་རང་བཞིན་ཅན། །</p>
<p>དེ་བཞིན་རྣམ་པར་སྣང་མཛད་ཉིད། །</p>
<p>གཞན་ཡང་མི་བསྐྱོད་པ་ཉིད་དང་། །</p>
<p>ཡང་ན་རིན་ཆེན་འབྱུང་གནས་དང་། །</p>
<p>ཡང་ན་འོད་དཔག་མེད་པ་ཡིས། །</p>
<p>གང་ཚེ་རྟག་བཞུགས་དོན་ཡོད་ལ། །</p>
<p>བདུད་རྩི་ལྔ་ཡི་གོང་བུའི་དངོས། །</p>
<p>ཐིག་ལེའི་གཟུགས་ཏེ་ཡིད་ལྟ་བུ། །</p>
<p>ཤིན་ཏུ་ཡང་དག་ཡེ་ཤེས་ཆེ། །</p>
<p>ལྷ་མོ་ཀུན་གྱི་རང་བཞིན་ཅན། །</p>
<p>རྡོ་རྗེ་སེམས་དཔའ་ཞེས་བྱར་བཤད། །</p>
<p>བདེ་བ་དམ་པ་རུ་ནི་བརྗོད། །</p>
<p>རང་བྱུང་ངོ་བོ་འདི་ཉིད་ནི། །</p>
<p>ཆོས་ཀྱི་སྐུར་ནི་རབ་ཏུ་གྲགས། །</p>
<p>དེ་ཡི་ཤེས་རབ་ལྷན་ཅིག་སྐྱེས། །</p>
<p>དེ་ཕྱིར་གནས་པའི་གཟུགས་ཅན་མ། །</p>
<p>ལས་ཀྱི་རླུང་གིས་བསྐུལ་བ་ཡིས། །</p>
<p>ལྟེ་བའི་དཀྱིལ་འཁོར་དུ་ནི་འབར། །</p>
<p>བདག་མེད་མ་ཞེས་རྣམ་པར་བཤད། །</p>
<p>དཔྱིད་ཀྱི་ཐིག་ལེ་ཉིད་དུ་བརྗོད། །</p>
<p>སྐྲ་ཡི་རྩེ་མོ་བརྒྱ་སྟོང་ལུས། །</p>
<p>གློག་གི་ཟེར་མ་མཉམ་པའི་འོད། །</p>
<p>ལྷ་ཡི་རྣལ་འབྱོར་དུས་སུ་ནི། །</p>
<p>བ་སྤུའི་ཁུང་བུའི་རྩེ་བུག་ནས། །</p>
<p>ཕྱོགས་བཅུར་རྣམ་པར་ཕྱུང་ནས་ནི། །</p>
<p>ཀུན་ཏུ་ལྷ་དང་ལྷ་མིན་བསྡིགས། །</p>
<p>སྙིང་ལ་ཆོས་ཀྱི་འཁོར་ལོར་ནི། །</p>
<p>བསྲེགས་ནས་ལོངས་སྤྱོད་འཁོར་ལོར་སོང་། །</p>
<p>སྣ་ཡི་བུ་ག་གཡས་པ་ནས། །</p>
<p>ཐམས་ཅད་དུ་ནི་ཕྱུང་ནས་ནི། །</p>
<p>མཛོད་སྤུར་སོང་བ་དག་གིས་ཀྱང་། །</p>
<p>བུག་པ་ངེས་པར་ཕྱོགས་བཅུ་ཡི། །</p>
<p>སངས་རྒྱས་བྱང་ཆུབ་སེམས་དཔའ་ཡི། །</p>
<p>ཤངས་ཀྱི་བུ་ག་གཡོན་པར་ནི། །</p>
<p>ཞུགས་ནས་སྤྱི་གཙུག་འཁོར་ལོར་ནི། །</p>
<p>ཀུན་བསྲེགས་རྣམ་པར་ཕྱུང་ནས་ནི། །</p>
<p>སྔར་གསུངས་ཉིད་ཀྱི་བུག་པ་ནས། །</p>
<p>ཡང་ནི་སྤྱི་གཙུག་ཞུགས་པར་བྱ། །</p>
<p>སངས་རྒྱས་རྣམས་ནི་བསྲེགས་པ་ཡིས། །</p>
<p>དགའ་བ་དེ་ནས་བསྐྱེད་པར་བྱ། །</p>
<p>ལྟེ་བའི་དཀྱིལ་འཁོར་ཕྱིན་ནས་ནི། །</p>
<p>སྔ་མ་བཞིན་དུ་གནས་པར་འགྱུར། །</p>
<p>ཡང་དག་པར་སྦྱོར་བ་ལས་བྱུང་བའི་རྒྱུད་ཆེན་པོ་ལས་དཔྱིད་ཀྱི་ཐིག་ལེ་ཞེས་བྱ་བའི་བརྟག་པའི་རྒྱལ་པོ་སྟེ་དྲུག་པའོ།། །</p>
<p>།ངག་གི་ཕྱག་རྒྱའི་མཚན་ཉིད་ནི། །</p>
<p>བཅོམ་ལྡན་བདག་ནི་ཉན་པར་འཚལ། །</p>
<p>དགོངས་པའི་སྐད་ནི་ཅི་ཞེས་བགྱི། །</p>
<p>རྣལ་འབྱོར་མ་ཡི་རྟག་དམ་ཚིག །ཉན་ཐོས་ལ་སོགས་མི་ཤེས་པ། །</p>
<p>རྒོད་དང་ལྟ་བ་དག་གིས་ཀྱང་། །</p>
<p>འཁྱུད་དང་དེ་བཞིན་གཉིས་གཉིས་སོགས། །</p>
<p>རྒྱུད་ཀྱང་རྣམ་པ་བཞི་རྣམས་ཀྱིས། །</p>
<p>དགོངས་པའི་སྐད་ནི་མ་བསྒྲགས་པ། །</p>
<p>བཅོམ་ལྡན་ངེས་པར་གསུང་དུ་གསོལ། །</p>
<p>དགོངས་པའི་སྐད་ནི་སྐད་ཆེན་པོ། །</p>
<p>དམ་ཚིག་བརྡ་ནི་རྒྱས་པ་རུ། །</p>
<p>རྡོ་རྗེ་སྙིང་པོ་ངས་བཤད་ཀྱིས། །</p>
<p>དེ་ཉིད་རྩེ་གཅིག་སེམས་ཀྱིས་ཉོན། །</p>
<p>མ་ད་ན་ཆང་བ་ལ་ཤ། །</p>
<p>འདུ་བ་མ་ལ་ཡ་ཛ་ཉིད། །</p>
<p>འགྲོ་བ་ཁེ་ཊ་རོ་ནི་ཤྲ་བ། །</p>
<p>རུས་པའི་རྒྱན་ནི་ནི་རཾ་ཤུ། །</p>
<p>འོང་བ་ཕྲེཾ་ཀ་ཎ་རུ་བརྗོད། །</p>
<p>ཅང་ཏེ་ཀྲི་པྲི་ཏ་རུ་བརྗོད། །</p>
<p>སྐལ་མེད་དུ་དུ་ར་ཞེས་བཤད། །</p>
<p>སྐལ་ལྡན་ཀཱ་ལིཉྫ་རྃ་བརྗོད། །</p>
<p>རེག་མིན་ཌི་ཌི་མ་ཞེས་བརྗོད། །</p>
<p>ཐོད་པ་པདྨ་བྷ་ཛ་ནྃ། །</p>
<p>བཟའ་བ་ཏི་པྲི་ཏ་ར་ཤེས་བྱ། །</p>
<p>ཚོད་མ་མ་ལ་ཏིན་དྷ་ནྃ། །</p>
<p>བཤང་བ་ཙ་ཏུསྶ་མྃ་བརྗོད། །</p>
<p>གཅི་བ་ཀ་སྟྲུ་རི་ཞེས་བརྗོད། །</p>
<p>རང་བྱུང་སིཧླར་ཤེས་པར་བྱ། །</p>
<p>ཁུ་བ་ག་བུར་བརྗོད་པར་བྱ། །</p>
<p>ཤ་ཆེན་ཤཱ་ལི་ཛ་ཞེས་བརྗོད། །</p>
<p>དབང་པོ་གཉིས་སྦྱོར་ཀུན་དུ་རུ། །</p>
<p>རྡོ་རྗེ་བོལླ་ཞེས་བརྗོད་དེ། །</p>
<p>པདྨ་ཀཀྐོ་ལ་ཞེས་ཟེར། །</p>
<p>མུ་ཁི། སོར་མོ་ཁ་རུ་བཅུག་པ་ནི། །</p>
<p>མཁའ་འགྲོ་མ་ཡི་མཚན་མའོ། །</p>
<p>གྷོ་གྷུ། ཐལ་མོ་སྤྱི་བོར་ཡང་དག་གཞག །མར་མེ་མ་ཡི་མཚན་མའོ། །</p>
<p>གྷུ་གྷུ། །</p>
<p>མཐེ་བོང་རྒན་པོ་བཅངས་པ་ནི། །</p>
<p>འཇིབ་བྱེད་མ་ཡི་མཚན་མའོ། །</p>
<p>མུ་གྷུ། ལག་པས་རྣ་བ་བརྡེབས་པ་ནི། །</p>
<p>གཡོ་ལྡན་མ་ཡི་མཚན་མ་ཉིད། །</p>
<p>ལུ་གྷུ། སྣ་རྩེར་ཐལ་མོ་བརྡེབས་པ་ནི། །</p>
<p>དགེ་བའི་གཏམ་ནི་འདྲི་བའོ། །</p>
<p>དྲཥྚ་རི་དགས་མགོ་སྟོན་པ། །</p>
<p>རྣལ་འབྱོར་མ་ཡི་མཚན་མར་མཚོན། །</p>
<p>ཌ་ཞེས་བྱ་བ་སྐྱེས་བུར་ངེས། །</p>
<p>ཌཱི་ནི་བུད་མེད་དེ་ནས་བརྗོད། །</p>
<p>པུ་ཞེས་བྱ་བར་རེངས་པ་ཉིད། །</p>
<p>སུ་ནི་དེ་བཞིན་ཟ་བ་ཉིད། །</p>
<p>མ་ཞེས་བྱ་བ་མ་རུ་བརྗོད། །</p>
<p>ཡོ་ནི་དེ་བཞིན་ཆུང་མར་ངེས། །</p>
<p>བྷི་ཞེས་བྱ་བ་སྲིང་མོ་ཉིད། །</p>
<p>དྷི་ཞེས་བྱ་བ་མཛའ་མོར་བརྗོད། །</p>
<p>ལུ་ཞེས་བྱ་བ་བུ་མོར་ངེས། །</p>
<p>སྟྲི་ནི་ཁྲག་ཏུ་ཤེས་པར་བྱ། །</p>
<p>ས་ནི་ཞི་བའི་བཏུང་བ་ཉིད། །</p>
<p>པེ་ཞེས་བྱ་བ་བཏུང་བ་སྟེ། །</p>
<p>བི་ཞེས་བྱ་བ་ངེས་པར་ཤ། །</p>
<p>བྷ་ཞེས་བྱ་བ་བཟའ་བར་བརྗོད། །</p>
<p>བྷུ་ཞེས་བྱ་བ་འདུ་བ་ཉིད། །</p>
<p>བི་ཞེས་བྱ་བ་དུར་ཁྲོད་ཉིད། །</p>
<p>བྷུ་ཞེས་བྱ་བ་རོ་རུ་བརྗོད། །</p>
<p>ཌཱི་ཞེས་བྱ་བ་རྣལ་འབྱོར་མ། །</p>
<p>ག་ནི་དེ་བཞིན་ལཱ་མཱ་ཉིད། །</p>
<p>སྟྲི་ཞེས་བྱ་བ་གཟུགས་ཅན་མ། །</p>
<p>ཀུ་ཞེས་བྱ་བ་མཁའ་འགྲོ་མ། །</p>
<p>ཁ་ཞེས་བྱ་བ་དུམ་སྐྱེས་མ། །</p>
<p>ཛ་ཞེས་བྱ་བ་བྱིན་པ་ཟུང་། །</p>
<p>ཀེ་ཞེས་བྱ་བ་ལག་པ་གཉིས། །</p>
<p>བྷ་ཞེས་བྱ་བ་ཕྱག་འཚལ་བ། །</p>
<p>སྭཱ་ནི་ལེགས་འོངས་བྱ་བ་ཡིན། །</p>
<p>འདི་རྣམས་ནི་ཡི་གེ་རེ་རེ་ཞིང་ཡང་བརྡ་སྟེ། དཔའ་བོ་དང་སྲིང་མོར་དེས་ཤེས་པར་བྱའོ། །</p>
<p>ཡི་གེའི་དམ་ཚིག་གི་ཕྱག་རྒྱའི་ཡེ་ཤེས་སོ། །</p>
<p>རྡོ་རྗེ་སྙིང་པོས་གསོལ་པ། །</p>
<p>ངག་གི་བརྡ་ནི་མི་འཚལ་བས། །</p>
<p>བདེ་བ་ཆེན་པོས་བཤད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>མདོར་བསྡུས་ནས་ནི་བཤད་བྱ་བ། །</p>
<p>དེ་ནི་ང་ཡིས་བཤད་ཀྱིས་ཉོན། །</p>
<p>པོ་ཏྃ་གི་ཞེས་བྱ་བ་ནི་ཕྱག་གོ། །</p>
<p>པྲ་ཏི་པོ་ཏྃ་གི་ཞེས་བྱ་བ་ནི་ཕྱག་གི་ལན་ནོ། །</p>
<p>ག་མུ་ཞེས་བྱ་བ་ནི་འགྲོ་བ་ཞེས་བརྗོད་པར་འགྱུར་རོ། །</p>
<p>ལུམ་པ་ཞེས་བྱ་བ་ནི་འོང་བ་ཉིད་དོ། །</p>
<p>ནི་ག་རཾ་ཞེས་བྱ་བ་ནི་བྱིན་ཅིག་ཅེས་བརྗོད་པར་འགྱུར་རོ། །</p>
<p>ཙཊྚུ་ཀ་ཞེས་བྱ་བ་ནི་ཁྱེར་ཅིག་ཅེས་བརྗོད་པ་ཡིན་ནོ། །</p>
<p>ཧྲི་ད་ཡ་ཞེས་བྱ་བ་ནི་དཔའ་བོ་ཞེས་བྱ་བ་ཡིན་ནོ། །</p>
<p>ཀཽ་ར་བ་ཞེས་བྱ་བ་ནི་གསོད་པ་ཞེས་བརྗོད་པ་ཡིན་ནོ། །</p>
<p>ཀརྞྞི་ཀ་ཞེས་བྱ་བ་ནི་དྲིལ་བུ་ཞེས་བརྗོད་པ་ཡིན་ནོ། །</p>
<p>ཨ་ལི་ཀ་ར་ཎ་ཞེས་བྱ་བ་ནི་སྤྱི་བོ་ཞེས་བརྗོད་པ་ཡིན་ནོ། །</p>
<p>བ་ར་ཧ་ཞེས་བྱ་བ་ནི་སྐྲ་ཞེས་བརྗོད་པ་ཡིན་ནོ། །</p>
<p>ཤྲ་བ་ཎ་ཞེས་བྱ་བ་ནི་རྣ་བའོ། །</p>
<p>མནྠཱ་ཞེས་བྱ་བ་ནི་བདུད་རྩིའོ། །</p>
<p>ན་ར་ཞེས་བྱ་བ་ནི་མཉམ་པར་སྦྱོར་བ་ཞེས་བརྗོད་པ་ཡིན་ནོ། །</p>
<p>ཏཱ་ལི་ཀཱ་ཞེས་བྱ་བ་ནི་མཁའ་འགྲོ་མའོ། །</p>
<p>ནཱ་ར་ཀ་ཞེས་བྱ་བ་ནི་དཀྱིལ་འཁོར་རོ། །</p>
<p>ཨ་མུ་ཀྃ་ཞེས་བྱ་བ་ནི་དུར་ཁྲོད་དོ། །</p>
<p>ཀཱ་ལི་ལ་ཞེས་བྱ་བ་ནི་སྒོའོ། །</p>
<p>སྭ་ས་ཎྃ་ཞེས་བྱ་བ་ནི་བྲམ་ཟེའོ། །</p>
<p>པ་རི་དྷི་ནི་རྒྱལ་རིགས་སོ། །</p>
<p>བི་ར་ཏི་རི་ནི་རྗེའུ་རིགས་སོ། །</p>
<p>ཀྲུ་ར་ཞེས་བྱ་བ་ནི་དམངས་རིགས་སོ། །</p>
<p>ཨནྟ་ནི་གདོལ་པའི་རིགས་སོ། །</p>
<p>ཨ་ལི་ཀ་ནི་ཕྱུགས་སོ། །</p>
<p>བྷ་གི་ནི་ནི་མཁའ་འགྲོ་མའོ། །</p>
<p>མུ་ད་ཀྃ་ནི་ཚིལ་བུའོ། །</p>
<p>གྲིཧྣ་ཞེས་བྱ་བ་ནི་ཕྱག་རྒྱའོ། །</p>
<p>དནྟ་སྤཪྴ་ཏི་ཛི་ཧྭ་ཞེས་བྱ་བ་ནི་བཀྲེས་སོ་ཞེས་བརྗོད་པ་ཡིན་ནོ། །</p>
<p>གྷནྡ་པ་ཧི་ནི་སྲེད་པའོ། །</p>
<p>ཨཱ་ག་མ་ན་ཞེས་བྱ་བ་ནི་གན་དུའོ། །</p>
<p>སྠཱ་ན་ཞེས་བྱ་བ་ནི་ཆེ་གེ་མོར་རོ། །</p>
<p>ཀི་ར་ཎ་ནི་མེ་ཏོག་གོ། །</p>
<p>ལམ་པོ་ནི་འཇིགས་པའོ། །</p>
<p>དནྟ་ནི་རྒོད་པ་ཞེས་བརྗོད་པ་ཡིན་ནོ། །</p>
<p>ནི་རོ་དྷ་ནི་ཆར་པའོ། །</p>
<p>བི་ཛཱཔྟི་ནི་ཆོག་པར་འཛིན་པའོ། །</p>
<p>དྷུ་མཱ་ནི་སྤྲིན་ནོ། །</p>
<p>དྷུ་མྲ་པྲི་ཡ་དང་། སཱ་ནུ་ནི་རིའོ། །</p>
<p>ས་རི་ཏོ་ནི་ཆུ་བོའོ། །</p>
<p>ཨོཾ་གུ་ལྱ་ནི་ཡན་ལག་དང་ཉིང་ལག་གོ། །</p>
<p>བ་ད་ནྃ་ནི་ཁའོ། །</p>
<p>རཱ་ཛི་ཀ་ནི་ལྕེའོ། །</p>
<p>ཨ་ད་ནཱ་ནིའོ། །</p>
<p>པྃ་ཀ་ཏི་ནི་རྒྱལ་མཚན་ནོ། །</p>
<p>ཙྪན་དོ་ནི་ཕྲེང་བའོ། །</p>
<p>ཙ་ལ་ནི་རླུང་ངོ་། །</p>
<p>མྲྀ་ཀ་པ་ཏི་ནི་ཕྱུགས་སོ། །</p>
<p>མཎྜ་ལ་ནི་མཉམ་པའོ། །</p>
<p>སྭཱ་ས་ནི་ལམ་གྱི་བཞི་མདོའོ། །</p>
<p>ཕལ་གུ་ཤ་ནི་སྐྱེ་བོའོ། །</p>
<p>མ་ཧ་ཀྵ་ར་ནི་ཕྱུགས་ཆེན་པོའོ། །</p>
<p>ཙྪ་ནི་རའོ། །</p>
<p>ན་ཞེས་བྱ་བ་ནི་སྐྱེས་པའོ། །</p>
<p>གོ་ཞེས་བྱ་བ་ནི་བ་གླང་ངོ་། །</p>
<p>ཞེས་བྱ་བ་ནི་མ་ཧེའོ། །</p>
<p>བྷི་ཞེས་བྱ་བ་ནི་བཟའ་བའོ། །</p>
<p>ཧ་ཞེས་བྱ་བ་ནི་རྣམ་གྲངས་སོ། །</p>
<p>ཨ་ཕྱ་ཀ་ཞེས་བྱ་བ་ནི་རྒྱལ་པོའི་སྐྱེས་བུའོ། །</p>
<p>སྠ་ཞེས་བྱ་བ་ནི་གནས་སོ། །</p>
<p>མུ་ཁ་སྦཪྴ་ན་ནི་ཟོས་སོ་ཞེས་བྱ་བའོ། །</p>
<p>དནྟ་སྤཪྴ་ན་ནི་འགྲངས་སོ་ཞེས་བྱ་བའོ། །</p>
<p>ཧོ་ཞེས་བྱ་བ་ནི་གང་ཡང་རྣམ་གྲངས་སོ། །</p>
<p>ཧྲཱི་ཀ་ནི་ངོ་ཚ་བའོ། །</p>
<p>ཤཱུ་ནྱ་སྤརྴ་ནེ་ནི་མཻ་ཐུ་ན་གྱིས་ཤིག་ཅེས་བྱ་བའོ། །</p>
<p>ཨུ་རུ་སྤཪྴ་ནེ་ནི་དེ་ལྟ་ད་ལྟར་གྱིས་ཤིག་ཅེས་བྱ་བའོ། །</p>
<p>ངག་གི་བརྡ་ཡི་ཡེ་ཤེས་སོ། །</p>
<p>མཉམ་པར་དྲག་ཤུལ་དཔྲལ་བ་ཅན། །</p>
<p>རྟག་ཏུ་ལྟུང་བར་བྱེད་པར་བརྗོད། །</p>
<p>དབང་གི་ལྟ་སྟངས་གཡོན་ན་གནས། །</p>
<p>གཡོན་པ་ན་ནི་གཟུགས་བརྙན་གཉིས། །</p>
<p>གཡས་པའི་ཆ་ལ་དགུག་པ་ཉིད། །</p>
<p>གཉིས་ནི་སྟེང་དུ་སྦྱར་བར་བྱ། །</p>
<p>དབུ་མ་རེངས་པའི་ལྟ་སྟངས་ཉིད། །</p>
<p>སྣ་ཡི་རྩེ་མོའི་དབུས་སུ་གཉིས། །</p>
<p>དུད་འགྲོའི་ལྟ་སྟངས་གསད་པ་ལ། །</p>
<p>སྣ་ཡི་རྩེ་མོར་གཟུགས་བརྙན་གཉིས། །</p>
<p>འབྱུང་བ་ཉིད་ཀྱིས་ལྟུང་བར་བྱེད། །</p>
<p>བུམ་པ་ཡིས་ནི་དབང་དུ་བྱེད། །</p>
<p>དགང་བ་ཡིས་ནི་འགུགས་པ་ཉིད། །</p>
<p>ཞི་བ་ཉིད་ཀྱིས་རེངས་པར་བྱེད། །</p>
<p>རློན་པའི་ཤིང་ལ་ལྟུང་བྱེད་ཉིད། །</p>
<p>མེ་ཏོག་ལ་ནི་དབང་དུ་གྲགས། །</p>
<p>རྡོ་རྗེ་ཤིང་ལ་དགུག་པ་ཉིད། །</p>
<p>གཡོ་བཅས་རྩལ་རེངས་བྱེད་ཉིད། །</p>
<p>ཟླ་དྲུག་གོམས་པའི་རྣལ་འབྱོར་གྱིས། །</p>
<p>འགྲུབ་འགྱུར་འདི་ལ་ཐེ་ཚོམ་མེད། །</p>
<p>འདི་ལ་འཁྲུལ་བར་མི་བྱ་སྟེ། །</p>
<p>སངས་རྒྱས་རྫུ་འཕྲུལ་བསམ་མི་ཁྱབ། །</p>
<p>སློབ་དཔོན་གཉིས་ལ་ཕྱག་འཚལ་ནས། །</p>
<p>ཤིན་ཏུ་ཕྱག་འཚལ་དཔལ་ལྡན་ནི། །</p>
<p>རྡོ་རྗེ་སེམས་སོགས་རྣལ་འབྱོར་གྱིས། །</p>
<p>གཡས་པའི་སྨིན་མ་སྒྱུར་ཚུལ་གྱིས། །</p>
<p>ནམ་མཁར་འགྲོ་བར་བསྒོམས་པས་ནི། །</p>
<p>གང་ཞིག་གནས་པས་འགྲུབ་པར་འགྱུར། །</p>
<p>གཡོན་པའི་སྨིན་སྒྱུར་ཕ་རོལ་གྱི། །</p>
<p>སྡེ་ལས་མཆོག་ཏུ་རྒྱལ་བར་འགྱུར། །</p>
<p>བདུད་ཀྱི་དཔུང་ནི་གཞོམ་པའི་ཕྱིར། །</p>
<p>དེ་ཉིད་ཀྱི་ནི་རྣལ་འབྱོར་གྱིས། །</p>
<p>གཡོན་པའི་མིག་བསྒུལ་ཞེས་བྱ་བས། །</p>
<p>དཀར་མོ་ལ་སོགས་གཟུགས་བསྒོམས་པས། །</p>
<p>དེར་ནི་རྫོགས་ན་འགྲུབ་པར་འགྱུར། །</p>
<p>གཡས་པའི་མིག་བསྒུལ་ཞེས་བྱ་བས། །</p>
<p>དཔལ་ལྡན་རྡོ་རྗེ་སེམས་སོགས་ཀྱིས། །</p>
<p>སྐྱེས་བུའི་གཟུགས་ནི་རྫོགས་པར་འགྱུར། །</p>
<p>ངག་གི་ཐ་སྙད་མ་གཏོགས་པར། །</p>
<p>འཇིག་རྟེན་རབ་ཏུ་གྲགས་པ་ཡི། །</p>
<p>ཐ་སྙད་དུ་ཡང་འགྲུབ་པར་འགྱུར། །</p>
<p>དེ་ལྟར་ཡོ་གིས་འཇིག་རྟེན་དང་། །</p>
<p>འཇིག་རྟེན་འདས་པར་བསྡུས་པར་འགྲུབ། །</p>
<p>ལེགས་པར་བཤད་པའི་དངོས་གྲུབ་བོ། །</p>
<p>ལྟ་སྟངས་ཀྱི་ཕྱག་རྒྱའི་ཡེ་ཤེས་སོ། །</p>
<p>དཔལ་ལྡན་རྡོ་རྗེ་སེམས་སྦྱོར་ཞིང་། །</p>
<p>ཇི་ལྟར་དབྱིབས་ཀྱི་སྐུ་ལྡན་པས། །</p>
<p>འདིར་ནི་མི་ཡི་ཐོད་པ་ཡི། །</p>
<p>ཡུངས་ཀར་ཆོ་ག་བཞིན་དུ་གདབ། །</p>
<p>བཙོས་པའི་མར་ཁུ་བཟའ་བྱས་ཤིང་། །</p>
<p>མགོ་བོ་འབྲས་བུས་དེ་བཞིན་བྱུགས། །</p>
<p>ཕྱོགས་མཚམས་ནམ་མཁའ་ས་བཅིངས་པས། །</p>
<p>བསྲུང་བ་ཀུན་གྱི་གོང་ན་མེད། །</p>
<p>དཔལ་ལྡན་རྡོ་རྗེ་སེམས་སྦྱོར་ཞིང་། །</p>
<p>ཚེམས་ནི་བསྡམས་ཤིང་ཞལ་བཙུམས་པས། །</p>
<p>དཔལ་ལྡན་གཡོན་པ་བསྒྱིངས་འཛིན་ཅིང་། །</p>
<p>གཡས་པར་འཁོར་ལོ་ཕྱོགས་ཚུལ་གྱིས། །</p>
<p>གསལ་བར་སྟེང་འོག་བྱིན་གྱིས་བརླབ། །</p>
<p>ས་ལ་རང་གི་ཕྱག་རྒྱ་བྱ། །</p>
<p>སངས་རྒྱས་ཀུན་དངོས་དངོས་གྲུབ་སྦྱིན། །</p>
<p>སྐྱེ་བ་གཉིས་པའི་ཐོད་པར་འདི་བཏབ་ནས། ཕྱི་ནས་ནི་མིའི་ཐོད་པར་རོ། །</p>
<p>དེ་ནས་བླངས་ནས་བུད་མེད་དང་། སྐྱེས་པ་དང་། མ་ནིང་ལ་སོགས་པ་དང་། ཁྭ་དང་། འུག་པ་དང་། བྱ་རྒོད་དང་། མཆིལ་པའི་དངོས་གྲུབ་སྣ་ཚོགས་བྱེད་དོ། །</p>
<p>འོལ་མ་ཟི་དཀར་པོ་སྒྲུབ་པའི་ཆོ་གས་ཀྱང་། འདོད་ན་གླང་པོ་དང་། རྟའི་གཟུགས་འཛིན་པར་འགྱུར་བ་དང་། མ་ཧེའི་གཟུགས་འཛིན་པར་འགྱུར་བ་དང་། འདོད་ན་ཁྱི་དང་། བྱི་ལ་དང་། ཅེ་སྤྱང་གི་གཟུགས་འཛིན་པར་འགྱུར་བ་དང་། འདོད་ན་བུད་མེད་དང་། །</p>
<p>སྐྱེས་པའི་གཟུགས་འཛིན་པར་འགྱུར་རོ། །</p>
<p>རོའི་ཁའི་བུག་པའི་ནང་དུ་སོན་པའི་བུ་ར་ནག་པོ་རོ་བསྲེགས་པའི་མེས་མར་ངོའི་འབྱུང་པོའི་ཉི་མ་ལ་གདུངས་ཤིང་བདུག་པ་བྱིན་ན་འགྲོ་བ་མ་ལུས་པ་འབེབས་པར་འགྱུར་རོ། །</p>
<p>ཀ་ན་ཀའི་འབྲས་བུ་དང་། ཨ་ལོ་ཀ་དང་། མ་ཏུ་ལུང་ག་དང་། ཙི་ཏྲ་ཀ་དང་། བ་ཙ་ཀ་དང་། ཁྱིམ་བྱའི་སྒོ་ང་དང་། ཨརྐའི་འབྲས་བུ་རྣམས་ཐམས་ཅད་བདུག་པ་ལས། རྒྱུ་བ་དང་མི་རྒྱུ་བའི་འཇིག་རྟེན་ཀུན་འབེབས་པར་འགྱུར་རོ། །</p>
<p>རྟ་གསོད་པ་སྐྱ་བོའི་རྩ་བ་དང་། ཉི་མའི་ལྗོན་ཤིང་དང་། ཕེ་ཆག་པ་དང་། སྡིག་པའི་རྔ་མ་དང་། དུག་ཏུ་ངེས་པའི་བརྒྱའི་ཆ་དང་ལྡན་པ། འདིས་དེ་རྣམས་ཆ་བསྙམས་ཏེ་ལག་པ་ལ་བྱུགས་ན་བ་གླང་གི་སྣར་འགྱུར་རོ། །</p>
<p>དི་ན་ཀ་རའི་འོ་མས་བ་ན་རི་ཉི་མ་བདུན་དུ་བྱུགས་ནས་ནགས་ཀྱི་མི་ཞག་བདུན་སྤངས་ཏེ། དེ་བཞིན་དུ་ཁ་ཊི་ཀས་བྲིས་པའི་ལག་པ་དག་གིས་རེག་ན་ཀླུའི་དབང་པོའི་དུག་འབྱིན་པར་འགྱུར་རོ། །</p>
<p>འདིའི་ཕྱིར་བཟློག་པ་སྦྱིན་པར་བྱ་སྟེ། མཱ་ལ་ཡ་ལས་བྱུང་བ་དང་། ནཱ་ག་གེ་སར་དང་། ནད་ཀྱི་དབང་པོ་དང་། མ་ད་ན་ཕ་ལ་དང་། ཛཱ་གུའི་ཡུལ་དང་། ཏ་ཀ་ར་དང་ལྡན་པར་འབྲས་ཀྱི་ཆུ་དང་ལྡན་པས་འགྲོ་བའི་དུག་སྣ་ཚོགས་འཇིག་པར་བྱེད་དོ། །</p>
<p>དེའི་ཉིན་པར་སྐྱེས་པའི་བྱིས་པའི་རོ་ཙན་ཏ་ཀ་རའི་སྙིང་པོར་གནས་པའི་རིལ་བུ་ཟོས་ན་ལག་ན་རྡོ་རྗེ་ལྟ་བུར་ཇི་ལྟར་འདོད་པར་དུག་བཏུང་བར་བྱའོ། །</p>
<p>སྦལ་པ་དང་། སྦྲུལ་གདོང་གཉིས་པའི་ཚིལ་བསྡུས་ལ་ཤླེཥྨའི་ཤིང་གི་འབྲས་བུ་འདིས་ལག་པ་ལ་བྱུགས་པས། རེག་ན་དུག་ཞི་བར་བྱེད་དོ། །</p>
<p>བའི་མར་དང་། བཛྲི་དང་། བ་ཧིའི་ཁྲག་དང་། སྦྲུལ་མགོ་གཉིས་པའི་ཤ་དང་། སྒལ་ཚིགས་ཀྱིས་ལག་པ་ལ་བྱུགས་ན་གནས་གསུམ་གྱི་ཡང་དུག་མེད་པར་བྱེད་དོ། །</p>
<p>གཅེར་བུ་ལ་སོགས་པའི་ཆོ་གས་མཉམ་པར་བཞག་པས། བཱ་ལ་ཀའི་རྩ་བ་ཆ་བདུན་དུ་བྱས་ནས། འབྱུང་པོའི་ཉི་མ་ལག་པ་ལ་བཅིངས་ན་ཉིན་བཞི་པ་འཇིག་པར་བྱེད་དོ། །</p>
<p>ལྟོ་འཕྱེའི་དབང་པོའི་ཤུན་པ་སར་པ་དང་། ལྟོ་འཕྱེའི་དགྲའི་གཤོག་པའི་ཆ་དང་ལྡན་པར་བདུག་པ་དང་ལྡན་པ་ཙམ་གྱིས་འཇིག་རྟེན་གསུམ་པོ་སྡང་བར་བྱེད་དོ། །</p>
<p>ཡང་ན་ཀཱ་གཉིས་དང་ཉིན་མོ་འཇིགས་པའི་གཤོག་པ་དག་ཆོ་ག་བཞིན་དུ་བདུག་པས་ནི་འཕྲོག་བྱེད་མ་སྨད་ཀྱང་འབྱེད་པར་བྱེད་དོ། །</p>
<p>གཞན་དུ་ནི་མ་ཡིན་ནོ། །</p>
<p>རྟའི་རྨིག་པའི་ཁུང་བུར་སྦྲུལ་གྱི་མགོ་གཞག་ཅིང་གནོད་སྦྱིན་སྨྱོན་པའི་ལྕེ་དང་ལྷན་ཅིག་དགྲའི་གནས་ཀྱི་སྒོར་སྦས་ན། ཉི་མ་བདུན་གྱིས་སྐྲོད་པར་འགྱུར་རོ། །</p>
<p>ཧ་ལི་ནི་དང་། ཕག་གི་རྟུག་པ་དང་། རོའི་མགོ་སྐྱེས་དང་། མགྲིན་རིངས་ཀྱི་རུས་པ་རྣམས་གནས་གསུམ་གྱི་སྦྱོར་བའི་མཆོག་སྟེ། ཉི་མ་བདུན་གྱིས་སྐྲོད་པར་བྱེད་དོ། །</p>
<p>རྟ་གསོད་པ་དམར་པོའི་མེ་ཏོག་དང་། བྷལླཱ་ཏ་ཀ་དང་། སྟར་བུ་རྣམས་ཀྱིས་མེ་ལོང་ལ་བསྐུས་ན་རྟ་དང་། བོང་བུ་དང་། རྔ་མོ་ལ་སོགས་པའི་གཟུགས་མཐོང་བར་འགྱུར་རོ། །</p>
<p>རྟ་དང་། བ་གླང་དང་། ཕག་དང་། །</p>
<p>སྤྲེའུ་དང་། བོང་བུ་དང་། རྔ་མོའི་ལག་སྐྱེས་རྣམས་ཁ་སྦྱོར་དུ་མེས་བསྲེགས་ནས་སྦལ་པའི་ཚིལ་བུ་བསྲེས་པས། དེ་རྣམས་ཀྱི་གཟུགས་སྔ་མ་བཞིན་དུ་མཐོང་བར་འགྱུར་རོ། །</p>
<p>ཨཾ་ཀོ་ཊ་ཀའི་ས་བོན་གྱི་མར་ཁུ་དང་། བའི་འོ་མ་དང་། མིག་སྨན་གྱི་འབྲས་བུས་བྱུགས་ནས་གང་ཞིག་སྲིད་པའི་མཐའི་གཟུགས་རྣམས་མེ་ལོང་གི་དབུས་སུ་མིག་སྨན་གྱིས་བྱུགས་པའི་མིའི་མིག་གིས་མཐོང་བར་འགྱུར་རོ། །</p>
<p>ཏ་ཀ་པའི་འབྲས་བུ་དང་། ཨཾ་ཀོ་ཊའི་འབྲས་བུ་དང་། མར་ཁུའི་ཚིགས་མས་རང་བཞིན་གྱིས་གནས་པའི་སྐྱེས་བུ་བཟང་པོ་མཐོང་བར་འགྱུར་ཏེ། ཏ་ཀ་རའི་མིག་སྨན་གྱིས་བྱུགས་པས་མི་མཐོང་བར་འགྱུར་རོ། །</p>
<p>རི་བོང་ཅན་གྱི་ཆུ་དང་། ཛ་ལུ་ཀ་དང་། སྦལ་པའི་མར་ཁུ་དང་། པཱ་ཊ་ལིའི་རྩ་བས་རྐང་པའི་མཐིལ་བྱུགས་ན། སྐྱེས་བུ་མེ་མ་མུར་གྱི་ཚོགས་ལ་འགྲོ་བར་འགྱུར་རོ། །</p>
<p>ཤྲ་མ་ཎི་ཀ་དང་། སྦལ་པའི་ཚིལ་བུ་དང་། ཛ་ལུ་ཀ་དང་། ཟླ་བ་ལས་བྱུང་བ་དང་ལྡན་པས་ལག་པ་དང་། རྐང་པ་བྱུགས་ན་མེ་ཁ་བ་ལྟར་བསིལ་བར་བྱེད་པར་འགྱུར་རོ། །</p>
<p>ཁའི་ནང་དུ་དུནྡུ་བའི་རིན་པོ་ཆེ་བཅུག་སྟེ། ཆུར་ཞུགས་ན་ཤཱཀྱའི་གནས་ཀྱི་ནང་དུ་ཞུགས་པ་ལྟ་བུར་བློ་དང་ལྡན་པར་འདོད་པས་གནས་སོ། །</p>
<p>སོ་ན་ཀའི་ས་བོན་གྱིས་རྐང་པའི་ལྷམ་ཟུང་བྱས་ན་ཆུའི་སྟེང་དུ་སྐྱེས་བུ་ཤིན་ཏུ་རྣམ་པར་དག་པ་གྲུ་ལྟ་བུར་འཆག་ཅིང་འགྲོ་བར་འགྱུར་རོ། །</p>
<p>མར་སར་དང་། བཙག་སྐྱ་བོ་དང་། དྲི་ང་བ་དང་། ཉའི་མར་ཁུའི་ཚིགས་མས་བུག་པ་ཐམས་ཅད་བྱུགས་ན། སྐྱེས་པ་བློ་དང་ལྡན་པ་ཆུ་སྲིན་ལྟ་བུར་རྒྱུ་བར་འགྱུར་རོ། །</p>
<p>ས་བོན་དང་། ཀ་ན་ཀའི་དྲུངས་པ་ཆེན་པོའི་སྲིན་བུའི་ཕྱེ་མ་དང་ལྡན་པ་དང་། ཀོ་ཀྐི་ལ་རྣམས་ཀྱིས་སྐྱེས་པ་འདྲེར་བྱེད་པར་འགྱུར་རོ། །</p>
<p>བུ་རམ་དང་། ཨ་ར་ན་ལ་དག་གིས་ནི་ཕྱིར་ཟློག་པར་བྱེད་དོ། །</p>
<p>སྐྱེ་བ་གཉིས་པ་དང་། བྱི་ལ་དང་། སྤྲེའུ་དང་། རང་འཚེད་དང་། ཁྭའི་དགྲ་དང་། སྲེ་མོང་གི་སྤུ་རྣམས་བརྡུངས་ཤིང་། ཙ་ར་མའི་རྟུག་པའི་ཕྱེ་མས་འཇིག་རྟེན་པ་ཐམས་ཅད་སྨྱོ་བར་བྱེད་དོ། །</p>
<p>བ་ལང་ཚེའི་རྔ་མ་དང་། ཀ་གཉིས་པའི་གཤོག་པ་གཡས་པ་དང་ལྡན་པ་མལ་དུ་བཅུག་ན་མྱུར་དུ་དགྲ་བོ་རྗེད་བྱེད་ཀྱིས་འཇིགས་པར་བྱེད་དོ། །</p>
<p>ཀ་ན་ཀའི་འབྲས་བུ་དང་། མ་ཏུ་ལུང་ག་དང་། ཕུག་རན་དང་། རྨ་བྱ་དང་། ཟངས་ཀྱི་གཙུག་པུད་ཅན་གྱིས་ལན་ཅིག་གིས་སྨྱོ་བར་བྱེད་ཅིང་བློ་གྲོས་དང་བྲལ་བར་བྱེད་དོ། །</p>
<p>སྐྲའི་ལས་ཀྱི་མཐའ་ཡིན་ནོ། །</p>
<p>ཀ་ན་ཀའི་འབྲས་བུ་བླངས་ནས། དམ་ཚིག་ཆེན་པོ་དང་། སྲིན་བུའི་ཕྱེ་མ་དང་བསྲེས་ནས་བཟའ་བ་དང་བཏུང་བ་ལ་སྦྱར་ན་དེའི་སྐད་ཅིག་ལ་སྨྱོ་བར་འགྱུར་ཏེ། ཉི་མ་བདུན་གྱིས་འཆི་བར་འགྱུར་རོ། །</p>
<p>ཚ་བའི་མར་ཁུས་པི་ཙུ་མརྔའི་ཤིང་ལ་གཏོར་ཟན་གྱི་ཚང་བླངས་ཏེ་བྱུགས་ནས། ལག་པ་དེ་ཉིད་ཀྱིས་མ་རེག་པར་དུར་ཁྲོད་དུ་ཤིང་བསྲེགས་པའི་ཐལ་བ་བླངས་ནས་གང་གི་སྤྱི་བོར་བྱིན་པ་དེ་སྐྲོད་པར་བྱེད་དོ། །</p>
<p>ཁྭ་དང་འུག་པའི་གཤོག་པ་དག་དང་། བྲམ་ཟེ་དང་། གཅེར་བུ་པ་དག་གི་སྐྲ་གཅིག་ཏུ་བྱས་ནས་དྷ་དུ་རའི་ཤིང་ལ་མེ་སྦར་ནས། དུ་བ་མེད་པར་བསྲེགས་ཏེ། དེའི་ཐལ་བ་བླངས་ལ་སྐྱེས་པའམ་བུད་མེད་ཀྱི་གནས་མལ་གྱི་འོག་ཏུ་བཅུག་ན་དེའི་སྐད་ཅིག་ལ་སྡང་བར་འགྱུར་རོ། །</p>
<p>རྣམ་པར་ཤེས་པ་དང་ཡེ་ཤེས་སོ། །</p>
<p>ཡང་ན་དབང་དུ་བྱ་བར་འདོད་ན་དགའ་བ་དང་བཅས་པ། དཀར་མོའི་སྙིང་པོའི་ནུས་བ་མདའི་རྨ་ཕྱེ་མར་བྱས་ནས། འདོད་པའི་ཕྱེ་མས་རང་གི་ས་བོན་དང་ལྡན་པས་རྒྱལ་ལ་བདག་པོའི་བརྟུལ་ཞུགས་མའང་དབང་དུ་བྱེད་དོ། །</p>
<p>སྐྱེས་མ་སྐལ་བ་ངན་པ་བཟུང་ནས་ན་རའི་ཤིང་གི་ཡལ་གའི་ཚིགས་མ་དང་། གླང་པོ་ཆེའི་ཆང་དང་མཉམ་པར་བུ་མོའི་ལག་པར་བཞག་ན། སྐལ་བ་བཟང་བ་པོ་སྟེང་དུ་འདྲེན་པར་བྱེད་དོ། །</p>
<p>བྷུ་ཏ་ཀེ་ཤི་དང་། རུ་དན་ཏི་དང་། དཎྜ་ཨུཏྤ་ལ་དང་། ཧ་ས་དེ་བ་དང་། ཕྱོགས་ཀྱི་ཆུ་དང་། བདག་ཉིད་ཀྱི་མྱོས་བྱེད་དང་བཏགས་པས་སྐད་ཅིག་གིས་བརྐྱང་མ་དབང་དུ་བྱེད་དོ། །</p>
<p>བུཏྟཉྫ་རི་དང་། ཨ་པ་ན་ཏ་དང་། རྟག་ཏུ་ངུ་དང་། དཎྜ་ཨུཏྤལ་ལྷན་ཅིག་བཏགས་པའི་ཕྱེ་མ་དང་། ཕྱོགས་ཀྱིས་ཆུས་སམ་རེག་པ་ཉིད་ཀྱིས་འགྲོ་བའི་ཡན་ལག་མ་དབང་དུ་བྱེད་དོ། །</p>
<p>བིཥྜུ་ཀྲཱན་ཏྲ་དང་། སྲ་བན་ཏི་དང་། ལ་ཀྵ་ཎ་དང་། ཨ་བ་ན་ཏ་དང་། མིག་ལས་བྱུང་བ་དང་། ཕྱོགས་ཀྱི་ཆུ་ལྷན་ཅིག་བཏགས་པས་ལྷའི་དབང་པོའི་བརྐྱང་མ་ཡང་སྐད་ཅིག་གིས་དབང་དུ་བྱེད་དོ། །</p>
<p>འདི་ན་ཀ་ར་དཀར་པོའི་ཤིང་གི་རྩ་བ་དང་། མཉྫིཥྚ་དང་། མཆིལ་པ་དང་། ཀུཥྚ་དང་། རང་གི་ཡན་ལག་གི་རྨ་ལས་བྱུང་བ་དང་། དི་ག་དྷ་འདི་རྣམས་ཀྱིས་གནས་གསུམ་པོ་དབང་དུ་བྱེད་དོ། །</p>
<p>ར་མ་དུ་ཏཱི་དང་། རུ་དན་ཏི་དང་། ཀྵིར་དྷི་དང་། བདག་གི་མྱོས་བྱེད་དང་བསྲེས་ཤིང་སེང་ལྡེང་དང་བཏགས་པའི་རིལ་བུ་དང་སོ་རྩི་ལྷན་ཅིག་པས་རང་བྱུང་གི་བརྐྱང་མ་ཡང་སྐད་ཅིག་གིས་དབང་དུ་བྱེད་དོ། །</p>
<p>མ་ཧེ་ལ་བཅིངས་པའི་སྣ་ཐག་དང་། ཀ་ན་ཀའི་ཤིང་གིས་རོ་བསྲེགས་པའི་ཐལ་བ་དང་ཡན་ལག་ཅན་ཤི་བའི་རོ་བསྲེགས་པའི་མེ་མདག་ཀ་ན་ཀའི་ཁུ་བས་བསད་པའི་ཕྱེ་མ་དང་། བདག་གི་མྱོས་བྱེད་ཀྱིས་ལྷའི་བདག་པོའི་བུ་མོ་ཡང་སྐད་ཅིག་གིས་དབང་དུ་བྱེད་དོ། །</p>
<p>རེག་པ་ལ་སོགས་པས་བདག་གི་ཡེ་ཤེས་སོ། །</p>
<p>ཤྲིཾ་ཁ་དང་། མཁའ་འགྲོའི་བདག་པོའི་འཁོར་ལོ་དང་། ལྷའི་བདག་པོའི་སྦས་པ་དང་། བ་ལྦ་དང་། བ་ལང་གི་གི་ཝང་དང་། ལྡོང་རོས་དང་ལྡན་པས་དཔྲལ་བར་ཐིག་ལེ་བྱས་ན་སྐད་ཅིག་གིས་དབང་དུ་བྱེད་དོ། །</p>
<p>དུརྦ་དཀར་པོ་དང་། རི་དགས་ཀྱི་དུརྦ་དང་། བ་ལང་གི་གི་ཝང་དང་། ལྷན་ཅིག་པས་དཔྲལ་བར་ཐིག་ལེ་བྱས་ཤིང་ལྷན་ཅིག་མཐོང་བས་མིའི་དབང་པོ་ཡང་དབང་དུ་བྱེད་དོ། །</p>
<p>ནམ་མཁའ་ལྡིང་གི་བདག་པོའི་འཁོར་ལོ་དང་། ལྷའི་བདག་པོའི་སྦས་པ་དང་། ཨ་བ་ན་ཏའི་རལ་པ་དང་། དུ་དན་ཏི་དང་། ཕྱོགས་ཀྱི་ཆུ་དང་བཏགས་པའི་ཕྱེ་མས་མིའི་བདག་པོའི་བརྐྱང་མ་ཡང་སྐད་ཅིག་གིས་དབང་དུ་བྱེད་དོ། །</p>
<p>སྐྱེས་པ་བག་མ་སར་པ་མངོན་པར་བླངས་པ་ཤི་བའི་མེ་ཏོག་དང་། དབང་ཕྱུག་ཆེན་པོ་ལ་བྷན་དུ་ཀའི་མཆོད་པའི་སྤྱི་བོའི་མེ་ཏོག་དང་། སྐྱེས་པ་ཤི་བ་དང་མཚུངས་པར་གཡོན་པ་བསྲེགས་པའི་ཐལ་བ་དང་། བདག་གི་མྱོས་བྱེད་ལྷན་ཅིག་པས་བསྣུན་པའི་བུད་མེད་ཕྱི་ནས་རྗེས་སུ་འབྲང་བར་འགྱུར་རོ། །</p>
<p>བིཥྞུ་ཀྲཱན་ཏ་དང་ལྷ་ཡི་བདག་པོས་སྦས་པ་དང་། མཚན་ཉིད་དང་། དུ་བ་དང་། ལྟོའི་སྲིན་བུ་དང་། ལྷན་ཅིག་ནམ་མཁའི་ཆུ་དང་བཏགས་པའི་ཕྱེ་མས་སྐད་ཅིག་གིས་དབང་དུ་བྱེད་དོ། །</p>
<p>ཨུ་གྲཱ་དང་། ཙྪིནྡ་དང་། རུ་ཧ་དཀར་པོ་དང་། བཾ་སེ་དང་། ཀན་བྷི་དང་། ཨིནྡྲ་ཡ་བ་མཉམ་པ་འདི་རྣམས་དང་ལྡན་པས་མན་ངག་ལས་ཐིག་ལེ་བྱས་པས་དབང་དུ་བྱེད་དོ། །</p>
<p>ཤྲཱི་རིས་ཀ་ལ་དང་། ཨ་ནུ་ཎ་དང་། ཙནྡནདང་། རི་བོང་འཛིན་པ་འདི་རྣམས་ཀྱིས་མཉམ་པར་ཤིན་ཏུ་སྦྱར་བ་དང་། དྲང་སྲོང་གི་བུ་མཁའ་འགྲོ་མའི་ཁྲག་གིས་བྱུགས་པའི་ཐིག་ལེས་འགྲོ་བ་དབང་དུ་བྱེད་དོ། །</p>
<p>ཛ་ཡན་ཏི་དཀར་པོའི་ས་བོན་དང་། དེ་བཞིན་དུ་གི་རི་ཀཱརྞྞི་ཀ་དཀར་པོའི་ས་བོན་དང་། ལྷན་ཅིག་གི་ཝང་དང་དེ་ཡང་ཕག་གི་སོས་བཏགས་ཏེ། རྒྱལ་ལ་དཔྲལ་བར་ཐིག་ལེ་བྱས་ཤིང་རྒྱལ་པོའི་དབང་པོ་ལ་བལྟས་ན་ཁྲོ་བར་མི་འགྱུར་རོ། །</p>
<p>ཐིག་ལེ་འབྱུང་བར་བྱེད་པའི་ཡེ་ཤེས་སོ། །</p>
<p>ཡང་ན་རིལ་བུ་བྱ་བར་འདོད་པས་བྱི་ལ་ནག་པོའི་མིག་དང་། བྱ་རོག་ནག་པོའི་མིག་དང་། ཕག་ནག་པོའི་རྣ་བ་གཡོན་པའི་ཁྲག་གིས་མཉེ་ཞིང་བདེ་བར་གཤེགས་པའི་གདུང་གི་དངོས་པོའི་རིལ་བུ་ཉི་མ་དང་། ཟླ་བ་དང་། མེའི་ནང་དུ་སོན་པར་སོ་སོར་དཀྲིས་པ་རྒྱལ་ལ་བསྒྲུབ་ཅིང་རང་འདོད་པའི་ལྷའི་སྔགས་ཀྱིས་བཟླས་པས་འགྲུབ་པར་འགྱུར་ཏེ། ཁར་བཅུག་ན་དཔལ་དང་ལྡན་པ་གནོད་སྦྱིན་ལྟར་འདོད་པའི་གཟུགས་ཅན་དུ་རྣམ་པར་སྤྱོད་དོ། །</p>
<p>ཡང་ན་ངང་མོ་ནག་མོའི་མིག་དང་། བྱ་རོག་ནག་པོ་དང་། འུག་པ་ནག་པོའི་མིག་དང་། ཁུ་བྱུག་ནག་པོའི་མིག་དང་། བདེ་བར་གཤེགས་པའི་གདུང་དུ་ཡིད་ཆེས་པ་དང་། བཇྲིའི་འོ་མས་རིལ་བུ་བྱས་པ་ཉི་མ་དང་། ཟླ་བ་དང་། མེའི་ནང་དུ་སོན་པར་དཀྲིས་ནས་ཁར་བཅུག་ན་མི་སྣང་བར་བྱེད་དོ། །</p>
<p>ཡང་ན་གདུང་གི་དངོས་པོའི་རིལ་བུ་སྐྱེས་པ་ཤི་བ་དང་མཚུངས་པར་བུད་མེད་བསྲེགས་པའི་ཐལ་བ་དང་། ཀ་པིཏྠ་ཡོངས་སུ་སྨིན་པའི་ཕྱེ་མ་དང་། སརྫ་ར་ཛའི་ཁུ་བ་དང་། རྡུལ་དང་། དེ་ཡོངས་སུ་བཏགས་པས་བདེ་བར་གཤེགས་པའི་གདུང་གི་དངོས་པོ་ཡིད་ཆེས་པ་ཉི་མ་དང་། ཟླ་བ་དང་། མེའི་ནང་དུ་སོན་པར་དེ་ཉིད་ཀྱིས་ཡོངས་སུ་དཀྲིས་ནས་རྒྱལ་ལ་བསྒྲུབ་ཅིང་རིལ་བུ་ཁར་བཅུག་ན་གནོད་སྦྱིན་ལྟ་བུར་འདོད་པའི་གཟུགས་ཅན་དུ་དཔལ་དང་ལྡན་པར་གནས་པར་འགྱུར་རོ། །</p>
<p>ཡང་ན་སྲོ་ཏ་ཀ་དང་། རི་བོང་གིས་མཚན་མའི་ཚེར་མ་དང་། སྦྲང་རྩི་དང་། །</p>
<p>སྦྲང་རྩི་ཅན་དང་། དང་པོའི་མེ་ཏོག་དང་ལྡན་པ་དང་། པད་མ་སར་པའི་གེ་སར་དང་ལྡན་པའི་རིལ་བུ་ལྕགས་གསུམ་གྱི་ནང་དུ་གནས་པས་སྦེད་པར་བྱེད་དོ། །</p>
<p>ཡང་ན་ཨ་ཤོ་ཀ་སྔོན་པོ་རབ་ཏུ་རྒྱས་པའི་མྱུ་གུ་བུད་མེད་ཀྱི་ཁྲག་གིས་ལན་བདུན་དུ་བྱུགས་ཤིང་ལྕགས་གསུམ་གྱི་ནང་དུ་བཅུག་པ་ཁར་བཅུག་པས་ནི་འགྲོ་བ་མ་ལུས་པ་སྦེད་པར་བྱེད་དོ། །</p>
<p>ཡང་ན་ཏ་ཀ་རའི་བྱང་ཕྱོགས་ཀྱི་རྩ་བ་ཕྱོགས་ཀྱི་གོས་ཀྱིས་གཏུམ་ཞིང་ཟླ་བ་གཟས་ཟིན་པ་ན་རིལ་བུ་ཉི་མ་དང་། ཟླ་བ་དང་། མེའི་ནང་དུ་བཅུག་ན་ཁའི་ནང་དུ་གནས་པས་མི་སྣང་བར་བྱེད་དོ། །</p>
<p>བ་གླང་གི་གི་ཝང་དང་། ཨང་གུ་ཏའི་ཤིང་གི་མེ་ཏོག་དང་། འགགས་ནས་ཤི་བའི་མིག་དང་། ཚིལ་བླངས་ཤིང་ཁ་གཉིས་པས་ཟོས་པའི་ལྷག་མ་དང་ལྡན་པའི་རིལ་བུ་འདི་ནི་བརྟགས་པའི་བརྐྱང་མ་ཞེས་བྱའོ། །</p>
<p>ཡང་ན་ཕའི་ཚལ་དུ་ཟླ་མཚན་གྱིས་མྱོས་པའི་བུ་མོ་མཉེས་པའི་རྫས་དང་། བ་བླ་དང་ལྡན་པས་དཔྲལ་བའི་གནས་ཀྱི་ངོས་ཀྱི་གནས་སུ་ཐིག་ལེ་བྱས་ན་གནས་གསུམ་པོ་སྦེད་པར་བྱེད་དོ། །</p>
<p>ཡང་ན་ཨ་ཤོ་ཀ་སྔོན་པོའི་བྱང་གི་ཕྱོགས་སུ་ཁྭའི་ཚང་གི་མྱུ་གུས་དཔྲལ་བའི་འགྲམ་དུ་ཐིག་ལེ་བྱས་ན་རྒྱུ་བ་དང་མི་རྒྱུ་བའི་འཇིག་རྟེན་ཐམས་ཅད་སྦེད་པར་བྱེད་དོ། །</p>
<p>ཕུག་རོན་གྱི་ཁོང་པར་སྲོ་ཏའི་མིག་སྨན་བཅུག་ནས་རོ་སྲེག་གི་མེ་ལ་བསྲེགས་ཏེ། གྲུབ་པའི་མིག་སྨན་བྱི་ལ་དཀར་པོ་མ་ཡིན་པའི་ཁྲག་གིས་བསད་པས་སྦེད་བར་བྱེད་དོ། །</p>
<p>ཡང་ན་ཏྲི་ཎཱ་སར་པའི་ཚོགས་ཀྱི་མྱུ་གུས་བཏེག་པའི་ས་དང་། སར་གྷ་དང་། ཏ་ལ་དང་ལྡན་པ་རྒྱལ་ལ་གྲུབ་པས་དཔྲལ་བའི་ངོས་སུ་ཐིག་ལེ་བྱས་ན་སྦེད་པར་འགྱུར་རོ། །</p>
<p>ཡང་ན་རིལ་བུ་མཆོག་ཏུ་གྱུར་པ་བ་བླ་དང་། བ་གླང་གི་གི་ཝང་འདི་དག་གོང་གི་བསྟན་པའི་དགོས་པའི་རིལ་བུ་མཆོག་འདི་སྒྲུབ་པའོ། །</p>
<p>མི་སྣང་བའི་ཡེ་ཤེས་སོ། །</p>
<p>དེ་ནས་མིག་སྨན་གྱི་སྦྱོར་བ་བཤད་པར་བྱ་སྟེ། ཤཱ་ལི་ཛ་ལས་བྱུང་བའི་མར་ཁུ་དང་ལྷན་ཅིག་དུར་ཁྲོད་ཀྱི་རས་ལས་བྱུང་བའི་སྡོང་བུ་འབྱུང་པོའི་ཉི་མའི་མཚན་མོ་བའི་སྐྱེད་མོས་ཚལ་དུ་སྐྱེས་པའི་ཐོད་པ་གསུམ་གྱི་ནང་དུ་མར་ཁུ་དང་བཅས་པའི་མར་མེའོ། །</p>
<p>དེའི་སྟེང་དུ་པདྨའི་འདབ་མ་བཞག་ནས་དགའ་མའི་ཐོད་པ་ལས་དུ་བ་བླང་བར་བྱའོ། །</p>
<p>དེ་ནས་ཉིན་མོ་འཇིགས་པའི་མགོ་བོ་བསྲེགས་ནས་ཙན་དན་དམར་པོ་དང་མང་དུ་བཏགས་ཏེ། དེ་ཉིད་ཀྱི་མཚན་མོ་རྡོའི་གཏན་པ་ལ་ཞིབ་ཏུ་བཏག་ཅིང་ཕྱེ་མར་བྱའོ། །</p>
<p>གོང་དུ་བླངས་པའི་དུ་བ་དང་ལྷན་ཅིག་གཅིག་ཏུ་བྱས་ནས་བྱ་རྒོད་ཀྱི་པགས་པའི་སྣོད་དུ་བཅིངས་ཏེ། བྱ་རྒོད་ཀྱི་རྗེ་ངར་གྱི་རྐང་ངམ། གོང་གི་མིའི་རུས་པའི་ཐུར་མས་སོ། །</p>
<p>དེ་ནས་མིག་སྨན་ཇི་ལྟར་བསྒྲུབ་པར་བགྱི། བཀའ་སྩལ་པ། བྷ་གའི་ནང་དུ་སྔགས་པས་ཆོ་གས་བསྒྲུབ་པར་བྱའོ། །</p>
<p>གྲུབ་པའི་མིག་སྨན་གྱི་སྦྱོར་བའི་ཡེ་ཤེས་སོ། །</p>
<p>དེ་ནས་ལས་ཀྱི་ཆོ་ག་བཤད། །</p>
<p>བཟླས་དང་བསམ་གཏན་རྟག་དགའ་བ། །</p>
<p>གང་གིས་སྒྲུབ་པོ་འགྲུབ་འགྱུར་བའི། །</p>
<p>བཅུད་ཀྱི་ལས་ཀྱི་ཆོ་ག་བརྗོད། །</p>
<p>ཆོ་གའི་དངོས་པོ་མ་གང་ཡང་། །</p>
<p>ཕོངས་པའི་སེམས་ཅན་བདེ་བ་འབབ། །</p>
<p>རི་དང་རྒྱ་མཚོ་ལས་སྐྱེས་པ་དུ་མ་དང་། བྱས་པའི་སྐྱུར་པོ་དང་། བུ་དང་། མདུད་པ་དང་། རྡོའི་གཏན་པ་ཚན་དེ་ལ་ཡང་དང་ཡང་མཉེས་ནས། སྣུ་ཧི་དང་། རིའི་ཟེ་འབྲུ་དང་། རོལ་པ་དང་། འདབ་མའི་ཆུ་སིངས་པོ་དང་བཅས་པར་ཟངས་ཀྱི་སྣོད་དུ་བསྐོལ་བར་བྱའོ། །</p>
<p>ལྕགས་བླངས་ནས་སྦྱར་བར་བྱ་ཞིང་། བ་གུ་ལ་དང་། ཨུཏྤ་ལ་ཆེན་པོའི་ཆ་དང་ལྡན་པར་ཇི་སྲིད་དུ་མར་སར་བྱུང་བ་དེ་སྲིད་དུ་མཉེ་བར་བྱའོ། །</p>
<p>དེ་མ་ཐག་ཏུ་རྡོ་རྗེ་ཅན་གྱི་འོ་མས་བཏགས་ནས་སིན་དུ་དང་ཚྭ་ལས་ཁུ་བར་འགྱུར་བ་སྟེ། ཟངས་དང་། དངུལ་གྱི་ཆ་དང་གསེར་ལྷན་ཅིག་པའི་ཆ་ཁྱོར་གུབ་བཀབ་པར་བཞུ་ཞིང་། དེ་ནས་བྲིའི་རྡོ་བ་ཕྱེད་ཙམ་དུ་སྦྱིན་པར་བྱས་ལ་གསེར་ཕྱེད་ཀྱི་ཚད་གཞུག་པར་བྱའོ། །</p>
<p>བཅུད་ཀྱི་ཡེ་ཤེས་སོ། །</p>
<p>དེ་ནས་བཅུད་ལེན་བཤད་པར་བྱ། །</p>
<p>ཐམས་ཅད་སྙིང་པོ་ཀུན་བསྡུས་པ། །</p>
<p>དུས་ཀྱི་འཆིང་བར་གནས་ནས་ནི། །</p>
<p>རྣལ་འབྱོར་ཕྱག་རྒྱ་བསྒྲུབ་པར་བྱ། །</p>
<p>གཞི་མཉམ་ཉིད་དང་གླ་རྩི་དང་། །</p>
<p>ཙན་དན་དམར་པོ་ག་བུར་ཉིད། །</p>
<p>སཱ་ལུ་སྐྱེས་དང་སི་ཧླ་དང་། །</p>
<p>ཀུན་དུ་རུ་དང་ཀཀྐོ་ལ། །</p>
<p>དེ་བཞིན་རྐང་གི་སྙིང་པོ་ཉིད། །</p>
<p>འདི་རྣམས་སྨན་ནི་ཆེན་པོ་ཉིད། །</p>
<p>དུས་ནི་དྲུག་ཏུ་འོད་ཟེར་ཅན། །</p>
<p>དཔྱིད་དང་སོ་ག་ཉིད་དང་ནི། །</p>
<p>དེ་བཞིན་དུ་ནི་དབྱར་ཉིད་དང་། །</p>
<p>སྟོན་གྱི་དུས་དང་དགུན་སྟོད་དང་། །</p>
<p>དེ་བཞིན་གཞན་ཡང་དགུན་སྨད་དོ། །</p>
<p>དཔྱིད་ལ་ཆོ་ག་ཉི་ཤར་ན། །</p>
<p>སོ་ག་མཁས་པས་ཉིན་ཕྱེད་ན། །</p>
<p>དབྱར་ལ་ཉི་མ་བསྙུར་བ་ན། །</p>
<p>སྟོན་ནི་དེ་བཞིན་ཉི་ནུབ་ན། །</p>
<p>དགུན་སྟོད་ལ་ནི་ནམ་ཕྱེད་ན། །</p>
<p>དགུན་སྨད་ལ་ནི་ཐོ་རངས་སོ། །</p>
<p>དུས་ཀྱི་སྦྱོར་བ་མཆོག་འདི་ནི། །</p>
<p>ཞལ་མཆོག་མ་ནི་ཁྱོད་ལ་བཤད། །</p>
<p>དགུན་སྟོད་དུས་སུ་ནམ་ཕྱེད་ན། །</p>
<p>མེ་ཏོག་ཏུ་ནི་གསུངས་པ་ཉིད། །</p>
<p>དཔྱིད་ལ་ཡང་ནི་བཞི་མཉམ་ཉིད། །</p>
<p>ཉི་ཤར་དེ་བཞིན་དངོས་གྲུབ་སྟེར། །</p>
<p>དབྱར་ལ་ཉི་མ་བསྙུར་བ་ན། །</p>
<p>གླ་རྩི་ཡིད་དུ་འོང་བ་ཉིད། །</p>
<p>སོ་གར་དོན་ཀུན་གྲུབ་པ་པོས། །</p>
<p>ཉི་མ་ཕྱེད་ན་རྐང་སྐྱེས་ཉིད། །</p>
<p>སྟོན་ཀ་པདྨ་སྣུམ་པ་ཉིད། །</p>
<p>སྲོད་ལ་དངོས་གྲུབ་བྱེད་པ་ཉིད། །</p>
<p>དགུན་སྨད་ལ་ནི་ཐོ་རངས་ན། །</p>
<p>ཁྱད་པར་དུ་ནི་ག་བུར་ཉིད། །</p>
<p>རྣལ་འབྱོར་མཆོག་རབ་འདི་ཉིད་ནི། །</p>
<p>ཤིན་ཏུ་མཉམ་པར་གཞག་པར་བྱེད། །</p>
<p>རྒ་དང་འཆི་ལས་རྣམ་གྲོལ་བར། །</p>
<p>འགྱུར་བ་འདི་ལ་ཐེ་ཚོམ་མེད། །</p>
<p>བུ་དང་གྷན་དྷ་ག་ཉིད་དང་། །</p>
<p>མཆོག་དང་ཡང་དག་ལྡན་པར་ནི། །</p>
<p>མར་གྱིས་ཁྱབ་པར་བྱས་ནས་ནི། །</p>
<p>ལས་རྣམས་ཀུན་ལ་སྦྱར་བར་བྱ། །</p>
<p>རྫས་ནི་བཅུ་བཞི་བླངས་ནས་ནི། །</p>
<p>དགུ་དང་འབད་པས་བཟའ་བར་བྱ། །</p>
<p>ཟླ་བ་ཉི་མའི་རྣམ་པའི་ཆས། །</p>
<p>ཇི་ལྟར་འདོད་པའི་ལས་རྣམས་བྱ། །</p>
<p>ཉི་མ་བདུན་ཕྲག་གསུམ་གྱིས་འགྲུབ། །</p>
<p>སོ་དང་སེན་མོ་སྐྲ་ལྟུང་ཞིང་། །</p>
<p>ཡང་ནི་ཉེ་བར་སྐྱེ་བར་འགྱུར། །</p>
<p>གྲུབ་ན་ཁམས་རྣམས་ཐམས་ཅད་ནི། །</p>
<p>གསེར་གྱི་དངོས་པོར་བྱེད་པར་འགྱུར། །</p>
<p>དེ་ནས་འབྲུ་མར་གྱི་ཆོ་ག་བཤད་པར་བྱ་སྟེ། པདྨ་ལས་སྐྱེས་པ་དང་། བོ་ལ་ལས་སྐྱེས་པའི་མར་ཁུ་ཉིད་དང་། བཞི་མཉམ་འདི་དག་མཉམ་ཞིང་མཉམ་པར་ལྡན་པ་དང་། ཡུང་བ་དཀར་པོ་མ་ཡིན་པའི་ཚིགས་མ་དང་། བོ་ལའི་ཆུ་དང་བཅས་པ་དང་། གུ་ཌཱུ་ཙིའི་སྙིང་པོ་བླངས་ནས་ཐམས་ཅད་དུ་བ་ལང་གི་འོ་མས་བྱའོ། །</p>
<p>དེ་ནས་ཆ་བཤད་པར་བྱ་སྟེ། ཕྱེ་མ་སྲང་སུམ་ཅུ་རྩ་གཉིས་བླངས་ནས་ཆུ་ཉིས་འགྱུར་དང་། ཇི་སྲིད་ཁམ་ཕོར་བཞི་ཆ་ལུས་པ་དེ་སྲེད་དུ་བསྐོལ་བར་བྱའོ། །</p>
<p>བོ་ལ་གསུམ་དང་། ཇི་ལྟར་རྗེས་སུ་རིམ་པས་ལན་གསུམ་དུ་བསྒྲུབ་པར་བྱའོ། །</p>
<p>འབྲུ་མར་བཞི་འགྱུར་གྱི་འོ་མ་དང་། གུ་ཌཱུ་ཅི་ཏ་དེའི་ཕྱེད་དང་། དེའི་ཕྱེད་ཀྱི་ཚིགས་མར་གྱུར་བ་དང་། གོང་དུ་གསུངས་པའི་རྫས་དང་ལྷན་ཅིག་གཅིག་ཏུ་བྱས་ནས་ཞེན་པས་བཙོ་བར་བྱའོ། །</p>
<p>གལ་ཏེ་འདི་དེའི་ཚེ་འབྲིང་པོ་ལ་ནི་གུ་ཌཱུ་ཙི་ཕྱི་རོལ་དུ་གནས་སོ། །</p>
<p>མགོ་བྱུག་པ་ལ་ནི་དྲག་པོར་གསུངས་ཏེ། བཙོ་བ་གསུམ་ནི་མཆོག་ཏུ་འདོད་དོ། །</p>
<p>སྣར་བླུགས་པ་ལ་ནི་སྲང་བཅུའོ། །</p>
<p>བཏུང་བ་ལ་ནི་སྲང་བརྒྱར་གསུངས་སོ། །</p>
<p>བྱུག་པ་ལ་ནི་རྣལ་འབྱོར་པ་ཤིན་ཏུ་མཉམ་པར་བཞག་པས་བརྒྱ་རྩ་བརྒྱད་དུ་བྱའོ། །</p>
<p>སྣར་བླུགས་པས་ནི་ལོ་སྟོང་ཐུབ་པར་འགྱུར་རོ། །</p>
<p>བཏུང་བ་ལ་ནི་དེ་བཞིན་དུ་ལྔ་བརྒྱའོ། །</p>
<p>མགོ་བོ་བྱུག་པ་ལ་ནི་སུམ་བརྒྱའོ། །</p>
<p>ངའི་ཚིག་ལ་ཐེ་ཚོམ་མེད་དེ་ལྷའི་གཟུགས་སུ་འགྱུར་བ་དང་། དབྱངས་སྙན་པར་འགྱུར་བ་དང་། རྟག་ཏུ་སྡུག་པར་འགྱུར་ཞིང་བསྟན་བཅོས་ཐམས་ཅད་རྒྱས་པར་ཤེས་ཤིང་ལུས་གསལ་ཞིང་གཟི་བརྗིད་ཆེ་བ་དང་། བགེགས་ཐམས་ཅད་འཇོམས་པར་བྱེད་དོ། །</p>
<p>བཞི་མཉམ་བླངས་ནས་བསྐམ་པར་བྱས་ནས་འོ་མ་དང་ལན་མང་དུ་བཏགས་པར་བྱའོ། །</p>
<p>བ་གླང་གི་ལྕི་བའི་མེས་མི་སྣང་བར་བསྲེགས་ནས་འབྲུ་མར་བླངས་ཏེ་འབྲུ་མར་ནག་པོ་གཉིས་དང་། མར་ཁུ་བཅུ་གཉིས་དང་། འབྲུ་མར་གྱི་ཉིས་འགྱུར་གྱི་འོ་མ་དང་ལྷན་ཅིག་གཅིག་ཏུ་བྱས་ནས་ཆོ་ག་བཞིན་དུ་བྱས་པས་རྣལ་འབྱོར་པས་བཙོ་བར་བྱའོ། །</p>
<p>གསེར་བཞི་དང་། འབྲས་བུ་གསུམ་དང་། ནྲྀ་བ་དང་། ཙི་ཏི་དང་། ཏ་ལ་དང་། འདི་རྣམས་ཀྱིས་རིམ་པ་འཕེལ་བའི་ཚིགས་མར་བརྗོད་པ་དང་། མཚན་མོ་དང་། བ་ཀུ་ཙི་དཀར་པོ་དང་། ཨུཏྤ་ལའི་སྙིང་པོ་དང་། ལྕགས་ཀྱི་དྲི་མ་དང་། དྲིའི་རྡོ་དང་། གུ་གུལ་དང་། སརྫ་ར་ས་དང་། ག་བུར་དང་། རི་དགས་ལས་སྐྱེས་པའི་ཆང་དང་། རྫས་འདི་རྣམས་དང་། མར་ཁུས་བཙོས་པས་ནད་མེད་ཅིང་ཚེ་རིང་བར་འཕེལ་བར་བྱེད་དོ། །</p>
<p>མགོ་བོ་ལ་བྱུགས་ན་གཉེར་མ་དང་སྐྲ་དཀར་སེལ་བར་བྱེད་ཅིང་ནད་ཐམས་ཅད་འཇོམས་པར་འགྱུར་བ་ཉིད་དུ་ཐེ་ཚོམ་མེད་དོ། །</p>
<p>དེ་ནས་ལུས་ཀྱི་བྱུག་པའི་འབྲུ་མར་གྱི་ཆོ་ག་བཤད་པར་བྱའོ། །</p>
<p>དེ་ཉིད་ཀྱིས་འབྲུ་མར་དེ་འོན་ཀྱང་ཁྲག་སེལ་བར་བྱེད་པ་དང་། གསེར་གྱི་ཤིང་དང་། བརྟན་པར་རབ་ཏུ་སྐྱེས་པ་དང་། སིན་དྷུ་བཱ་རཻ་དང་། ལྷན་ཅིག་གོང་དུ་གསུངས་པའི་ཆོ་གས་སྔགས་པས་ཆུ་བསྒྲུབ་པར་བྱའོ། །</p>
<p>དེའི་རྗེས་སུ་ཤྱཱ་མ་དང་། པྲི་ཡ་དང་། ཀེ་ཤ་རི་དང་། བ་ཀུ་ལ་དང་། རིག་པ་འཛིན་མ་དང་། ནཱ་ག་དང་། འཁོར་ལོ་འཐག་པ་དང་། མཚན་མོ་རྒྱུ་བ་དང་། ཀ་ན་ཀ་དང་། ཤི་ཁི་དང་། པྲ་པར་དང་། བྷུ་ཏཱ་རི་དང་། པ་ར་ཧྲི་ད་དང་། བལླ་བྷི་དང་། གྲོལ་བ་དང་། ལག་པའི་རྩིབས་དང་། མཉྫ་རི་དང་། གསེར་ཤིང་དང་། བ་ཙཱ་དང་། བ་ཀུ་ཙ་དང་། སྤྲིན་གྱི་ཤིང་དང་། ཡུང་བ་དང་། མཉྫིཥྛ་དང་། ནད་ཀྱི་དབང་པོ། གླང་པོའི་སྟོབས་འདི་དག་གིས་ནི་ནད་ཐམས་ཅད་འཇོམས་པར་བྱེད་དོ། །</p>
<p>ཙནྡན་གཉིས་དང་། རི་དགས་ཀྱི་ཆང་དང་། ག་བུར་དང་། ཤ་ལ་ཀི་དང་། ན་ཁ་དང་། བུ་རམ་དང་མཉམ་པར་ལྡན་པའི་བདུག་པ་ནི་འདོད་པའི་དོན་ཐམས་ཅད་སྒྲུབ་པར་བྱེད་དོ། །</p>
<p>གཡན་པ་དང་། ཤུ་བ་དང་། ཟ་འབྲུམ་དང་། ཡན་ལག་ལས་སྐྱེས་པའི་དུག་ཐམས་ཅད་འཇིག་པར་བྱེད་དེ། ལྷ་མོ་ངས་གསུངས་པ་ལ་ཐེ་ཚོམ་མི་བྱའོ། །</p>
<p>ཡུང་བ་དང་། སྲིད་པའི་རྡུལ་དང་། སིན་དུ་བཱ་ར་དང་། ལྷ་ཁང་གི་སོ་ཕག་གི་རྡུལ་དང་། ཀ་ན་ཀའི་འདབ་མའི་ཚིགས་མ་དང་། གླ་རྩི་དང་། བཞི་མཉམ་འདི་དག་མཉམ་པ་དང་། རྐུན་མ་དང་། ཀེྃ་སུ་དང་། ལྷན་ཅིག་པས་ནད་རྣམ་པ་སྣ་ཚོགས་པ་སྲིན་བུ་དང་། མཛེ་དང་། ཡན་ལག་ལས་སྐྱེས་པའི་དུག་ལས་བྱུང་བ་ཡང་འཇིག་པར་བྱེད་ན་ཡང་བཱ་ཀུ་ཅི་དང་ལྷན་ཅིག་པ་ལྟ་སྨོས་ཀྱང་ཅི་དགོས། ལུས་བྱུག་པའི་ཆོ་གའོ། །</p>
<p>དེ་ནས་བསྐ་བ་གསུམ་དང་བཞི་མཉམ་ལྷན་ཅིག་ཕྱེ་མར་བྱས་ནས། གླ་རྩི་གྲང་མོ་དང་ལྷན་ཅིག་ལོ་གཅིག་ཏུ་བརྟུལ་ཞུགས་ཅན་གྱིས་བཏུང་བར་བྱའོ། །</p>
<p>དེ་ལྟར་ཁོང་དུ་སོང་བའི་ནད་རྣམ་པ་སྣ་ཚོགས་པ་བད་ཀན་ལ་སོགས་པ་ལྟུང་བར་བྱེད་དོ། །</p>
<p>ཞུ་ན་སྔགས་པའི་སྐྲ་དཀར་པོ་ལ་སོགས་པ་འཇིག་པར་བྱེད་དེ། གཞན་དུ་ནི་མ་ཡིན་ནོ། །</p>
<p>ཡང་ན་བཞི་མཉམ་བླངས་ནས་ཞིབ་པར་ཕྱེ་མར་བྱས་ནས་འབྲས་བུ་གསུམ་དང་ལྷན་ཅིག་མར་དང་སྦྲང་རྩིས་བརྫིས་ནས་ཞོ་གཉིས་བཟའ་བར་བྱའོ། །</p>
<p>དེ་ནས་གཟུགས་བཟང་པོར་འགྱུར་ཞིང་ལོ་སུམ་བརྒྱ་འཚོ་བར་འགྱུར་རོ། །</p>
<p>དེ་ནི་རློན་པས་ཀྱང་ཡིན་མོད་ཀྱི་འོན་ཀྱང་མར་དང་སྦྲང་རྩི་དང་བྲལ་བའོ། །</p>
<p>ཡང་ན་བསྐ་བ་གསུམ་བླངས་ནས་ཕྱེ་མ་ཞིབ་མོར་བྱའོ། །</p>
<p>བྱི་ལའི་རྐང་རྗེས་ཙམ་ལས་རིམ་པས་འཕེལ་བས་གླ་རྩི་འབྲིང་པོ་ཤིན་ཏུ་བསིལ་བར་བྱས་ནས་རྣལ་འབྱོར་པས་བདག་གི་ནུས་པ་ཉེ་བར་བརྟགས་ནས་བཏུང་བར་བྱས་ན་རླུང་དང་། བད་ཀན་འཇོམས་པ་དང་། སྐྲ་དཀར་སེལ་བར་བྱེད་ལ་དྲོན་མོས་ནི་སྐྲ་དཀར་བྱེད་པ་ཡིན་ནོ། །</p>
<p>ཡང་ན་འབྲས་བུ་གསུམ་བླངས་ནས་འོ་མ་དང་ཆུར་བཅོ་བར་བྱ་སྟེ་མགོ་བོ་བསྐུ་བར་བྱའོ། །</p>
<p>དབང་པོའི་སྟན་དང་། འབྲས་སཱ་ལུ་དམར་པོ་དང་ལྷན་ཅིག་བཏགས་པར་བྱས་ལ་ཁུར་བ་བྱས་ཏེ་མར་གྱིས་བཙོས་ནས་སྦྲང་རྩི་དང་ལྷན་ཅིག་བཟའ་བར་བྱའོ། །</p>
<p>དེ་ནས་ཟླ་བ་གསུམ་ན་ནད་ཐམས་ཅད་དང་། ཁྱད་པར་དུ་སྐྲ་དཀར་འཇོམས་སོ། །</p>
<p>ཟླ་བ་དྲུག་ཏུ་སྦྱོར་བ་གོམས་པས་རྣལ་འབྱོར་པ་ཤིན་ཏུ་དབྱངས་སྙན་པར་འགྱུར་བ་དང་། ཚིལ་བུ་དང་ལྡན་པར་འགྱུར་རོ། །</p>
<p>ཟླ་བ་དགུ་ན་ལུས་བཟང་པོ་དང་། ཡིད་ལྟར་མགྱོགས་པ་དང་། ཐོས་པ་འཛིན་པར་འགྱུར་རོ། །</p>
<p>ལོ་གཅིག་ན་ནི་གླང་པོའི་སྟོབས་ཉིད་དང་། ལོ་སུམ་བརྒྱ་འཚོ་བར་འགྱུར་རོ། །</p>
<p>ཡང་ན་ནཱ་ག་མཱུ་ལ་དང་། བ་ལ་ཤ་དང་། ཀུཥྛ་ཆ་གསུམ་དང་། མཱ་ག་དྷ་བཅུའི་ཆ་གཅིག་དང་ཆ་མཉམ་པའི་ཕྱེ་མ་དང་། བའི་འོ་མ་དང་ཕྱེ་ཞོ་གཉིས་བསྲེས་ནས་ཡང་དག་པར་བརྫིས་ཏེ། འདི་ཉི་མ་རེ་རེ་ལ་རྣལ་འབྱོར་པ་མཁས་པས་བཟའ་བར་བྱའོ། །</p>
<p>རྣལ་འབྱོར་པས་ལོ་བརྒྱར་བྲག་སྟོང་པ་ལ་སོགས་པར་གནས་ན་ངེས་པར་ཤིན་ཏུ་ཡོངས་སུ་ཚིམ་པ་དང་། བཀྲེས་པ་དང་། སྐོམ་པ་ལས་རྣམ་པར་གྲོལ་བར་འགྱུར་བས་སྨན་འདི་དང་ལྡན་པས་བྲག་སྟོང་པ་ལ་སོགས་པ་ལ་གནས་པར་བྱའོ། །</p>
<p>སྦྱོར་བ་གཞན་ནི་རྒན་པོ་ལྟ་བུར་དོན་མེད་པའོ། །</p>
<p>སྦྱོར་བ་མེད་པས་རྣལ་འབྱོར་པ་ཀུན་རྫོབ་ཀྱི་བདེན་པའི་གནས་བྲག་འབབ་ཆུ་དང་བཅས་པ་དེའི་གནས་སུ་བསྒོམ་པར་བྱའོ། །</p>
<p>དུས་ཀྱི་འཆི་བ་མི་རིག་པར། །</p>
<p>གང་ཞིག་རྣལ་འབྱོར་བར་འདོད་པ། །</p>
<p>མཁའ་ལ་ཁུ་ཚུར་བསྣུན་པ་དང་། །</p>
<p>སྨིག་རྒྱུའི་ཆུ་ནི་འཐུང་བ་དང་། །</p>
<p>བཀྲེས་ཕྱིར་ཕུབ་མ་རྡུང་བ་ལྟར། །</p>
<p>དེ་ནི་ངལ་བ་དོན་མེད་ཅིང་། །</p>
<p>དེ་ཉིད་འབྲས་བུ་འཐོབ་མི་འགྱུར། །</p>
<p>ཡོ་གི་ཤིན་ཏུ་མཉམ་གཞག་པ། །</p>
<p>དེ་ལྟར་ཆོ་ག་ང་ཡིས་བསྔགས། །</p>
<p>ཡེ་ཤེས་ཐམས་ཅད་འབྱུང་བ་ཞེས་བྱ་བ། ཚེ་རིང་བའི་རིག་པ་སྟེ་བདུན་པ་ལས་རབ་ཏུ་བྱེད་པ་དང་པོའོ།། །</p>
<p>།བཅོམ་ལྡན་འདས་བདག་ནི་ཉན་པར་འཚལ། །</p>
<p>བཟླས་སོགས་སྦྱིན་སྲེག་ཇི་ལྟར་ལགས། །</p>
<p>ཞི་རྒྱས་དབང་དང་མངོན་སྤྱོད་དང་། །</p>
<p>གཏོར་མ་མཆོད་སོགས་ཇི་ལྟར་ལགས། །</p>
<p>སྦྱིན་སྲེག་ལ་སོགས་མཚན་ཉིད་ནི། །</p>
<p>ཇི་ལྟར་དེ་ཉིད་རྡོ་རྗེ་ཉོན། །</p>
<p>དང་པོར་སྔགས་པས་འབུམ་བཟླས་བྱ། །</p>
<p>ཕྱི་ནས་ལས་ནི་ཡང་དག་བརྩམ། །</p>
<p>གཡས་བརྐྱང་བ་དང་གཡོན་བརྐྱང་ཉིད། །</p>
<p>མཉམ་སྟོབས་བི་ཤཱ་ཁི་ལྃ་ནི། །</p>
<p>དེ་ལྟར་བྱས་ནས་རྣལ་འབྱོར་པས། །</p>
<p>ཡང་ན་ཕྱི་ནས་རིག་མ་གཞུག །བྲམ་ཟེ་མོ་དང་རྒྱལ་རིགས་ཉིད། །</p>
<p>རྗེའུ་རིགས་དེ་བཞིན་དམངས་མོ་ནི། །</p>
<p>དེ་ལྟར་ཆོ་ག་སྣ་ཚོགས་ཉིད། །</p>
<p>དེ་ཚེ་སྦྱིན་སྲེག་ཡང་དག་བརྩམ། །</p>
<p>ཞི་བ་ཐབ་ཁུང་ཟླུམ་པོ་ཉིད། །</p>
<p>ཁྲུ་གང་ཚད་ཙམ་ཐིག་གདབ་བྱ། །</p>
<p>བཏབ་ནས་ཁྲུ་ཕྱེད་བརྐོས་ནས་ནི། །</p>
<p>འོག་ཏུ་ས་ལ་མཐོ་གང་ཁུང་། །</p>
<p>ཙནྡན་དཀར་པོས་ངོས་དག་བྱུག །དེ་ཡི་ཕྱི་རོལ་ཟླུམ་པོར་ས། །</p>
<p>སོར་བཞི་པ་ཡི་མུ་རན་ཡིན། །</p>
<p>རྒྱས་པའི་ཐབ་ཁུང་གྲུ་བཞི་སྟེ། །</p>
<p>ཁྲུ་གཉིས་ཚད་དུ་རྣམ་པར་རྒྱས། །</p>
<p>འོག་ཏུ་ཁུང་བུ་ཁྲུ་གང་བ། །</p>
<p>མུ་རན་ལ་ནི་སོར་བརྒྱད་ཉིད། །</p>
<p>མེ་ཏོག་སེར་པོས་བརྒྱན་པ་དང་། །</p>
<p>དྲི་ནི་སེར་པོས་རྗེས་སུ་བྱུག །མངོན་སྤྱོད་ཐབ་ཁུང་གྲུ་གསུམ་པ། །</p>
<p>རྒྱར་ནི་སོར་མོ་ཉི་ཤུ་སྟེ། །</p>
<p>འོག་གི་འཕང་དུ་སོར་མོ་བཅུ། །</p>
<p>མུ་རན་ལ་ནི་སོར་མོ་གསུམ། །</p>
<p>དུར་ཁྲོད་སོལ་བས་བྱུག་པར་བྱ། །</p>
<p>དབང་དང་དགུག་པ་ཐུན་མོང་སྟེ། །</p>
<p>ཐབ་ཁུང་གཅིག་པའི་མཚན་ཉིད་གསུངས། །</p>
<p>དགུག་པ་ཟླ་བ་ཕྱེད་པའི་དབྱིབས། །</p>
<p>ཐབ་ཚད་ཁུང་བུ་ཐབ་ཁུང་ཕྱེད། །</p>
<p>ཚད་གཟུགས་མུ་རན་བྱས་ནས་ནི། །</p>
<p>དྲི་ནི་དམར་བོས་བྱུག་པར་བྱ། །</p>
<p>ཞི་ལ་ཁ་དོག་དཀར་པོ་ཡིན། །</p>
<p>རྒྱས་ལ་དེ་བཞིན་སེར་པོ་ཉིད། །</p>
<p>དབང་ལ་དེ་བཞིན་དམར་པོ་ཡིན། །</p>
<p>ཇི་ལྟར་དབང་ལ་དེ་བཞན་དགུག །ཇི་ལྟར་གསད་ལ་དེ་བཞིན་སྡང་། །</p>
<p>ཕྱོགས་ཀྱི་ཆ་ནི་བཤད་པར་བྱ། །</p>
<p>ཤར་གྱི་ཕྱོགས་སུ་ཞི་བ་ཡིན། །</p>
<p>ལྷོ་ཡི་ཕྱོགས་སུ་མངོན་སྤྱོད་ཉིད། །</p>
<p>ནུབ་ཏུ་དབང་དང་དགུག་པ་སྟེ། །</p>
<p>བྱང་དུ་རྒྱས་པའི་ཐབ་ཁུང་ཉིད། །</p>
<p>གོང་གི་ལས་ལ་ལྟོས་ནས་ནི། །</p>
<p>རྡུལ་ཚོན་རྣམས་ནི་བཤད་པར་བྱ། །</p>
<p>ཐབ་ཁུང་བརྐོ་བའི་བྱ་བའོ། །</p>
<p>དེ་ནས་འབྲུ་སྣ་ཚོགས་ཀྱི་ཆོ་ག་བཤད་པར་བྱ་སྟ། འབྲས་སཱ་ལུ་དང་། སོ་བ་དང་། ཏིལ་དཀར་པོ་དང་། ནས་དང་། འབྲས་བུ་དང་། དཱུར་བ་དང་། འོ་མ་དང་། མར་དང་། སྦྲང་རྩི་དང་ལྷན་ཅིག་ཏུ་བདུད་རྩི་ལྔ་དང་བསྲེས་ལ། འོ་མ་ཅན་གྱི་ཤིང་ལྔ་ལས་སྐྱེས་པའི་རློན་པའི་ཤིང་ཡལ་ག་དང་བཅས་པ་རྩེ་མོའི་ཆར་གནས་པ་འདི་སྦྲང་རྩི་དང་། འོ་མ་དང་། མར་ལ་གཉིས་ཀྱི་རྩེ་མོ་བཏགས་ཏེ་སྲེག་བླུགས་བྱའོ། །</p>
<p>ཨུ་དུ་མ་བཱ་ར་དང་། བླ་ཀྵ་ལས་བསྐྱེད་པའི་མེ་རབ་ཏུ་སྦར་ལ་ཞི་བར་འདོད་པས་དུས་གསུམ་དུ་ཁ་ཤར་དུ་བལྟ་ཞིང་གནས་ནས་སྲེག་བླུགས་བརྒྱ་རྩ་བརྒྱད་བྱའོ། །</p>
<p>དེ་ལ་དཀྱིལ་འཁོར་པ་ཡང་ཞི་བར་འགྱུར་རོ། །</p>
<p>དེ་ནས་རྒྱས་པར་བྱ་བར་འདོད་ན་ཏིལ་ནག་པོ་དང་། མོན་སྲན་གྲེའུ་དང་། སཱ་ལི་དམར་པོ་དང་། ནས་ལ་སོགས་པ་དང་། དེ་ཉིད་ཀྱིས་ཡམ་ཤིང་དུ་བརྗོད་པ་སྟེ། འོན་ཀྱང་ཁུ་ཚུར་གྱི་ཚད་དང་། ཁྲུ་གང་གི་ཚད་འོ་མ་དང་མར་ལ་བཏགས་ཏེ། གུར་གུམ་གྱི་དྲིའི་ཆུས་གཏོར་ནས་མངར་གསུམ་དང་། ཞོ་དང་། ཟན་མཆོག་དང་། སྦྲང་རྩི་དང་། མར་དང་ལྡན་པ་དང་། མེ་ཏོག་བརྒྱ་བ་དང་། བིལ་བའི་འབྲས་བུ་དང་། པདྨ་དང་། ནཱ་ག་གེ་སར་དང་། འབྲུ་རྣམས་དང་། །</p>
<p>དེ་ནས་ཨུ་དུམ་བཱ་རའི་ཤིང་ལ་མེ་སྦར་ལ་ལས་ཀྱི་རྗེས་སུ་ལྷའི་རྣལ་འབྱོར་དམིགས་ཏེ། ཁ་བྱང་དུ་བལྟ་ཞིང་གནས་ནས་ཐུན་གསུམ་དུ་ཤིན་ཏུ་མཉམ་པར་གཞག་པས་སྟོང་ཕྲག་གཅིག་སྲེག་བླུགས་བྱའོ། །</p>
<p>ཉི་མ་བདུན་གང་བ་ན་ནོར་གྱི་བདག་པོ་ཆེན་པོར་འགྱུར་རོ། །</p>
<p>དེ་ནས་དབང་དུ་བྱ་བར་འདོད་ན་ཏིལ་དམར་པོ་དང་། ནག་པོ་དང་། པྲི་ཡང་ཀུ་དང་། ནཱ་ག་གེ་སར་དང་། ཙམ་པ་ཀ་དང་། ཨ་ཤོ་ཀ་དང་། བ་ཀུ་ལ་དང་། པཱ་ཎ་དང་། མེ་ཏོག་བརྒྱ་པ་རྣམས་དྲི་དང་། མར་དང་། སྦྲང་རྩི་དང་སྦྱར་ཞིང་། ལྷའི་ཤིང་དང་། བྷ་ཊ་དང་། པིཔྤ་ལི་དང་། ཨུ་དུམ་བཱ་ར་ལ་སོགས་པའི་ཤིང་རྣམས་ལས་བྱུང་བ་སོར་བརྒྱད་པ་དང་། ཤལླ་ཀི་དང་། གུ་གུལ་གྱི་ཤིང་དག་དང་། སེང་ལྡེང་ཉིད་དང་། དྲི་བཟང་པོ་ལ་སོགས་པ་དང་། དེ་ནས་སྐྱེས་པ་དང་བུད་མེད་ཀྱི་རྡོ་རྗེའི་ཆུ་དང་ལྷན་ཅིག་བསྲེས་པས་གཟུགས་དམར་པོར་དམིགས་ནས་ཁ་ནུབ་ཏུ་བལྟས་ཏེ་གང་གི་མིང་ནས་སྲེག་བླུགས་བྱས་པ་དེ་ཞག་བདུན་གྱིས་དབང་དུ་བྱེད་དེ། ཇི་སྲིད་འཚོའི་བར་དུ་སྤོང་བར་མི་འགྱུར་རོ། །</p>
<p>དེ་ནས་མངོན་སྤྱོད་བྱ་བར་འདོད་པས་ཏིལ་ནག་པོ་དང་། མོན་སྲན་གྲེའུ་ལ་སོགས་པ་དང་། བྷ་ལ་ཏ་ཀའི་འབྲས་བུ་དང་། ནག་པོར་གྱུར་པ་དང་། ཡུངས་ཀར་གྱི་མར་ཁུས་བསྐུས་ནས་ཁྲག་དང་བསྲེས་པས་ལྷན་ཅིག་ཤིང་ནག་པོ་འཁྱོར་པོ་ལས་སྐྱེས་པའི་ཚེར་མ་དང་། ཚ་བ་དང་། ཁ་བ་ལ་སོགས་པའི་ཤིང་ཐམས་ཅད་ལས་སྐྱེས་པའི་སོར་བཅུ་པ་དང་། སྐྱེས་པའི་རུས་བ་དང་། རྣམ་པར་སྣང་མཛད་དང་། བོང་བུའི་སྦངས་དང་། སྤུ་དང་། ཁྱིའི་རྟུག་པ་དང་། སྤུ་དང་། སེན་མོ་དང་བཅས་པར་ཐམས་ཅད་འབྲུ་མར་གྱིས་ཡང་དག་པར་བྱུགས་ནས་རོ་བསྲེགས་པའི་མེ་ལ་མཉམ་པར་གཞག་པས་ཁ་ལྷོར་བལྟས་ཏེ། གང་གི་མིང་ནས་བརྒྱ་རྩ་བརྒྱད་སྲེག་བླུགས་བྱས་ན་ཉི་མ་གསུམ་གྱིས་འཆི་བར་འགྱུར་རོ། །</p>
<p>མ་ཤི་ན་མཐར་གཅིག་ཏུ་གནས་ནས་མེའི་ཐབ་ཁུང་གྲུ་གསུམ་བྱས་ཏེ། གོང་དུ་གསུངས་པའི་རྫས་དེ་ཉིད་གདོལ་པའི་མེ་ལ་སྲེག་བླུགས་བྱས་ན་དེ་ཉིད་ཀྱི་རྣལ་འབྱོར་གྱིས་མཐར་བྱེད་ཀྱི་གནས་སུ་ཁྱེར་བར་འགྱུར་ཏེ་འདི་ལ་ཐེ་ཚོམ་མི་བྱའོ། །</p>
<p>ཡང་ན་བསྐྲད་པར་བྱ་བར་འདོད་པས་ཡུངས་ཀར་དང་། ཁྲེ་དང་། མོན་སྲན་གྲེའུ་དང་། རྐང་རྗེས་ཀྱི་རྡུལ་བསྲེས་ནས་ཁྲག་དང་། ཡུངས་མར་གྱིས་བསྐུས་ཏེ་དེ་ཉིད་ལ་བྱའོ། །</p>
<p>གསེར་ཤིང་ལ་ཁྭའི་ཚང་དང་ལྷན་ཅིག་སྦྱར་བས་གང་གི་མིང་ནས་སྲེག་བླུགས་བྱས་ན་དེ་སྐད་ཅིག་ལ་སྐྲོད་པར་བྱེད་དོ། །</p>
<p>ཡང་ན་ཁྭའི་ཤིང་དང་། རྔ་མོའི་རྟུག་པ་དང་། ལྷན་ཅིག་ཆང་དང་ལྡན་པར་སྐྲ་གྲོལ་ཞིང་གཅེར་བུར་གྱུར་པས་གང་གི་མིང་གིས་རོ་བསྲེགས་ཀྱི་མེ་ལ་སྲེག་བླུགས་བྱས་ན་དེའི་སྐད་ཅིག་ལ་སྐྲོད་པར་བྱེད་དོ། །</p>
<p>ཡང་ན་རེངས་པར་འདོད་པས་ཉ་དང་ཤ་ལ་སོགས་པའི་རྫས་དང་། བག་ཕྱེ་དང་ལྷན་ཅིག་འབྲུ་དང་། ཁྲག་དང་། སྦྲང་རྩི་བསྐུས་ནས་ཁྭའི་གཤོག་པ་དང་སྦྱར་ཞིང་ཁྭའི་ཁྱིམ་གྱི་ཤིང་ལ་སོགས་པ་དང་། ལྷག་མ་དང་སོ་ཤིང་ལྷན་ཅིག་ཐབ་ཁུང་གྲུ་བཞི་པར་གང་གི་མིང་ནས་སྲེག་བླུགས་བྱས་ན་དེ་བྱ་བ་ཀུན་ལ་རེངས་པར་བྱེད་དོ། །</p>
<p>ཡང་ན་ཡུང་པ་དང་། ལྡོང་རོས་དང་། བ་བླ་དང་། གི་ཝང་དང་ལྷན་ཅིག་ཁ་བྱང་དུ་བལྟས་ཏེ་གནས་ནས་གང་གི་མིང་ནས་སྲེག་བླུགས་བྱས་པ་དེ་རེངས་པར་འགྱུར་རོ། །</p>
<p>ཁྱི་དང་ཁྱིམ་བྱའི་ཤ་དང་། །</p>
<p>རྔ་མོའི་རྟུག་པ་བྱི་ལའི་ཁྲག་གིས་བྱུགས་པས་པི་ཅུ་མ་རྔའི་ཤིག་གིས་མེ་སྤར་ལ་གང་གི་གྲོང་གི་མིང་ནས་སྲེག་བླུགས་བྱས་པ་དེ་གྲོང་སྟོར་པར་འགྱུར་རོ། །</p>
<p>དམ་ཚིག་ཆེན་པོ་ཆང་གིས་བྱུགས་པས་ཇི་སྲིད་བརྒྱ་རྩ་བརྒྱད་ཀྱི་བར་དུ་ཐུན་གསུམ་གྱི་བར་དུ་སྲེག་བླུགས་བྱས་ན་ཟླ་བ་དྲུག་གིས་ཡུལ་གྱི་བདག་པོར་འགྱུར་རོ། །</p>
<p>ཝའི་ཤའི་སྲེག་རྫས་ཀྱིས་སྲེག་བླུགས་བརྒྱ་བྱས་ན་ཟླ་བ་གསུམ་ལོན་ནས་དབུལ་པོ་སྐད་ཅིག་གིས་འཇིག་པར་བྱེད་དོ། །</p>
<p>བ་གླང་གི་ཤ་ཁྲག་གིས་བསྒོས་པས་སྲེག་བླུགས་སྟོང་བྱས་ན་དབང་དུ་བྱེད་དོ། །</p>
<p>ཇི་སྲིད་འཚོའི་བར་དུ་ཐེ་ཚོམ་མེད་དོ། །</p>
<p>དེ་ཉིད་ཀྱི་ཤ་ཆང་གིས་བྱུགས་ནས་ལག་པ་གཡོན་པས་སྲེག་བླུགས་སྟོང་བྱས་ན་སངས་རྒྱས་ཀྱང་དབང་དུ་བྱེད་ན་དམན་པའི་མི་ལྟ་སྨོས་ཀྱང་ཅི་དགོས། ཡང་ན་ནཱི་ཥྛ་བ་ནྃ་གི་སོ་ཤིང་དང་། དེ་བཞིན་དུ་རང་གི་ལུས་དྲིལ་བ་དང་། ཆང་གིས་བྱུགས་པའི་སྦྱིན་སྲེག་དག་གིས་དབང་དུ་བྱེད་པར་ཐེ་ཚོམ་མེད་དོ། །</p>
<p>ཁྱིམ་གྱི་མེ་ཏོག་ཟོས་ནས་སྐྱུགས་པ་དང་། མིའི་སྐྲ་དང་ལྡན་པའི་སྦྱིན་སྲེག་གིས་རྟག་ཏུ་མཆོག་ཏུ་འགུགས་པར་བྱེད་པ་ཡིན་ནོ། ཁྭའི་གཤོག་པ་ཡུངས་མར་གྱིས་བྱུགས་ནས་དྷ་དུ་རའི་མེ་ལ་གང་གི་མིང་གིས་སྲེག་བླུགས་བྱས་ན་འཕྲལ་དུ་སྐྲོད་པ་དང་། གསོད་པར་བྱེད་དོ། །</p>
<p>ལྷག་པར་གྲོལ་བ་དང་། ཀུཥྨཱ་ཎྡ་དང་། ཁྲེ་དང་། མོན་སྲན་གྲེའུ་དང་། ཥ་ན་དང་། སྐྱུགས་པ་དང་། སྐེ་ཚེ་དང་། །</p>
<p>ཁྱིམ་གྱི་མེ་ཏོག་དང་། འདབ་མ་ལྷན་ཅིག་སྦྱིན་སྲེག་བྱས་ན་ཁ་འཆིང་བར་བྱེད་པ་འདི་ལ་ཐེ་ཚོམ་མེད་དོ། །</p>
<p>ཁྱིའི་ཤ་དང་རྡོ་རྗེའི་ཆུ་ལྷན་ཅིག་གང་གི་མིང་ནས་སྲེག་བླུགས་བྱས་ན་དེ་ཉི་མ་བདུན་གྱིས་དབང་དུ་བྱེད་པར་འགྱུར་རོ། །</p>
<p>རྟའི་ཤ་དང་ལྷན་ཅིག་རྣམ་པར་སྣང་མཛད་ཀྱིས་སྲེག་བླུགས་བྱས་ན་ཉི་མ་བདུན་གྱིས་མིའི་བདག་པོ་དབང་དུ་བྱེད་དོ། །</p>
<p>གླང་པོའི་ཤ་དང་། ཁུ་བས་ལྷན་ཅིག་སྲེག་བླུགས་བྱས་ན་གྲོང་ཁྱེར་དབང་དུ་བྱེད་དོ། །</p>
<p>ཉ་དང་། ཤ་ཆང་དང་ལྷན་ཅིག་ཇི་སྲིད་དུ་སྲེག་བླུགས་བརྒྱ་རྩ་བརྒྱད་བྱས་ན་བུད་མེད་ཐམས་ཅད་དབང་དུ་བྱེད་དོ། །</p>
<p>ཡང་ན་ཁྭའི་ཤ་འབའ་ཞིག་གང་གི་མིང་ནས་ཇི་སྲིད་སྟོང་དུ་སྲེག་བླུགས་བྱས་ན་ཉི་མ་གསུམ་གྱིས་རྡོ་རྗེ་སེམས་དཔའ་ཡང་འབྲོས་ན། ཡང་དམན་པའི་མི་ལྟ་ཅི་སྨོས། ཁྭ་དང་། ཁྲའི་ཤ་གང་གི་མིང་གིས་དྷ་དུ་རའི་ཤིང་གི་མེ་ལ་སྲེག་བླུགས་བྱས་ན་དེ་སྐྲོད་པར་བྱེད་དོ། །</p>
<p>ཤ་ཆེན་དང་། བྱ་རྒོད་ཀྱི་ཤ་གང་གི་མིང་གིས་སྲེག་བླུགས་བྱས་ན་སྨྱོ་བར་འགྱུར་རོ། །</p>
<p>དེ་རྣམས་མེ་ལ་སྲེག་བླུགས་བྱས་ན་སོས་པར་འགྱུར་རོ། །</p>
<p>དེ་ལྟར་ལས་རྣམས་བྱ་བ་ནི། །</p>
<p>ངེས་པར་འགྲུབ་ན་བྱ་བ་ཉིད། །</p>
<p>གང་གཞན་དཔྱ་བར་འགྱུར་བ་སྟེ། །</p>
<p>གང་ལའང་བྱེ་བ་སྦྱིན་མི་བྱ། །</p>
<p>བྱེ་བར་གྱུར་ན་མི་འགྲུབ་ཅིང་། །</p>
<p>བདེ་བ་མི་ཡིས་རྙེད་མི་འགྱུར། །</p>
<p>དེ་ཕྱིར་སྔགས་པས་གང་ལ་ཡང་། །</p>
<p>ལས་རྒྱས་དང་པོར་གང་བྱ་མིན། །</p>
<p>གལ་ཏེ་བྱེད་པར་འདོད་ན་ནི། །</p>
<p>དེ་ཚེ་གཅིག་པུ་གཉིས་མེད་བྱ། །</p>
<p>དེ་ཚེ་སྔགས་པས་ལས་ཀུན་འགྲུབ། །</p>
<p>བདུན་པ་ལས་སྦྱིན་སྲེག་གི་ཆོ་ག་སྟེ་རབ་ཏུ་བྱེད་པ་གཉིས་པའོ།། །</p>
<p>།ལྷ་ལགས་ཉན་པར་འཚལ་ལགས་ན། །</p>
<p>སྔགས་བཏུའི་ཆོ་ག་ཇི་ལྟར་ལགས། །</p>
<p>དེ་རྣམས་དབྱེ་བ་མི་འཚལ་བས། །</p>
<p>བདེ་བ་ཆེན་པོས་བཤད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>ལྷ་མོ་ཤེས་རབ་ཆེན་མོ་ཉོན། །</p>
<p>དེ་ཡི་སྔགས་ནི་ཁྱོད་ལ་བཤད། །</p>
<p>གྲུ་གསུམ་དཀྱིལ་འཁོར་ཉམས་དགའ་བར། །</p>
<p>གསང་བའི་པདྨ་མཱ་མ་ཀཱི། །</p>
<p>པདྨ་འདབ་མ་བརྒྱད་བྱས་ནས། །</p>
<p>ལྟེ་བ་སྦས་པའི་སྤྱོད་ཡུལ་དུ། །</p>
<p>འདོད་པའི་དོན་ཀུན་སྒྲུབ་བྱེད་པ། །</p>
<p>དེར་གནས་དཔའ་བོ་བཏུ་བར་བྱ། །</p>
<p>ཨ་ལ་སོགས་པའི་རབ་དབྱེ་བས། །</p>
<p>སྔགས་ཀྱི་སྡེ་ཚན་དབང་ཕྱུག་མཆོག །དང་པོ་ཡི་ནི་གཉིས་པ་དང་། །</p>
<p>སྟོང་པས་སྟོང་པ་མནན་པ་ཉིད། །</p>
<p>བདུན་པ་ཡི་ནི་གསུམ་པ་ལ། །</p>
<p>བཅྭ་ལྔ་ཟླ་བ་ཕྱེད་བས་བརྒྱན། །</p>
<p>བྱང་ཆུབ་ས་བོན་དེ་ནས་བླངས། །</p>
<p>བཅྭ་ལྔ་ཡིས་ནི་རྣམ་པར་མཆོད། །</p>
<p>འདི་དག་སྙིང་པོར་ཡང་དག་གསུངས། །</p>
<p>ཉེ་སྙིང་ཁྱོད་ལ་བཤད་པར་བྱ། །</p>
<p>བདུན་པ་ཡི་ནི་གཉིས་པ་ནི། །</p>
<p>རྡོ་རྗེ་མཁའ་འགྲོ་མ་དང་ལྡན། །</p>
<p>ཉིས་འགྱུར་ཨུཥྨ་རྣམས་ཀྱི་ནི། །</p>
<p>གསུམ་པ་བླངས་ནས་དྲུག་པ་ཡི། །</p>
<p>གཉིས་ལྡན་དབྱངས་ཀྱི་ལྔ་པས་ནི། །</p>
<p>སྦྱར་ཞིང་གང་ཞིག་མཐར་གནས་པའི། །</p>
<p>གཉིས་པར་ལྔ་པ་སྟན་དུ་བྱ། །</p>
<p>གསུམ་པ་ཡི་ནི་གསུམ་པ་ལ། །</p>
<p>ཉི་ཤུ་རྩ་དགུ་པ་ཡི་གདན། །</p>
<p>གང་ཞིག་བདུན་པའི་གསུམ་པ་དང་། །</p>
<p>ལྔ་པ་ཡི་ནི་དང་པོ་ཉིད། །</p>
<p>དབྱངས་ཀྱི་གསུམ་པས་སྦྱར་བར་བྱ། །</p>
<p>བརྒྱད་པ་ཡི་ནི་གཉིས་པ་ལ། །</p>
<p>བཅུ་གཉིས་པ་ཡིས་སྟན་དུ་བྱ། །</p>
<p>སུམ་ཅུ་རྩ་གཉིས་བླངས་ནས་ནི། །</p>
<p>དཀར་མོ་དེ་ལ་སྦྱར་བར་བྱ། །</p>
<p>གང་ཞིག་ལྔ་པའི་གསུམ་པ་ལ། །</p>
<p>དེ་ཉིད་བཞི་པ་འོག་ཏུ་སྦྱིན། །</p>
<p>མཐར་གནས་གསུམ་པ་བླངས་ནས་ནི། །</p>
<p>གྷསྨ་རཱི་ཡིས་མཆོག་ཏུ་མཛེས། །</p>
<p>གསུམ་པའི་དང་པོའི་ས་བོན་དང་། །</p>
<p>ལྔ་པ་ཡི་ཡང་ལྔ་པ་ལ། །</p>
<p>ཆོམ་རྐུན་མ་ནི་མཆོག་ཏུ་འདོད། །</p>
<p>སངས་རྒྱས་རྣམས་ཀྱི་ཞི་བ་སྐྱེད། །</p>
<p>ལས་རྣམས་ཐམས་ཅད་སྒྲུབ་པར་བྱེད། །</p>
<p>ཤི་བ་སློང་བར་བྱེད་པར་གསུངས། །</p>
<p>རྡོ་རྗེ་དམ་ཚིག་སྐུལ་བར་བྱེད་པ་ཞེས་བྱ་བ་ཡང་བཀའ་སྩལ་པ། ཨོཾ་བཛྲ་བཻ་ལོ་ཅེ་ནི་སྭཱ་ཧཱ། །</p>
<p>གཉིས་པའི་བཞི་པ་ཆུ་མས་བརྒྱན། །</p>
<p>དེ་ནས་ཉེ་བའི་སྙིང་པོ་བཀའ་སྩལ་པ། །</p>
<p>ཨུཥྤའི་དང་པོའི་ས་བོན་ནི། །</p>
<p>མཁའ་སྤྱོད་མ་ཡིས་སྟེང་དུ་བརྒྱན། །</p>
<p>གཉིས་པ་ཡི་ནི་དང་པོ་དང་། །</p>
<p>བདུན་པ་ཡི་ནི་གཉིས་པ་ལ། །</p>
<p>ཆོམ་རྐུན་མ་ཡིས་དེ་བཞིན་སྦྱར། །</p>
<p>བརྒྱད་པ་ཡི་ནི་དང་པོ་ཉིད། །</p>
<p>རྡོ་རྗེ་མ་ནི་མཆོག་ཏུ་འདོད། །</p>
<p>ཡི་གེ་ཉི་ཤུ་བཟུང་ནས་ནི། །</p>
<p>ལྔ་པ་ཡིས་ནི་སྟན་དུ་བྱ། །</p>
<p>དཀར་མོ་ཡིས་ནི་མཛེས་པར་གསུངས། །</p>
<p>གཉིས་པ་ཡི་ནི་དང་པོ་དང་། །</p>
<p>ཉི་ཤུ་རྩ་བདུན་བླངས་ནས་ནི། །</p>
<p>དེ་ཉིད་ཆོམ་རྐུན་མ་ཡིས་བརྟག །གཉིས་པ་ཡི་ནི་བཞི་པ་ལ། །</p>
<p>རྡོ་རྗེ་མཁའ་འགྲོ་མ་ཡི་སྟན། །</p>
<p>གསུམ་པའི་དང་པོ་ཉིས་འགྱུར་ཉིད། །</p>
<p>གང་ཞིག་གཉིས་པའི་བཞི་པ་ནི། །</p>
<p>རྡོ་རྗེ་མཁའ་འགྲོ་མ་ཡིས་སྦྱར། །</p>
<p>ཡི་གེ་བཅུ་གཅིག་པ་བླངས་ནས། །</p>
<p>དབྱངས་ཀྱི་གསུམ་པས་ཕྱེ་བ་ཉིད། །</p>
<p>ལྔ་པ་ཡི་ནི་ལྔ་པ་ལ། །</p>
<p>དེ་ཉིད་ལ་ནི་དཀར་མོར་སྦྱར། །</p>
<p>གཉིས་པ་ཡི་ནི་བཞི་པ་ལ། །</p>
<p>རྡོ་རྗེ་མ་ཡི་སྙིང་པོ་མཆོག །བཅུ་དྲུག་དེ་ནས་བླངས་ནས་ནི། །</p>
<p>དེ་བཞིན་ཉི་ཤུ་རྩ་དྲུག་ཉིད། །</p>
<p>ཉིས་འགྱུར་དང་ནི་གཉིས་པ་ཡི། །</p>
<p>བཞི་པ་དབྱངས་ཀྱི་ལྔ་པས་བརྒྱན། །</p>
<p>གང་ཞིག་བཞི་པའི་དང་པོ་ལ། །</p>
<p>དཀར་མོ་ལྷན་ཅིག་སྙོམས་པར་འཇུག །ལྔ་པ་ཡི་ནི་ལྔ་པ་ལ། །</p>
<p>དེ་ཉིད་ལ་ནི་དཀར་མོ་སྦྱར། །</p>
<p>རྡོ་རྗེ་བསྲུང་བའི་སྦྱོར་བ་ལ། །</p>
<p>རྟག་ཏུ་ལས་ནི་རབ་ཏུ་སྒྲུབ། །</p>
<p>རྡོ་རྗེ་ཆེན་པོ་འཇིགས་དོན་དུ། །</p>
<p>དེ་ཡི་སྟོབས་ནི་བྱེད་པར་བརྗོད། །</p>
<p>ཅེས་བཀའ་སྩལ་ཏོ། །</p>
<p>ཨོཾ་ཛྭ་ལ་ཛྭ་ལ་བྷྱོ་ཧཱུྃ་ཕཊ་སྭཱ་ཧཱ། གཉིས་པ་ཡི་ནི་དང་པོ་དང་། །</p>
<p>བཞི་པ་ནི་ནི་དང་པོ་ལ། །</p>
<p>ཆོམ་རྐུན་མས་ནི་མཛེས་པར་གསུངས། །</p>
<p>བདུན་པ་ཡི་ནི་བཞི་པ་ལ། །</p>
<p>སྟེང་དུ་དཀར་མོས་བརྒྱན་པ་ཉིད། །</p>
<p>གཉིས་པ་ཡ་ནི་དང་པོ་དང་། །</p>
<p>བཅུ་གཅིག་པ་ནི་དེ་ནས་གཟུང་། །</p>
<p>ཆོམ་རྐུན་མས་ནི་སྤྱི་བོར་མཛེས། །</p>
<p>ལྔ་པ་ཡི་ནི་ལྔ་པ་ལ། །</p>
<p>དབྱངས་ཀྱི་གསུམ་པས་སྦྱར་བར་བྱ། །</p>
<p>གཉིས་པ་ཡི་ནི་དང་པོ་དང་། །</p>
<p>གང་ཞིག་བཞི་པའི་དང་པོ་ལ། །</p>
<p>ཆོམ་རྐུན་མ་ནི་མཆོག་ཏུ་འདོད། །</p>
<p>གཉིས་པ་ཡི་ནི་དང་པོ་དང་། །</p>
<p>བཞི་པའི་དང་པོར་མཁའ་སྤྱོད་མ། །</p>
<p>སྤྱི་བོ་རུ་ནི་རྣམ་པར་མཛེས། །</p>
<p>གཉིས་པ་ཡི་ནི་དང་པོ་དང་། །</p>
<p>བཅུ་གཅིག་པ་ལ་ཆོམ་རྐུན་མ། །</p>
<p>ལྷན་ཅིག་ཏུ་ནི་སྙོམས་པར་ཞུགས། །</p>
<p>རྟག་ཏུ་ཆོས་ནི་རྒྱས་པའི་སྟོབས། །</p>
<p>དེ་བཞིན་མཛོད་ནི་ཆེན་པོར་གནས། །</p>
<p>གསུང་གི་རྡོ་རྗེས་གསུངས་པ་བཞིན། །</p>
<p>སྔགས་ཀྱི་བཟླས་པ་བྱེད་པར་འགྱུར། །</p>
<p>ཨོཾ་བཛྲ་དྷརྨཱ་ཧྲཱིཿསྭཱ་ཧཱ། དེ་ནས་བཅུ་དྲུག་བླངས་ནས་ནི། །</p>
<p>རྡོ་རྗེ་མ་ནི་མཆོག་ཏུ་མཛེས། །</p>
<p>མཐར་གནས་པ་ཡི་གཉིས་པ་ཉིད། །</p>
<p>དེ་ཉིད་ལ་ནི་ཆོམ་རྐུན་སྦྱར། །</p>
<p>དེ་ནས་ལྔ་པ་བླངས་ནས་ནི། །</p>
<p>མཁའ་འགྲོ་མ་ནི་བརྒྱན་པར་བརྗོད། །</p>
<p>དེ་ནས་བཅུ་དྲུག་པ་བཟུང་ནས། །</p>
<p>ལྔ་པའི་དང་པོ་སྟན་དུ་བྱ། །</p>
<p>རྡོ་རྗེ་མ་ནི་དེ་ལ་སྦྱར། །</p>
<p>ཡི་གེ་ཉི་ཤུ་བདུན་པ་གཟུང་། །</p>
<p>ཆོམ་རྐུན་མ་ནི་མཉམ་པར་བསྒོམ། །</p>
<p>གང་ཞིག་ལྔ་པའི་དང་པོ་ལ། །</p>
<p>མཁའ་འགྲོ་འོག་གི་ཆ་ལ་སྦྱར། །</p>
<p>གང་ཞིག་བདུན་པའི་གཉིས་པ་ལ། །</p>
<p>ཆོམ་རྐུན་སྙིང་པོ་འོད་གསལ་བ། །</p>
<p>སངས་རྒྱས་རྡོ་རྗེ་སྡེ་ཆེན་དང་། །</p>
<p>སེམས་ཅན་ཁམས་ནི་ཐམས་ཅད་གཅིག །བྲན་ཁོལ་ལྟ་བུར་ཐམས་ཅད་ནི། །</p>
<p>ངེས་པར་དབང་དུ་བྱེད་པར་འགྱུར། །</p>
<p>དེའི་སྐད་ཅིག་ལ་བཅོམ་ལྡན་འདས་རྡོ་རྗེ་འཛིན་པ་ཆེན་པོས་བཀའ་སྩལ་ཏོ། །</p>
<p>ཨོཾ་ནི་ཐམས་ཅད་གསལ་བར་བྱེད། །</p>
<p>མཐར་ནི་སྭཱ་ཧཱ་སྔགས་བཏུ་བྱ། །</p>
<p>དེ་བཞིན་གཤེགས་པས་གསུངས་པ་བཞིན། །</p>
<p>འདོད་པའི་དངོས་གྲུབ་ཐམས་ཅད་སྟེར། །</p>
<p>ཨོཾ་ཀ་ར་ཀ་ར། ཀུ་རུ་ཀུ་རུ། བནྡྷ་བནྡྷ། ཏྲ་ས་ཡ་ཧྲཱ་ས་ཡ། ཀྵོ་བྷ་ཡ་ཀྵོ་བྷ་ཡ། ཧྲཽཾ་ཧྲཽཾ། ཧྲཿཧྲཿ། ཕཻཾ་ཕཻཾ། ཕཊ་ཕཊ། ད་ཧ་ད་ཧ། པ་ཙ་པ་ཙ། བྷཀྵ་བྷཀྵ་བ་ས་རུ་དྷི་རཱནྟྲ་མཱ་ལཱ་བ་ལྃ་བི་ནི། གྲྀཧྞ་གྲྀཧྞ་ས་པྟ་པཱ་ཏཱལ་ག་ཏ་བྷུ་ཛངྒ་སརྦྦྃ་པཱ་ཏརྫྫ་ཡ་ཏརྫྫ་ཡ། ཨཱ་ཀཌྜྷྱ་ཨཱ་ཀཌྜྷྱ། ཧྲཱིཾ་ཧྲཱིཾ། ཛྙཽཾ་ཛྷཽཾ། ཀྵྨཱྃ་ཀྵྨཱྃ། ཧཱྃ་ཧཱྃ། ཧཱིཾ་ཧཱིཾ། ཧཱུྃ་ཧཱུྃ། ཀི་ལི་ཀི་ལི། ཤི་ལི་ཤི་ལི། ཙི་ལི་ཙི་ལི། དྷི་ལི་དྷི་ལི། ཧཱུྃ་ཧཱུྃ་ཕཊ་ཕཊ་སྭཱ་ཧཱ། རིག་པའི་རྒྱལ་པོ་ཡི་ནི་སྔགས། །</p>
<p>ལས་རྣམས་ཐམས་ཅད་སྒྲུབ་པའོ། །</p>
<p>དང་པོར་རྣམ་པར་སྣང་མཛད་སྦྱིན། །</p>
<p>ཨུཥྨཱ་རྣམས་ཀྱི་བཞི་པ་ལ། །</p>
<p>པུཀྐ་སཱིས་མཛེས་སྟོང་པས་མནན། །</p>
<p>མཐར་ནི་སྭཱ་ཧཱ་སྦྱར་བར་བྱ། །</p>
<p>འདི་ནི་འབུམ་དུ་བཟླས་པ་ཡིས། །</p>
<p>འགྲོ་བ་རྟག་ཏུ་རེངས་པར་བྱེད། །</p>
<p>དང་པོར་ཡིག་འབྲུའི་བདག་པོ་སྦྱིན། །</p>
<p>དེ་ནས་དེ་རྗེས་མཁའ་སྤྱོད་མ། །</p>
<p>མཐར་ནི་སྭཱ་ཧཱ་སྦྱར་བྱས་པས། །</p>
<p>སངས་རྒྱས་རྣམས་ཀྱང་དབང་དུ་བྱེད། །</p>
<p>རིག་བྱེད་ཀྱི་ནི་དང་པོ་སྦྱིན། །</p>
<p>གཉིས་པའི་གཉིས་པ་བཟུང་ནས་ནི། །</p>
<p>སྟོང་པས་མནན་ཅིང་མཐར་སྭཱ་ཧཱ། །</p>
<p>སངས་རྒྱས་ཀྱང་སྐྲོད་ཤེས་རབ་ཅན། །</p>
<p>དང་པོར་རྣམ་པར་སྣང་མཛད་སྦྱིན། །</p>
<p>གསུམ་པ་ཡི་ནི་གསུམ་པ་ལ། །</p>
<p>མ་ནིང་དང་ནི་ཆུ་མས་བརྒྱན། །</p>
<p>སྟོང་བཅས་མཐར་ནི་སྭཱ་ཧཱ་ནི། །</p>
<p>སྡང་བར་བྱེད་པ་ཉིད་དུ་བརྗོད། །</p>
<p>དང་པོར་ཡིག་འབྲུའི་དབང་ཕྱུག་སྦྱིན། །</p>
<p>བདུན་པ་ཡི་ནི་བཞི་པ་ལ། །</p>
<p>སྟོང་པ་རྡོ་རྗེ་མཁའ་འགྲོར་ལྡན། །</p>
<p>མཐར་ནི་སྭཱ་ཧཱ་མངོན་སྤྱོད་ཉིད། །</p>
<p>ཡང་ནི་ཡིག་འབྲུའི་དབང་ཕྱུག་སྦྱིན། །</p>
<p>ཧུྃ་ནི་དམར་པོ་འདྲ་བ་ཉིད། །</p>
<p>མཐར་ནི་སྭཱ་ཧཱ་ཐིག་ལེ་མཆོག །དགའ་བཟང་ལ་སོགས་འགྲོ་རྟག་འགུགས། །</p>
<p>གཏི་མུག་རིགས་ནི་དང་པོར་སྦྱིན། །</p>
<p>གྷུཿནི་ཡང་དག་རབ་ཏུ་སྦྱར། །</p>
<p>ཡང་ནི་སྭཱ་ཧཱ་བྱས་ནས་ནི། །</p>
<p>ལྷ་དང་མི་ནི་གསོད་པར་བྱེད། །</p>
<p>བརྒྱད་པ་གཉིས་ཀྱི་ནང་དུ་ནི། །</p>
<p>བརྒྱད་ཀྱི་བརྒྱད་པས་རྣམ་པར་བརྒྱན། །</p>
<p>གཏི་མུག་རིགས་ནི་དང་པོར་སྦྱིན། །</p>
<p>ཆ་མེད་མཐར་ནི་སྭཱ་ཧཱ་སྦྱར། །</p>
<p>ལས་ཀྱི་ས་བོན་དེ་ནས་གཟུང་། །</p>
<p>རྣམ་སྣང་མཐར་ནི་སྭཱ་ཧཱ་སྦྱར། །</p>
<p>ཐམས་ཅད་དུ་ནི་སྒོ་སྲུང་ལ། །</p>
<p>མ་ནིང་བཞི་ཡི་ས་བོན་དང་། །</p>
<p>དེ་བཞིན་དབྱངས་ཀྱི་ལྷག་མ་ཉིད། །</p>
<p>རིག་བྱེད་རྣམས་ཀྱི་དང་པོ་སྦྱིན། །</p>
<p>མཐར་ནི་སྭཱ་ཧཱ་གདོན་པར་བྱ། །</p>
<p>མེ་ཏོག་མ་དང་བདུག་པ་མ། །</p>
<p>དྲི་དང་དེ་བཞིན་མར་མེ་ཉིད། །</p>
<p>གླིང་བུ་མ་དང་པ་ཝང་མ། །</p>
<p>མུ་ཀུན་ད་དང་རྫ་རྔ་མ། །</p>
<p>དེ་ལྟར་ཆོ་ག་སྣ་ཚོགས་ཀྱིས། །</p>
<p>ཚོགས་ཀྱི་དཀྱིལ་འཁོར་བརྟག་པར་བྱ། །</p>
<p>དེ་ནས་ལས་རྣམས་ཀུན་བྱེད་པའི། །</p>
<p>སྒྲོལ་མའི་འབྱུང་བ་བཤད་པར་བྱ། །</p>
<p>ཨུཏྤ་ལ་ནི་ཁ་བཞི་དང་། །</p>
<p>མཚམས་སུ་རྣམ་པར་གནས་པ་ཡིན། །</p>
<p>ཏཱྃ་ནི་གསུམ་གྱིས་མཚན་པ་དང་། །</p>
<p>དེ་ཡི་ལྟེ་བར་ཆོ་ག་ཡིས། །</p>
<p>ཀུན་ནས་ཟླུམ་པོའི་རྣམ་པར་ནི། །</p>
<p>སྔགས་པ་ཡིས་ནི་བྲི་བར་བྱ། །</p>
<p>འདི་ལྟ་སྟེ། ཨོཾ་པྲ་སནྣ་ཏཱ་རེ། ཨ་མྲྀ་ཏ་མུ་ཁི། ཨ་མྲྀ་ཏ་ལོ་ཙ་ནེ། སརྦྦཱ་རྠ་སྭ་དྷ་ནི། སརྦྦ་ས་ཏྭ་བ་ཤངྐ་རི་སྟྲཱི་བཱ་པུ་རུ་ཥོ་བཱ་རཱ་ཛཱ་ནོ་བཱ་བ་ཤྃ་ཀུ་རུ་ཏྃ་སྭཱ་ཧཱ། དེའི་དབུས་སུ་འཁོར་ལོ་རྩིབས་བརྒྱད་པ་ཡི་གེ་དང་ལྡན་པ་བྱ་བ་ཡིན་ནོ། །</p>
<p>དེའི་ལྟེ་བ་ལ་ལྔ་པའི་དང་པོ་ཟླ་བ་ཕྱེད་པ་དང་ཐིག་ལེས་བརྒྱན་པའོ། །</p>
<p>དེ་ནས་ཕྲེང་བའི་དབྱིབས་སུ་བསྐོར་ཞིང་མཐར་སྭཱ་ཧཱ་དང་། ཟེའུ་འབྲུ་ལ་ནི་ཧྲཱིཿནང་དུ་ཆུད་པར་བྱའོ། །</p>
<p>སྔགས་པས་འཁོར་ལོ་གཉིས་ཆོ་ག་བཞིན་དུ་བྱས་ན་ཉི་མ་བདུན་གྱིས་མིའི་དབང་པོ་ཡང་དབང་དུ་བྱེད་དོ། །</p>
<p>ཡང་ན་འཁོར་ལོ་རྩིབས་བཅུ་པར་པདྨའི་དབུས་སུ་སྔགས་ཀྱི་ཡི་གེ་བཅུའི་རིག་པ་དང་ལྟེ་བ་ལ་བསྒྲུབ་བྱ་ནང་དུ་ཆུད་པར་བྱས་ན་ཇི་སྲིད་འཚོའི་བར་དུ་དབང་དུ་བྱེད་པར་ཐེ་ཚོམ་མི་ཟའོ། །</p>
<p>འཁོར་ལོ་རྩིབས་དྲུག་པ་བྲིས་ནས་སྔགས་ཀྱི་ཡི་གེ་དྲུག་རིག་པ་དང་དབུས་སུ་ཧྲཱིཿབ་ཤྃ་ཀུ་རུ་ཧྲཱིཿསྭཱ་ཧཱ་སྦྱར་བར་བྱ་སྟེ། །</p>
<p>བ་གླང་གི་གི་ཝང་དང་། ཨ་ལ་ཀ་ཏ་དང་། ཙན་དན་དམར་པོ་དང་། རང་གི་ཁྲག་ལྷན་ཅིག་པས་གྲོ་ག་ལ་བྲིས་ནས་གང་ཞིག་འཛིན་པར་བྱེད་པས་ལྷ་ལ་སོགས་པའང་དབང་དུ་བྱེད་ན་ཡང་དམན་པའི་མི་ལྟ་ཅི་སྨོས། ཆུའི་དཀྱིལ་འཁོར་གྱི་དབུས་སུ་རྡོ་རྗེ་དཀར་པོ་རྩེ་གསུམ་པ་གདོང་བཞི་པ་བྲི་བར་བྱའོ། །</p>
<p>དེའི་ལྟེ་བ་ལ་བསྒྲུབ་བྱའི་མིང་ནང་དུ་ཆུད་པར་བྱ་སྟེ། ཁམ་ཕོར་གཉིས་སུ་ཆོ་ག་བཞིན་དུ་ཁ་ཊི་ཀ་ཡིས་བྲིས་ན་རེངས་པར་བྱེད་དོ། །</p>
<p>འཁོར་ལོ་རྩིབས་བརྒྱད་པོ་པདྨའི་རྣམ་པར་ཀུན་ནས་གྱུར་པ་ལ་ཡི་གེའི་རྣམ་པ་དགོད་པར་བྱ་སྟེ། གཿའི་ཚོགས་ནང་དུ་ཆུད་པར་བྱའོ། །</p>
<p>པདྨའི་ལྟེ་བར་གཿབརྒྱད་ཀྱིས་བརྒྱན་ཏེ་དབུས་སུ་གཿསྭཱ་ཧཱ་གཿབསྒྲུབ་བྱ་ནང་དུ་ཆུད་པར་བྱས་ནས་ཡུང་བའི་ཁུ་བས་རྡོ་བའི་གཏན་པ་ལ་འདི་དག་བྲིས་ནས་ཁས་བུབ་སྟེ་གཞག་པར་བྱས་ན་ཤིན་ཏུ་རེངས་པར་འགྱུར་ཏེ། གཞན་དུ་མ་ཡིན་ནོ། །</p>
<p>འཁོར་ལོ་ནི་དེ་ཉིད་དེ། འོན་ཀྱང་ཧཱུྃ་དང་ཕཊ་ནང་དུ་ཆུད་པར་བྱའོ། །</p>
<p>དུག་དང་། ཁྲག་དང་། སྐེ་ཚེ་ལྷན་ཅིག་ཏུ་མིའི་རུས་པས་ཐོད་པ་ལ་བྲིས་ཏེ་དུར་ཁྲོད་དུ་གཞག་ན་འཆི་བར་འགྱུར་རོ། །</p>
<p>དེ་ཉིད་ཡིན་མོད་ཀྱི་ཨོྃ་ནང་དུ་ཆུད་པར་བྱས་ནས་གུར་གུམ་གྱིས་གྲོ་ག་ལ་བྲིས་ཏེ་མེ་ཏོག་སེར་པོས་མཆོད་པར་བྱའོ། །</p>
<p>ཡང་ན་མཆོད་པ་ལྔ་དང་ལྷན་ཅིག་པས་ཉི་མ་བདུན་གྱིས་རྒྱས་པར་འགྱུར་རོ། །</p>
<p>དེ་ཉིད་ཀྱི་ཡི་གེ་དང་སྭཱ་ཧཱ་ནང་དུ་ཆུད་པར་བྱས་ནས་བསྲུང་བར་འགྱུར་རོ། །</p>
<p>སྔགས་ཀྱི་ཡི་གེའི་རིག་པ་བཅུ་པོ་དེ་ཉིད་ཨ་ནང་དུ་ཆུད་པར་བྱས་ནས། ཙནྡན་དཀར་པོས་མིང་བྲིས་ཏེ། ཁམ་ཕོར་ལ་མེ་ཏོག་དཀར་པོ་དྲི་བཟང་པོས་ཇི་ལྟར་ནུས་པས་མཆོད་ཅིང་མཆོད་ནས་ཐུན་གསུམ་དུ་ཆོ་ག་བཞིན་དུ་བརྒྱ་རྩ་བརྒྱད་བཟླས་ན་ཉི་མ་བདུན་གྱིས་ཞི་བར་འགྱུར་རོ། །</p>
<p>ཨེའི་དབུས་སུ་ཨཱ་ཆེ་གེ་མོ་ཞེས་བྲི་བར་བྱ་ཞིང་། །</p>
<p>དེའི་སྟེང་དང་། ངོས་དག་དང་། འོག་ཏུ་ཧཱུྃ་དང་། མཚམས་སུ་བྃ་དང་། ཕྱི་རོལ་དུ་རི་མོ་གསུམ་བསྐོར་ནས་བ་ལང་གི་གི་ཝང་གིས་གྲོ་ག་ལ་བྲིས་ཏེ་མར་དང་སྦྲང་རྩིའི་ནང་དུ་གཞག་པར་བྱས་ན་ཉི་མ་བདུན་གྱིས་དབང་དུ་བྱེད་དོ། །</p>
<p>འདབ་མ་བཞི་ལ་ཧྲཱིཿདང་ལྡན་ཞིང་དབུས་སུ་ཧྲཱིཿལྷ་སྦྱིན་ཞེས་བྱ་བ་དང་། ཕྱི་རོལ་དུ་དེ་ནས་ཧཱུྃ་བཞི་བྲི་བར་བྱ་སྟེ། ཙནྡན་དམར་པོས་ཁམ་ཕོར་སོ་མ་བཏང་བ་ལ་མིང་བྲིས་ན་ཁྲོས་པ་ཞི་བར་འགྱུར་ཏེ། འདི་ལ་ཐེ་ཚོམ་མེད་དོ། །</p>
<p>གུར་གུམ་དང་། བ་ལང་གི་གི་ཝང་ངམ། ཡང་ན་ཨ་ལ་ཀ་ཏའི་ཁུ་བས་གྲོག་ལ་འཁོར་ལོ་བྲིས་ནས་གཅིག་འཛིན་པར་བྱེད་ཅིང་འཁོར་ལོ་གཞན་མར་དང་སྦྲང་རྩིའི་ནང་དུ་བཅུག་སྟེ། །</p>
<p>གང་ལ་ཁ་བལྟས་པ་དེ་སྡུག་པར་འགྱུར་རོ། །</p>
<p>ཐ་དད་པའི་སྔགས་ནི། ཨོཾ་སརྦྦ་མོ་ཧ་ནི་ཏ་རེ་ཏུཏྟ་རེ་ཏུ་རེ་སརྦ་དུཥྚཱ་ནཱྃ་མོ་ཧ་ཡ་མོ་ཧ་ཡ་བྷ་ག་ཝ་ཏི་སརྦྦ་དུཥྚཱ་ནཱྃ་བནྡྷ་བནྡྷ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། གོས་ཀྱི་མཐའ་མ་ལ་མདུད་པ་བྱས་ནས་ལམ་དུ་འགྲོ་བ་ན་ཆོམ་རྐུན་གྱིས་མི་ཚུགས་སོ། །</p>
<p>ཨུཏྤ་ལ་ལ་ལན་བདུན་དུ་མངོན་པར་བསྔགས་པ་བྱས་ནས་གང་ལ་བྱིན་པ་དེ་དབང་དུ་འགྱུར་རོ། །</p>
<p>ཨུཏྤལ་ལས་མཚན་པའི་འཁོར་ལོའོ། །</p>
<p>པདྨ་འདབ་མ་བརྒྱད་པར་གྱུར་པ་ལས་ཧྲཱིཿདང་ཤྲཱི་མཆོག་དང་ལྡན་ཞིང་། ལྟེ་བ་ལ་ཧྲཱིཿལྷ་སྦྱིན་ཤྲཱི་བ་ལང་གི་གི་ཝང་གིས་གྲོ་ག་ལ་བྲིས་ནས་འཛིན་པར་བྱེད་ན་ཐམས་ཅད་དུ་སྐལ་བ་བཟང་པོར་འགྱུར་རོ། །</p>
<p>པདྨ་འདབ་མ་བརྒྱད་པ་བྱས་ནས་གཏི་མུག་གི་རིགས་ཀྱི་སྔགས་བཏུ་བར་བྱ་ཞིང་ཕྱི་རོལ་དུ་རི་མོ་ཡོངས་སུ་ཟླུམ་པོར་བསྐོར་ཏེ། རྡོ་རྗེ་རྩེ་གསུམ་པ་བརྒྱད་ཀྱིས་བསྐོར་ཏེ། དེ་ལྟར་ཆོ་གས་གུར་གུམ་གྱིས་བྲིས་ནས་དཔུང་པ་ལ་བཅིངས་ཏེ་གདགས་པ་བྱས་ན་ཐམས་ཅད་དུ་བསྲུང་བར་འགྱུར་རོ། །</p>
<p>དེའི་འཁོར་ལོ་ནི་དེ་ཉིད་དེ། འོན་ཀྱང་རྡོ་རྗེ་དང་བྲལ་བའོ། །</p>
<p>ལྟེ་བའམ་ཡང་ན་ཕྱི་རོལ་དུ་འདི་ལྟ་སྟེ། ཨོྃ་ཧཱུྃ་ཧཱུྃ་བུདྡྷྱ་བུདྡྷྱ། ཁཱ་ད་ཁཱ་དང་། ཚིནྡ་ཚིནྡ། དྷུ་ན་དྷུ་ན། མ་ཐ་མ་ཐ། བྃ་དྷ་བྃ་དྷ། ཨ་མུ་ཀྃ་ཨ་མུ་ཀེ་ན། ས་ཧ་པི་དྭེ་ཥ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། སྔང་བར་བྱེད་པ་འདི་ནི་རྟ་མགྲིན་གྱིའོ། །</p>
<p>མངོན་སྤྱོད་ཀྱི་རྫས་ནི་མ་ཧེ་དང་། རྟའི་རྨིག་པའི་ནང་དུ་བྲིས་ན་སྐད་ཅིག་གིས་འཕྲོག་པ་དང་། བགྲོད་པར་དཀའ་བ་ལྷན་ཅིག་པ་ཡང་སྡང་བར་བྱེད་ན། ཡང་དམན་པའི་མི་ལྟ་ཅི་སྨོས། མེའི་དཀྱིལ་འཁོར་གཉིས་བྲིས་ནས་སྟེང་དང་འོག་དང་མཚམས་ཟུང་གི་ཆོ་གས། ཧཱུྃ་གཿཧཱུྃ་ཧཱུྃ་གཿཧཱུྃ་དེ་རྣམས་ནི་སྟེང་དུའོ། །</p>
<p>ཧཱུྃ་ཧཱུྃ་ཧཱུྃ་ཕཊ་འོག་གི་ཆ་ལའོ། །</p>
<p>ཧཱུྃ་གཿཧཱུྃ་ཧཱུྃ་གཿཧཱུྃ་འདི་དག་ཕྱི་རོལ་གྱི་སྤྱི་བོར་བྲིའོ། །</p>
<p>དབུས་སུ་ནི་ཧཱུྃ་གཿཧཱུྃ་ཧཱུྃ་གཿཧཱུྃ་སྟེ། དུག་དང་། ཁྲག་དང་། སྐེ་ཚེ་དང་། དུར་ཁྲོད་ཀྱི་སོལ་བ་དང་། ནིམ་པའི་ལོ་མའི་ཁུ་བ་དང་། རྡོ་རྗེའི་ཆུས་དུར་ཁྲོད་ཀྱི་རས་སམ། སྨྱོན་པའི་རས་ལ་བྲིས་ནས་སྟོབས་པོ་ཆེའི་སྔགས་ཀྱིས་བསྐོར་ནས་འབར་བའི་མེའི་སྟེང་དུ་གཞག་ན་དགྲ་བོ་རེངས་པར་བྱེད་དོ། །</p>
<p>དབང་ཆེན་གྱི་དཀྱིལ་འཁོར་དུ་གནས་པའི་ཨོྃ་གནས་བརྒྱད་དུ་བྲིས་པའི་དབུས་སུ་པདྨ་ངེས་པར་བཞག་ནས་ཨ་བརྒྱད་ཀྱིས་བརྒྱན་ནོ། །</p>
<p>ལྟེ་བའི་ནང་དུ་བསྒྲུབ་བྱ་གནས་པར་བྱས་ལ། ཧཱུྃ་བཞི་ཡིས་སྤྲས་པར་ཁམ་ཕོར་ཁ་སྦྱར་གྱི་ནང་དུ་གནས་པའི་སྤྱི་བོར་རྡོ་རྗེ་འཛིན་པས་མནན་ཅིང་སྐུལ་བར་བྱེད་པའི་སྔགས་ཀྱི་རྐང་པ་བཟླས་ཤིང་བསྒོམས་ནས་རྡོ་རྗེའི་སྐུད་པས་ཀུན་ཏུ་དཀྲིས་ན། འདིས་མི་ཐམས་ཅད་དང་། ལྷ་རྣམས་དང་། སྐུ་གསུམ་ལས་སྐྱེས་པ་རྣམས་རེངས་པར་བྱེད་དོ། །</p>
<p>དབང་ཆེན་གྱི་དཀྱིལ་འཁོར་དུ་རྡོ་རྗེ་རྩེ་གསུམ་པ་བརྒྱད་ཀྱིས་མཚན་ཅིང་། དེའི་དབུས་སུ་དཀྱིལ་འཁོར་གྲུ་བཞི་པ་ལ་འདི་ལྟ་སྟེ། ཨོྃ་པཱ་ཏ་པཱ་ཏ་ནི་སྭཱ་ཧཱ། ཤར་དུའོ། །</p>
<p>ཨོྃ་ཛམྦྷ་ཛམྦྷ་ནི་སྭཱ་ཧཱ། །</p>
<p>གཡས་སུའོ། །</p>
<p>ཨོཾ་མོ་ཧ་མོ་ཧ་ནི་སྭཱ་ཧཱ། །</p>
<p>ནུབ་ཏུའོ། ཨོྃ་སྟྃ་བྷ་སྟྃ་བྷ་ནི་སྭཱ་ཧཱ། བྱང་དུའོ། །</p>
<p>ཡང་དཀྱིལ་འཁོར་གྲུ་བཞི་པ་དེའི་སྟེང་དུ་དབང་ཆེན་གྱི་དཀྱིལ་འཁོར་གྱི་དབུས་སུ་ཆེ་གེ་མོ་རེངས་པར་མཛོད་ཅིག་ཅེས་བྱ་བ་འདི་ཉིད་ཀྱི་སྔགས་གྲོ་ག་ལ་ཡུང་བའི་ཁུ་བས་བྲིས་ནས་སྦལ་པའི་ཁར་བཅུག་སྟེ། དེའི་ཁ་མྱོས་བྱེད་ཀྱི་ཚེར་མས་ཕུག་ནས་སྟེང་གི་སྦལ་པའི་ཡ་མགལ་དེ་ཡང་སྤང་ལེབ་ལ་འོག་ཏུ་སྦྱར་ཏེ་གཞག་པར་བྱས་ན་དེའི་སྐད་ཅིག་གིས་ཕ་རོལ་གྱི་དཔུང་རེངས་པར་བྱེད་དོ། །</p>
<p>འཁོར་ལོ་ཟླུམ་པོའི་རྣམ་པར་གྱུར་པ་ལ་རྡོ་རྗེ་རྩེ་ལྔ་པ་མཚམས་སུ་རྣམ་པར་གནས་པའོ། །</p>
<p>དེའི་རྭ་དབུས་མའི་སྟེང་གི་མགོ་བོ་ལ་ཧཱུྃ་བཞིའོ། །</p>
<p>དེའི་ལྟེ་བ་ལ་ཡང་སྔགས་བྲི་བར་བྱ་བ་ནི་འདི་ལྟ་སྟེ། ཨོཾ་བ་དཱ་ཀྲ་མ་སི། པ་རཱ་ཀྲ་མ་སི། ཨུ་ད་ཡ་མ་སི། ནེ་ར་མ་སི། ཨརྐ་མ་སི། མརྐ་མ་སི། ཨུར་མ་མ་སི། བ་ནམ་སི། གུལྨ་མ་སི། ཙཱི་བ་ར་མ་སི། མ་ཧཱ་ཙཱི་བ་ར་མ་སི། ཨནྟ་རྡྡཱ་ན་མ་སི་སྭཱ་ཧཱ། ཨོྃ་ནི་ཐམས་ཅད་དུའོ། །</p>
<p>དེའི་དབུས་སུ་རྡོ་རྗེ་རྩེ་གསུམ་པ་ཁ་ཕྱོགས་སུ་གནས་པའོ། །</p>
<p>ཨོྃ་བཏྟཱ་ལི། ཨོཾ་བ་ར་ལི། ཨོྃ་བཱ་རཱ་ཧ་མུ་ཁི། དེ་བཞིན་དུ་གཡས་དང་གཡོན་དུའོ། །</p>
<p>དེ་ལྟར་རྩེ་མོ་ཐམས་ཅད་ཀྱི་མགོར་རིམ་པས་བྲི་བར་བྱའོ། །</p>
<p>ཨོྃ་མཱ་རཱི་ཙྱཻ་ནི་དབང་ལྡན་ལ་སོགས་པའི་མཚམས་སུའོ། །</p>
<p>དེ་ལྟར་དབུས་སུ་ནི། ཨོྃ་བ་རཱ་ལི། ཨོྃ་བ་ཏཱ་ལི། ཨོྃ་བཱ་རཱ་ཧ་མུ་ཁི། སརྦྦ་དུཥྚ་པྲ་དུ་ནཱྃ། ཀཱ་ཡ་ཝཱ་ཀ་ཙིཏྟ་མུ་ཁྃ། ཛམྦྷ་ཡ། སྟམྦྷ་ཡ། དེའི་དབུས་སུ་མཱྃ་མོ། །</p>
<p>དེའི་དབུས་སུ་ལྷ་སྦྱིན་རཀྵ་རཀྵའོ། །</p>
<p>མཱྃ་གྱི་ཕྱི་རོལ་དུ་ནི། ཨོྃ་མཱ་རཱི་ཙྱཻ་ལྷ་སྦྱིན་ཞེས་བྱའོ། །</p>
<p>འཁོར་ལོ་འདི་གྲོ་ག་ལ་གུར་གུམ་གྱིས་བྲིས་ནས་གཟུང་བར་བྱས་ན་ཐམས་ཅད་བསྲུང་བར་འགྱུར་རོ། །</p>
<p>སྐྱེས་བུ་ཕྱོགས་ཀྱི་གོས་ཅན་སྐྲ་གྲོལ་བ་དང་། རྣ་བར་རྣ་ཆ་གཉིས་དང་། སྤྱི་གཙུག་གི་སྟེང་དུ་རྡོ་རྗེ་རྩེ་གསུམ་པ་གནས་ཞིང་ཧྃ་དང་ལྡན་པ་དང་། དཔྲལ་བའི་སྟེང་དུ་ལྃ་ལྃ་དང་། གཡས་པའི་ཀོས་ཀོ་ནས་བརྩམས་ཏེ། གང་ཞིག་བདག་གི་སེམས་ལ་སྣུན་པར་བྱེད་པ་དེ་ལ་ལྟུང་བ་དང་། རིག་སྔགས་ཕྱིར་ཟློག་པར་མཛོད་ཅིག །དེའི་ལྟེ་བ་ལས་སྟེང་དུ་ཁའི་བར་དུ་མཆོད་རྟེན་གྱི་དབྱིབས་སུ་བྲི་བར་བྱའོ། །</p>
<p>དེའི་སྟེང་དུ་གནས་པར་རྡོ་རྗེ་རྩེ་ལྔ་པ་བྲི་བར་བྱ་ཞིང་། མཆོད་རྟེན་གྱི་སྙིང་པོ་དང་། གཡས་པ་དང་། བྲང་དང་། གཡོན་པ་དང་། འོག་གི་བར་ཇི་སྙེད་པ་འདིར་གནས་ཏེ། ཡེ་དྷརྨཱ་ཕྲེང་བའི་དབྱིབས་སུ་བྲི་བར་བྱའོ། །</p>
<p>དེའི་མགྲིན་པར་ཧཱུྃ་ཁ་འོག་ཏུ་བལྟས་པའོ། །</p>
<p>དེའི་དབུས་སུ་རྡོ་རྗེ་རྩེ་ལྔ་པ་ཁ་སྟེང་དུ་བལྟས་བ་བྲི་ཞིང་ངོས་དག་ཏུ་ཧཱུྃ་བཅུ་གཉིས་སོ། །</p>
<p>དེ་ནས་མཆོད་རྟེན་གྱི་བང་རིམ་ལ་དབྱངས་མ་ནིང་དང་བྲལ་བའོ། །</p>
<p>སྐྱེས་བུའི་སྙིང་གར་རིག་སྔགས་ཕྱིར་ཟློག་ཅིང་ལྟུང་བར་བྱེད་པ་གོང་མ་བཞིན་དུ་སྟེ། འོན་ཀྱང་ཚར་དུའོ། །</p>
<p>ཡང་བྱིན་པ་དང་། ཕོ་མཚན་དང་། རྟགས་ལ་ཚར་དུའོ། །</p>
<p>པུྃ་ཡུྃ་རྃ་ཡན་ལག་བརྒྱད་པའོ། །</p>
<p>རྟྃ་རྟྃ་རོལ་པ་དང་བཅས་པའི་དབྱིག་པ་ལའོ། །</p>
<p>བྲྃ་རྃ་རྐང་པ་དག་ལའོ། །</p>
<p>སྐར་མ་རྒྱལ་ལ་དུག་དང་། ལན་ཚ་དང་། སྐེ་ཚེ་དང་། ནིམ་པའི་ལོ་མ་དང་། སྨྱོ་བྱེད་ཀྱི་ཁུ་བ་དང་། དུར་ཁྲོད་ཀྱི་སོལ་བ་དང་། ལྷན་ཅིག་པས་སྐྱེས་བུ་འདི་འདྲི་རུ་གཞུག་པར་བྱའོ། །</p>
<p>རྡོ་རྗེའི་ལྟེ་བའི་དབུས་སུ། ཙནྡན་དཀར་པོས་ལྷ་སྦྱིན་ནང་དུ་ཆུད་པར་བྱ་ཞིང་། ཙནྡན་དཀར་པོས་རྗེ་བཙུན་མཆོད་རྟེན་བྲི། །</p>
<p>གུར་གུམ་གྱིས་རྡོ་རྗེ་བྲིས་པ་འདི་ཡི་རིག་པ་འཛིན་པར་བྱེད་ན། དེའི་ཐམས་ཅད་དུ་བསྲུང་བ་ཆེན་པོར་འགྱུར་རོ། །</p>
<p>རི་རབ་ཟུར་བརྒྱད་པ་རྡོ་རྗེ་རྩེ་གསུམ་པས་མཚན་ཅིང་མཚམས་ཀྱི་ནང་དུ་ནི་ནཱྃ་གི་རྣམ་པ་བྲི་བར་བྱའོ། །</p>
<p>ཧཱུྃ་གཉིས་ཀྱིས་བསྐོར་བ་དང་། །</p>
<p>ཨ་ལ་ཀ་ཏཱ་ཀ་པཱ་པ་མྃ་སྃ་གྲྭ་གཉིས་ཀྱི་ནང་དུ་དབང་ལྡན་གྱི་ཕྱོགས་ནས་བརྩམས་ནས་བྲི་བར་བྱ་ཞིང་། ཕྱི་རོལ་དུ་རི་མོ་ཟླུམ་པོས་བསྐོར་བར་བྱའོ། །</p>
<p>དེའི་དབུས་སུ་ཚོགས་ཀྱི་བདག་པོ་བྲི་བར་བྱ་སྟེ། གར་གྱི་དབང་ཕྱུག་གི་ཚུལ་དུ་ལ་དུའི་སྣོད་དང་། གཡས་པར་བགྲང་ཕྲེང་དང་། གཡོན་ན་རྡོ་རྗེ་རྩེ་གསུམ་དང་། ལ་ཕུག་ལོ་མ་དང་བཅས་པར་བྱི་བ་ལ་ཞོན་ཞིང་པདྨ་ལ་གནས་པ་དགོད་པར་བྱའོ། །</p>
<p>ཧཱུྃ་གཿཧཱུྃ་ཧཱུྃ་གཿགཿཧཱུྃ་བྲྀཥྚི་ཀུ་རུ་ཧཱུྃ་གཿགཿཧཱུྃ། གླང་པོའི་དཔྲལ་བ་དང་། སྙིང་ག་དང་། ཕོ་བ་དང་། ལྟེ་བའི་སྟེང་དུ་བྲི་བར་བྱ་སྟེ། ཚ་བ་གསུམ་དང་། སྲིན་ལག་གི་ཁྲག་ལྷན་ཅིག་པས་ཁམ་ཕོར་སོ་མ་བཏང་བ་ལ་འདི་བྲིས་ནས་སེང་ལྡེང་གི་མེ་ལ་གདུང་བར་བྱས་ན་ངེས་པར་ཆར་འབབ་པར་འགྱུར་ཏེ། གཞན་དུ་ནི་མ་ཡིན་ནོ། །</p>
<p>ལྡོང་རོས་ཀྱིས་དེ་ཉིད་ཀྱི་གདོང་གི་ནང་དུ་བྲིས་ནས་མེ་ལ་གདུངས་ན་སྤྲིན་རེངས་ཤིང་ཆར་འཆད་པར་འགྱུར་རོ། །</p>
<p>འཁོར་ལོ་རྩིབས་བརྒྱད་པ་བྲིས་ནས་གཿབརྒྱད་ཀྱིས་བརྒྱན་ཅིང་དེའི་དབུས་སུ་ཆོ་གས་བསྒྲུབ་བྱ་ནང་དུ་ཆུད་པར་བྱ་སྟེ། དུར་ཁྲོད་ཀྱི་རས་སམ་མཚོན་གྱིས་བསྣུན་པའི་རས་ལ་ལྡོང་རོས་དང་ཡུང་བའི་ཁུ་བས་བྲི་བར་བྱའོ། །</p>
<p>སཱ་ལུ་བཏགས་པ་ལ་ཚོགས་ཀྱི་བདག་པོ་བྱས་ནས་དེའི་སྙིང་གར་འཁོར་ལོ་འདི་བཅུག་སྟེ། ཁམ་ཕོར་ཤིན་ཏུ་ཚོས་པ་ཁ་སྦྱར་དུ་བཞག་ནས་སྐུད་པ་སེར་པོས་དཀྲིས་ཤིང་། མེ་ཏོག་སེར་པོས་མན་ངག་ཇི་ལྟ་བས་མཆོད་པར་བྱའོ། །</p>
<p>ལྷ་མོ་དེ་ལྟར་བཤད་པ་ནི་རྒྱལ་པོ་རེངས་པར་བྱེད་པའི་མཆོག་གོ། །</p>
<p>མཱྃ་གི་ནང་དུ་འདི་ཉིད་ཀྱི་སྔགས་བྲི་བར་བྱ་སྟེ། ཨོྃ་བཏྟཱ་ལི། བ་རཱ་ལི། བ་རཱ་ཧ་མུ་ཁི་སརྦྦ་དུཥྚ་པྲ་དུཥྚ་ནཱྃ་མུ་ཁྃ་སྟམྦྷ་ཡ། ཡུང་བའི་ཁུ་བས་སོ་ཕག་གཉིས་ལ་ཡང་དག་པར་བྲིས་ནས་ཁ་སྦྱོར་བྱས་ཏེ་ལེགས་པར་འཁྲུལ་འཁོར་བྱས་ནས་ས་ལ་སྦས་ན། གདུག་པ་ཐམས་ཅད་རེངས་པར་བྱེད་དོ། །</p>
<p>གཞན་དུ་ནི་མ་ཡིན་ནོ། །</p>
<p>དེ་ནས་ས་ལ་འཁྲུལ་འཁོར་བྲི་བར་བྱ་སྟེ། བྷ་གའི་ནང་དུ་ལིང་ག་དང་བཅས་པར་དེར་མིང་བྲི་བར་བྱའོ། །</p>
<p>གཅིག་པུ་གཉིས་སུ་མེད་པར་བདག་ཉིད་གཅི་བ་བྱས་ན་ཇི་སྲིད་ཉི་མ་བདུན་གྱིས་གང་ཞིག་བུད་མེད་འདོད་པ་དེ་ཧྲིཿའི་ཞགས་པས་བསྐོར་བའི་ཆོ་གས་འགུགས་པར་བྱེད་དོ། །</p>
<p>ཟླ་བའི་དཀྱིལ་འཁོར་གྱི་དབུས་སུ་འཁོར་ལོ་རྩིབས་བརྒྱད་པ་གནས་པ་བྲི་བར་བྱ་སྟེ། རྡོ་རྗེ་དང་། རྒྱལ་མཚན་དང་། དགྲ་སྟ་དང་། རྩེ་གསུམ་པ་དང་། ཞགས་པ་དང་། སྣ་ཚོགས་རྡོ་རྗེ་དང་། ཁ་ཊྭ་ག་དང་། དེ་བཞིན་དུ་ལྕགས་ཀྱུ་ཉིད་དེ་ལྟར་མདོར་བསྡུས་ནས་བྲི་བར་བྱའོ། །</p>
<p>དེའི་དབུས་སུ་ཟླ་བའི་དཀྱིལ་འཁོར་གང་བའི་ནང་དུ་ཆེ་གེ་མོ་དང་ཆེ་གེ་མོས་བུ་རྙེད་པར་གྱུར་ཅིག་ཅེས་བྱ་བ་དང་འཁོར་ལོའི་ལྟེ་བར་སྔགས་བྲི་བར་བྱ་སྟེ། འདི་ལྟ་སྟེ། ཨོཾ་མ་ཎི་དྷ་རི་བཛྲི་ཎི་མ་ཧཱ་པྲ་ཏི་སཱ་རེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། དེ་ནས་ཟླ་བའི་དཀྱིལ་འཁོར་གྱི་དབུས་སུ་སྔགས་འདི་བྲི་བར་བྱ་སྟེ། ཨོྃ་ཨྀ་མྲ་ཏ་བི་ལོ་ཀི་ནི། གརྦྷ་སཾ་རཀྵ་ཎི་ཨཱ་ཀརྵ་ཎི་ཧཱུྃ་ཧཱུྃ་ཕཊ་ཕཊ་སྭཱ་ཧཱ། སྐར་མ་རྒྱལ་ལ་གུར་གུམ་དང་། བ་ལང་གི་གི་ཝང་གིས་གྲོ་ག་ལ་བྲིས་ནས་འཛིན་པར་བྱེད་ན་བུ་རྙེད་པར་འགྱུར་རོ། །</p>
<p>འཁོར་ལོ་བུམ་པའི་དབྱིབས་སུ་གྱུར་པའི་མགྲིན་པ་རིང་པོའི་མགྲིན་པར། ཡཿདེ་ཡཿབ་ཡཿད་ཡཿཏྟ་ཡཿམུ་ཡཿཙྪཱ་ཡཿཊ་ཡཿཡ་ཡཿ དེ་ལྟར་ཆོ་གས་བྲི་བར་བྱ་སྟེ། དབང་ཕྱུག་གི་གནས་ཀྱི་རྒྱལ་མཚན་གྱི་རས་ལ་ཁྭའི་ཁྲག་གིས་གང་གི་མིང་ནས་མངོན་པར་བྲིས་ནས་ཁྭ་གསོན་པོའི་མགྲིན་པ་ལ་བཏགས་ཏེ། རླུང་གི་ཕྱོགས་སུ་བཏང་ན་མྱུར་དུ་སྐྲོད་པར་བྱེད་དོ། །</p>
<p>ཉི་མའི་དཀྱིལ་འཁོར་གྱི་དབུས་སུ་གནས་པར་འཁོར་ལོ་རྩིབས་བརྒྱད་པ་བྲི་བར་བྱ་སྟེ། ཧཱུྃ་གི་དེ་ཁོ་ན་ཉིད་ཀྱི་ས་བོན་སྙིང་པོར་ཆུད་པར་བྱས་ནས་རྡོ་རྗེས་མཚན་པ་རྣམ་པར་བསམས་ཤིང་ཕྱིས་བསྒྲུབ་བྱ་ནང་དུ་ཆུད་པར་བྱས་ཏེ། གུར་གུམ་དང་། བ་ལང་གི་གི་ཝང་གིས་གྲོ་ག་ལ་ཆོ་ག་བཞིན་དུ་བྲིས་ནས་འཛིན་ན། རྣལ་འབྱོར་པ་དེའི་རྟག་ཏུ་བསྲུང་བར་འགྱུར་རོ། །</p>
<p>པདྨ་འདབ་མ་ཉི་ཤུ་རྩ་བཞི་པར་གྱུར་པ་ཀུན་ཏུ་རི་མོ་གསུམ་བར། ཨོྃ་ཧྲཱིཾཿཀླཱིཾཿ། འདིས་ཆོ་ག་བཞིན་དུ་སྐར་མ་རྒྱལ་ལ་བྲིས་ཏེ། ལག་པས་འཛིན་པས་དེས་རེག་ན་བྲན་བཞིན་དུ་བྱེད་དེ། འཁོར་ལོ་རྫ་རྔའི་དབྱིབས་སུ་གྱུར་པ་རྡོ་རྗེ་དང་པདྨས་མཚན་པ། སྐུ་རྡོ་རྗེ་ལ་སོགས་པ་མདོར་བསྡུས་ནས་ཕྱི་རོལ་དུ་རི་མོ་གསུམ་གྱིས་བསྐོར་ཏེ། ལས་ཀྱི་རྡོ་རྗེ་རབ་ཏུ་བསྒོམས་པས་དགྲ་ཐམས་ཅད་ངེས་པར་གནོན་ཅིང་། ལས་ཀྱི་ཆོ་ག་མཐོང་བས་སྔགས་ཀྱིས་ལས་ཐམས་ཅད་བྱེད་པར་འགྱུར་རོ། །</p>
<p>དེའི་སྔགས་བཀའ་སྩལ་པ། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲྀཧྞ་པ་ཡ་གྲྀཧྞཱ་པ་ཡ་ཧཱུྃ་ཧཱུྃ་ཕཊ། ཨོྃ་ཨཱ་ན་ཡ་ཧོཿབྷ་ག་བཱན་བི་དྱཱ་རཱ་ཛཱ་ཡ་ཧཱུྃ་ཧཱུྃ་ཕཊ་སྭཱ་ཧཱ། ཡ་ཚན་བརྒྱད་པོའི་ས་བོན་དང་། །</p>
<p>དེ་བཞིན་མ་མོ་བཅུ་གཉིས་ཀྱི། །</p>
<p>ཡི་གེ་བར་མ་ཕྱི་བྱས་པ། །</p>
<p>ཡན་ལག་དྲུག་ནི་ཧེ་རུ་ཀ །དཔའ་བོ་དྲུག་དང་མཉམ་སྦྱོར་བ། །</p>
<p>ཡི་གེ་རེ་རེ་ཡང་དག་གནས། །</p>
<p>སྙིང་ག་རུ་ནི་དང་པོ་ཉིད། །</p>
<p>གཉིས་པ་སྤྱི་བོ་རུ་ནི་བརྗོད། །</p>
<p>གསུམ་པ་སྤྱི་གཙུག་སྦྱིན་པར་བྱ། །</p>
<p>བཞི་པ་གོ་ཆར་གྱུར་པ་སྟེ། །</p>
<p>མིག་ལ་ལྔ་པར་གྱུར་པ་ཡིན། །</p>
<p>དྲུག་པ་མཚོན་ཆར་བརྗོད་པར་བྱ། །</p>
<p>རྡོ་རྗེ་ཕག་མོ་མཉམ་སྦྱོར་བ། །</p>
<p>ཕྱག་བཞི་ཡིས་ནི་རྣམ་པར་སྤྲས། །</p>
<p>འོད་ཟེར་སེར་པོས་གསལ་བར་བརྒྱན། །</p>
<p>དབུ་སྐྱེས་ཟླ་བ་ཕྱེད་པས་མཛེས། །</p>
<p>རུས་པའི་ཕྲེང་བ་ནར་བ་དང་། །</p>
<p>ཁ་ཊྭཱྃ་ག་ནི་ལག་ན་གནས། །</p>
<p>བདག་ཉིད་ཧེ་རུ་ཀར་བྱས་ནས། །</p>
<p>ཧེ་རུ་ཀ་ཉིད་དེས་དྲན་བྱ། །</p>
<p>ཡེ་ཤེས་སེམས་དཔའ་སྙིང་བསམས་ནས། །</p>
<p>ར་བ་ཕྱོགས་སུ་དགོད་པར་བྱ། །</p>
<p>ཁྲོ་བོ་འབར་འཁྲུགས་བསམས་ནས་ནི། །</p>
<p>མི་བཟད་འཇིགས་པའི་རྒྱན་གྱིས་བརྒྱན། །</p>
<p>བགེགས་བསྐྲད་ཕུར་བས་བཏབ་ནས་ནི། །</p>
<p>ཕྱོགས་ནི་ཀུན་ཏུ་ལྷ་དང་ནི། །</p>
<p>ལྷ་མིན་མི་ནི་སྡིགས་པར་བྱེད། །</p>
<p>དེ་ལྟར་ཆོ་གས་གོམས་པ་ནི། །</p>
<p>སུམ་ཅུ་རྩ་གསུམ་པས་མི་ཤིགས། །</p>
<p>དེ་ནས་དཀྱིལ་འཁོར་གྲུ་བཞི་པ་དང་། སྒོ་བཞི་པར་ཡང་དག་པར་བྲི་བར་བྱའོ། །</p>
<p>དེར་འདབ་མ་དྲུག་པ་གེ་སར་དང་ལྡན་པ་གཞག་པར་བྱ་ཞིང་། སྔགས་པས་མཁའ་འགྲོ་མའི་འཁོར་ལོ་ཉིས་འགྱུར་དུ་རྣམ་པར་བྲི་བར་བྱའོ། །</p>
<p>ལྟེ་བ་ལ་དཔའ་བོ་དགོད་པར་བྱ་ཞིང་། དེ་བཞིན་དུ་གཞན་ལ་མཁའ་འགྲོ་མའོ། །</p>
<p>སྒོ་ཀུན་ཏུ་རྡོ་རྗེ་རྩེ་གསུམ་པ་ཁ་དོག་སེར་པོས་མཚན་པར་བྱ་བ་དང་། འཁོར་ལོའི་སྙིང་པོར་ཕོ་ཉ་མོ་དགོད་པར་བྱ་ཞིང་། སྒོ་ལ་ཡང་ཆོ་གའི་རིམ་པ་བཞིན་དུའོ། །</p>
<p>མཆོད་པ་ཆེན་པོ་བྱས་ནས་སྐར་མ་བཟང་པོ་ལ་བརྟུལ་ཞུགས་ཅན་གྱིས་འདི་འཛིན་པར་བྱེད་ན་དུས་མ་ཡིན་པར་འཆི་བ་དང་། མཚོན་ཕོག་པ་ལ་སོགས་པ་ཟློག་པར་བྱེད་དེ། ལྷ་མོ་ངས་གསུངས་པ་ལ་ཐེ་ཚོམ་མི་བྱའོ། །</p>
<p>སྐྱེས་བུ་དགྲ་ལས་རྒྱལ་བ་ཞེས་བྱ་བའི་འཁོར་ལོའོ། །</p>
<p>ཡང་ན་ཟངས་ཀྱི་འདབ་མ་ལ་སྐར་མ་རྒྱལ་ལ་བརྐོ་བར་བྱ་ཞིང་། དེ་ཉིད་ཀྱི་སྔགས་བསྒྲུབ་བྱ་ནང་དུ་བཅུག་ཅིང་སྒོ་དང་བྲལ་བ་སྟེ། ཆུར་གཞག་ཅིང་དུས་གསུམ་དུ་མཆོད་པ་བྱས་ན་དེ་ནས་དགྲ་ཐམས་ཅད་རེངས་པར་བྱེད་དོ། །</p>
<p>སྔགས་པས་མཉམ་པར་གཞག་པས་ཆོ་ག་བཞིན་དུ་མཚོ་སྐམ་པ་མེད་པར་བཅུག་ན་ཞི་བར་བྱེད་དོ། །</p>
<p>དེ་ནས་གཞན་ཡང་འཁོར་ལོར་གྱུར་པ་གྲུ་བཞི་པ་དང་། སྒོ་བཞི་པ་དང་། རིག་བྱེད་ལ་དེ་བཞིན་དུ་རྡོ་རྗེས་མཚན་པའོ། །</p>
<p>སྒོ་ལ་རྡོ་རྗེ་ཐོ་བ་དང་། རིན་ཆེན་དབྱིག་ཏོ་དང་། པདྨ་དང་། དེ་བཞིན་དུ་རྡོ་རྗེ་རལ་གྲིའོ། །</p>
<p>མཚམས་སུ་ཐོད་པ་དཀར་པོ་གནས་པའི་ཨུཏྤ་ལ་དང་ལྕགས་ཀྱུའོ། །</p>
<p>དེ་བཞིན་དུ་དེའི་དབུས་སུ་པདྨ་འདབ་མ་བཅུ་པ་ལ་མཁས་པས་ཡི་གེ་དགོད་པར་བྱ་བ་ཡིན་ནོ། །</p>
<p>དེའི་ལྟེ་བ་ལ་སྔགས་ཀྱི་མཆོག་འདི་བྲི་བར་བྱ་སྟེ། འདི་ལྟ་སྟེ། ཨོཾ་པྲ་སནྣ་ཏ་རེ་ཨ་མྲྀ་ཏ་མུ་ཁི་ཨ་མྲྀ་ཏ་ལོ་ཙ་ནེ་སརྦྦ་ཨརྠ་ས་དྷ་ནི་སྭཱ་ཧཱ། དབང་གི་སྔགས་འདི་བྲི་བར་བྱའོ། །</p>
<p>དེ་ནས་གདུག་པ་ཐམས་ཅད་ཟློག་པར་བྱེད་པའི་སྔགས་འདི་བཀའ་སྩལ་པ། ཨོཾ་སརྦྦ་མོ་ཧ་ནི་ཏཱ་རེ་ཏུཏྟཱ་རེ་ཏུ་རེ་སརྦ་དུཥྚཱ་ནཱཾ་མོ་ཧ་ཡ་མོ་ཧ་ཡ། བྷ་ག་བ་ཏི་སརྦྦ་དུཥྚཱ་ནཱཾ། བནྡྷ་བནྡྷ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། དེའི་དབུས་སུ་ཟླ་བ་བྱ་ཞིང་ཟླ་བའི་དབུས་སུ་བཞི་པའི་དང་པོ་ཟེ་བའི་དབྱིབས་སུ་ཟླུམ་པོའི་རྣམ་པ་བྲི་བར་བྱའོ། །</p>
<p>དེའི་དབུས་སུ་རྩི་བས་དྲུག་པ་བྱ་ཞིང་། དེ་ནས་སྔགས་རིག་པས་ཡི་གེ་དྲུག་ཧྲཱིཿའི་ཆོ་གས་ནང་དུ་ཆུད་པར་བྱས་ན་ཕ་རོལ་གྱི་དཔུང་ཐམས་ཅད་ལས་རྒྱལ་བ་སྒྲོལ་མ་འབྱུང་བ་ཞེས་བྱའོ། །</p>
<p>འདི་འབུམ་བཟླས་པས་ས་གཡོ་བ་དང་། རྒྱ་མཚོ་དང་མཚོ་ལ་སོགས་པ་བསྐམ་པར་འགྱུར་བ་དང་། དུག་བདུད་རྩིར་བྱེད་པར་འགྱུར་བ་དང་། བདུད་རྩི་ཡང་དུག་ཏུ་བྱེད་པར་འགྱུར་རོ། །</p>
<p>གྱོ་མོ་ལ་མངོན་པར་བསྔགས་ནས་སྟེང་དང་། འོག་དང་། ཕྱོགས་དང་། མཚམས་སུ་གཏོར་བ་བྱས་ན་ལྷ་ཐམས་ཅད་དང་། ལྷ་མ་ཡིན་དང་། གནོད་སྦྱིན་དང་། སྲིན་པོ་དང་། དྲི་ཟ་དང་། མིའམ་ཅི་དང་། ལྟོ་འཕྱེ་ཆེན་པོ་རྣམས་བཅིངས་པ་དང་། མཁའ་འགྲོ་མ་ཐམས་ཅད་ཀྱི་སྦྱོར་བ་འཕྲོག་པ་དང་། ཀླུ་ཐམས་ཅད་ཀྱི་དུག་འཕྲོག་པར་འགྱུར་རོ། །</p>
<p>གྱོ་མོ་ལ་ཡོངས་སུ་བཟླས་ནས་ཆུ་ལ་གཏོར་ན་རྒྱུན་ལས་བཟློག་ནས་འབབ་པར་འགྱུར་རོ། །</p>
<p>གྱོ་མོ་དེ་ཉིད་ཀྱིས་རྦ་རླབས་རེངས་པར་བྱེད་དོ། །</p>
<p>སྟེང་དུ་བལྟས་ནས་སྟོང་བཟླས་ན་ཆར་ཆེན་པོ་ཟློག་པར་བྱེད་དོ། །</p>
<p>ཕ་རོལ་གྱི་དཔུང་ལ་ཁ་བལྟས་ནས་སྟོང་བཟླས་པ་བྱས་ནས་གཡུལ་དུ་ཞུགས་ན་མཚོན་བརྒྱ་ཡིས་བསྣུན་ཀྱང་ན་བ་སྐྱེ་བར་མི་འགྱུར་ཏེ། མཚོན་གྱིས་ཆོད་པར་མི་འགྱུར་ཞིང་རྡོ་རྗེའི་ལུས་སུ་འགྱུར་བ་དང་། ངོ་མཚར་དུ་མ་བྱེད་པར་འགྱུར་བ་དང་། སྔགས་ཀྱི་རྒྱལ་པོས་བསྐུལ་བས་རྩེ་བར་འགྱུར་རོ། །</p>
<p>བདུན་པ་ལས་རྒྱས་པའི་འཁོར་ལོ་འབྱུང་བ་ཞེས་བྱ་བ་སྟེ་རབ་ཏུ་བྱེད་པ་གསུམ་པའོ།། །</p>
<p>།རབ་གནས་མཚན་ཉིད་བཟང་པོ་ནི། །</p>
<p>རིམ་པ་ཇི་ལྟར་བཤད་དུ་གསོལ། །</p>
<p>བཟླས་དང་བསམ་གཏན་མི་འཚལ་བས། །</p>
<p>སྦྱིན་སྲེག་ལས་ཆོ་ག་ཇི་ལྟར་ལགས། །</p>
<p>བཅོམ་ལྡན་རྡོ་རྗེ་སྙིང་པོ་བདག །ཆོས་ཀུན་གཅིག་ཏུ་བསྡུས་པ་ཡི། །</p>
<p>དགྱེས་པ་ཆེན་པོ་རྙེད་དཀའ་བས། །</p>
<p>བཀའ་དྲིན་གྱིས་ནི་བསྐྱབ་ཏུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>བསམ་གཏན་ལས་ཆོ་ག་ཇི་ལྟ་བར། །</p>
<p>བཤད་པར་བྱ་ཡིས་ལྷ་མོ་ཉོན། །</p>
<p>བསམ་གཏན་ཙམ་གྱིས་སྦྱོར་བས་ནི། །</p>
<p>ལས་རྣམས་ཐམས་ཅད་བསྒྲུབ་པར་བྱ། །</p>
<p>དེ་ལ་དང་པོར་ས་སྦྱང་བ་བཤད་པའི་ཕྱིར་བཀའ་སྩལ་པ། རྡོ་རྗེ་སེམས་དཔར་བསྙེམས་བྱས་ནས། །</p>
<p>ཁེངས་བཙས་གཉིས་མེད་ཡང་དག་གནས། །</p>
<p>འཇིག་རྟེན་གསུམ་རྒྱལ་གྱུར་ནས་ནི། །</p>
<p>བགེགས་རྣམས་ཐམས་ཅད་བསྐྲད་པར་བྱ། །</p>
<p>རྐང་པའི་དགོད་པ་ཅི་གསུངས་དང་། །</p>
<p>དེ་བཞིན་དུ་ནི་ལྷ་རྣམས་ཉིད། །</p>
<p>སྦྱིན་སྲེག་ལས་ནི་ཅི་གསུངས་དང་། །</p>
<p>ཐབ་ཁུང་གི་ནི་མཚན་ཉིད་དང་། །</p>
<p>དེ་ནས་ཕྱག་རྒྱ་སྦྱོར་བྱས་ནས། །</p>
<p>ཕྱི་ནས་དཀྱིལ་འཁོར་བྲི་བར་བྱ། །</p>
<p>ཁྲོ་བོ་རྣམ་པར་རྒྱལ་བ་ཞལ་གསུམ་པ་ཕྱག་དྲུག་པར་གྱུར་པ་བསྒོམས་ནས། ཁྲོ་བོའི་སྤྲིན་ཕྱུང་སྟེ། དེ་ཉིད་ཀྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འཁོར་དང་བཅས་པ་ལ་ཁྱེད་རྣམས་ཀྱིས་བྱིན་གྱིས་བརླབས་པའི་གནས་སུ་དགོངས་པ་མཛད་པ་དང་། སློབ་དཔོན་དང་དེའི་སློབ་མ་རྣམས་བསྲུང་བ་མཛད་དུ་གསོལ་ཞེས་བསྐུལ་ལོ། །</p>
<p>དེ་ནས་དེ་བསྡུས་ནས་ནང་དུ་བཅུག་སྟེ། རང་གི་སྙིང་གར་ཟླ་བ་ལ་རིགས་ཀྱི་བདག་པོའི་ལྟེ་བའི་ནང་དུ་ཧཱུྃ་གནས་པར་བྱས་ནས། དེ་ཡང་རྡོ་རྗེ་འཛིན་པའི་གཟུགས་རང་གི་རིག་མ་དང་། རྣལ་འབྱོར་མ་དང་། བཅོམ་ལྡན་འདས་ལྷན་ཅིག་དེ་བཞིན་གཤེགས་པ་ཐམས་ཅད་དང་གཅིག་ཏུ་འདྲེས་པར་གྱུར་པས་དང་པོའི་ཡི་གེ་གསུམ་གྱིས་བྱིན་གྱིས་བརླབ་ཅིང་། འདོད་པའི་བསྐོར་བ་བྱས་ནས་ལག་པ་གཡས་པས་རྡོ་རྗེ་གསོར་བར་བྱ་བ་དང་། གཡོན་པས་དྲིལ་བུ་སྒྲ་སྙན་པར་དཀྲོལ་བར་བྱའོ། །</p>
<p>རྐང་པའི་མཐིལ་དུ་ཧཱུྃ་ལས་རྡོ་རྗེ་འབར་བ་དགོད་པར་བྱ་ཞིང་། ཁྲོ་བོ་ཧཱུྃ་མཛད་ཀྱི་ང་རྒྱལ་གྱིས་བློ་དང་ལྡན་པས་དང་པོར་ཧཱུྃ་བརྗོད་པས་བསྐྲད་པར་བྱའོ། །</p>
<p>ལྷ་དང་། ལྷ་མ་ཡིན་དང་། གསང་བ་པ་གདུག་པ་ཅན་ཐམས་ཅད་ལ་ཁྲོ་བོའི་སྐུར་བསྒོམས་པས། ཚིག་འདི་དག་བརྗོད་པར་བྱ་སྟེ། གང་ཡང་ལྷ་དང་། ལྷ་མ་ཡིན་དང་། གནོད་སྦྱིན་དང་། སྲིན་པོ་དང་། ཡི་དགས་དང་། ཤ་ཟ་དང་། བརྗེད་བྱེད་དང་། འབྱུང་པོ་དང་། མཁའ་འགྲོ་མ་དང་། ལུས་སྲུལ་པོ་དང་། གནོན་པོ་མཐུ་ཆེ་ཞིང་རྫུ་འཕྲུལ་ཆེ་བ་རྗེས་སུ་འབྲང་བའི་འཁོར་དང་བཅས་པ་དང་། ནམ་མཁའ་ལྡིང་དང་། མི་འམ་ཅི་དང་། རིག་སྔགས་གྲུབ་པ་ཁྱེད་སོང་ཤིག །སའི་ཕྱོགས་འདིར་སློབ་དཔོན་ཆེ་གེ་མོ་ཞེས་བྱ་བའི་སློབ་མ་ཆེ་གེ་མོ་ཞེས་བྱ་བ་རྫོགས་པའི་བྱང་ཆུབ་ཐོབ་པར་བྱ་བའི་དོན་དང་། སེམས་ཅན་ཐམས་ཅད་བླ་ན་མེད་པའི་ཡེ་ཤེས་ཐོབ་པར་བྱ་བའི་ཕྱིར་དཀྱིལ་འཁོར་གྱི་རྒྱལ་པོ་ཆེ་གེ་མོ་ཞེས་བྱ་བ་འདྲི་བས་རྡོ་རྗེ་འཛིན་པའི་བཀའ་ཐོས་ནས་དེ་དག་མྱུར་བ་ཉིད་དུ་སོང་ཤིག །གང་ཞིག་མི་འགྲོ་བ་དེ་དག་ལག་ན་རྡོ་རྗེ་ཧཱུྃ་མཛད་ཁྲོས་པའི་གདོང་རབ་ཏུ་འབར་བ་ཀུན་ཏུ་འབར་ཞིང་རབ་ཏུ་འབར་བས་ཡེ་ཤེས་ཆེན་པོའི་རྡོ་རྗེའི་ཡེ་ཤེས་ཀྱི་རྡོ་རྗེས་མགོ་བོ་བརྒྱར་འགས་པར་འགྱུར་རོ་ཞེས་ལན་གསུམ་དུ་བརྗོད་དོ། །</p>
<p>རྡོ་རྗེ་ཆེན་པོ་ལག་པར་བཟུང་ནས་རང་གི་རྡོ་རྗེ་ལས་ཁྲོ་བོའི་སྐུ་བཏོན་ཏེ། རྡོ་རྗེའི་རྐང་པས་དཀྱིལ་འཁོར་གྱིས་ཀུན་ཏུ་བསྐོར་ཞིང་ཡོངས་སུ་བཅགས་པས་གདུག་པ་ཅན་ཐམས་ཅད་བསྐྲད་པར་བྱའོ། །</p>
<p>དེ་ལྟར་ས་ཡོངས་སུ་གཟུང་བ་ཡིན་ནོ། །</p>
<p>དེ་ནས་སའི་ལྷ་མོ་དགུག་པའི་སྔགས་ཀྱིས་བྱིན་གྱིས་བརླབ་པ་ལ་སོགས་པ་བྱ་ཞིང་། བླ་མ་ལ་ཕྱག་འཚལ་ནས་སྔགས་ཀྱི་མཁན་པོ་ཕྱག་འཚལ་ཏེ། ཕྱིས་སའི་ལྷ་མོ་གསེར་གྱི་ཁ་དོག་ཅན་བུམ་པ་ལག་ན་ཐོགས་པ་བཀུག་ཅིང་བཅུག་སྟེ་བཅིངས་ནས་དྲི་ཞིམ་པོ་ལ་སོགས་པའི་མཆོད་པ་ལྔ་པོ་རྣམས་ཀྱིས་ཡང་དག་པར་མཆོད་ཅིང་། ལྷག་པར་གནས་ནས་ཉེ་བར་བྱའོ། །</p>
<p>དེའི་དགུག་པའི་སྔགས་བཀའ་སྩལ་པ། ཨོཾ་ཨེ་ཧྱེ་ཧི་མ་ཧཱ་དེ་བཱི་པྲྀ་ཐི་བཱི་ལོ་ཀ་མཱ་ཏ་རེ། སརྦྦ་རཏྣ་སཾ་པུརྞྞེ་དི་བྱ་ལཾ་ཀཱ་ར་བྷཱུ་ཥི་ཏེ་ཧཱ་ར་ནཱུ་པཱུ་ར་ནི་རྒྷོ་ཥེ། བཛྲ་སཏྭ་པྲ་པཱུ་ཛི་ཏེ། གྲྀ་ཧཱི་ཏྭཱ་ཨི་ད་མརྒ་ཧོ་མ་ཀརྨྨ་སུ་སཱ་དྷ་ཡེ་ཏ། ཧཱི་ཧཱི་ཧཱི་ཧཱི་ཧྃ་སྭཱ་ཧཱ། སྔགས་འདིས་སྟ་གོན་ལ་གནས་པ་ལ་སོགས་པ་བྱས་ནས་ས་བྱུག་པ་བྱ་བའི་ཕྱིར་བཤང་བ་དང་གཅི་བ་ལ་སོགས་པ་བསང་གཏོར་བྱས་ཏེ་བྱུག་པར་བྱའོ། །</p>
<p>དེ་ནས་ཤ་ཆེན་གྱི་བདུག་པས་བདུག་པར་བྱའོ། །</p>
<p>བདུགས་མ་ཐག་ཏུ་མཆོད་ནས་དེ་ལ་དབུས་སུ་ཕྱག་རྒྱ་གཞག་པ་ནི་རིག་མ་རབ་ཏུ་གཞུག་པར་བྱའོ། །</p>
<p>ཅི་ལགས་བཅོམ་ལྡན་འདས་ལུགས་མ་དང་། འདུས་བྱས་པ་དང་། རི་མོ་སྣ་ཚོགས་དང་། ཤིང་ལ་སོགས་པ་ལས་བྱས་པའི་རིག་མའི་ལྷ་མོ་གཞུག་པར་བགྱི་ཞེས་གསུངས་སམ། བཅོམ་ལྡན་འདས་ཀྱིས་བཀའ་སྩལ་པ། གདོལ་པ་ལ་སོགས་པའི་མིའི་བུ་མོ་གཞུག་པར་བྱའོ། །</p>
<p>དེའི་དངོས་པོ་མེད་ན་གཞན་ཕལ་པ་མཆོག་གི་ཡན་ལག་ལ་ཧྲཱིའི་སྔགས་དགོད་པར་བྱའོ། །</p>
<p>ཡན་ལག་ཐམས་ཅད་ལ་ཞེས་བྱ་བ་ནི་སྙིང་ག་དང་། སྨིན་མཚམས་དང་། ལྐོག་མ་དང་། སྤྱི་བོ་རྣམས་སུ་ཧྲཱིཿདང་། བྷ་གའི་དབུས་སུ་བྷྲུྃ་དགོད་པར་བྱའོ། །</p>
<p>ཅི་བཅོམ་ལྡན་འདས་གོང་དུ་དེ་རྣམས་ཀྱི་དབུས་སུ་བྷུྃ་དགོད་པ་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཉོན་ཅིག །དབུས་ཀྱི་སྒྲས་ནི་ལྟེ་བར་གསུངས་སོ། །</p>
<p>དེར་བྷུྃ་དགོད་པར་བྱའོ། །</p>
<p>དེར་ཡི་གེ་བཀོད་ནས་སྤྱན་ལ་སོགས་པའི་གཟུགས་སུ་བསྒོམ་པར་བྱ་ཞེས་བཀའ་སྩལ་ཏོ། །</p>
<p>སྤྱན་གྱི་དབྱིབས་སུ་བསྒོམ་པར་བྱ་ཞིང་། །</p>
<p>དེར་བྲམ་ཟེ་མོའམ། དམངས་མོ་ཞི་བ་ལ་སྤྱན་གྱི་རྣམ་པ་ཞེས་བྱ་བ་ཁ་དོག་དཀར་མོ་རྒྱན་ཐམས་ཅད་ཀྱིས་བརྒྱན་པར་བསྒོམ་པར་བྱའོ། །</p>
<p>དབང་ལ་གདོལ་པ་མོ་སྒྲོལ་མ་ཁ་དོག་དམར་མོ་བསྒོམ་པར་བྱའོ། །</p>
<p>རྒྱས་པ་ལ་གར་མ་དང་རྒྱལ་རིགས་དག་གོས་དཀར་མོ་ཁ་དོག་སེར་མོའོ། །</p>
<p>དེ་ལྟར་ལས་ཀྱི་དབྱེ་བས་མཆོད་པ་ལྔས་མཆོད་དོ། །</p>
<p>མེ་ཏོག་སྙིམ་པར་གཞུག་པར་བྱ་ཞེས་བྱ་བ་ནི། དེའི་བྷ་ག་ལ་མེ་ཏོག་དང་། ཁུ་བ་གཞུག་པར་བྱའོ། །</p>
<p>དེ་ལྟར་སྦྱིན་སྲེག་གི་ས་སྦྱང་བར་བྱས་པ་ཡིན་ནོ། །</p>
<p>དཀྱིལ་འཁོར་གྱི་ཆོ་ག་ལ་ཡང་གཞན་ཕལ་པ་མཆོག་གི་བུ་མོར་རྟོགས་པར་བྱའོ། །</p>
<p>དཀྱིལ་འཁོར་གྱི་ཕྱིར་སྦྱིན་སྲེག་གི་ཆོ་ག་དེ་ཉེ་བར་བསྟན་པར་བྱ་སྟེ། གང་ལ་གསང་བ་ཆོས་ཀྱི་དཀྱིལ་འཁོར་དང་། ཕྱི་རོལ་གྱི་དཀྱིལ་འཁོར་ལ་ཡང་ཆོ་ག་འདིས་ཐིག་གདབ་པར་བྱ་ཞིང་། རྡུལ་ཚོན་གྱི་དཀྱིལ་འཁོར་དང་། གསང་བ་ཆོས་ཀྱི་དཀྱིལ་འཁོར་ཇི་སྙེད་པའི་རང་གི་དམ་ཚིག་སྟེ། འདི་སྐད་དུ་རྣལ་འབྱོར་གྱི་གནས་སུ་གྱུར་པའི་སའི་ཕྱོགས་སུ་ཐབ་ཁུང་བྱའོ་ཞེས་བཀའ་སྩལ་ཏོ། །</p>
<p>སྣ་ཚོགས་ལས་ནི་རབ་བསྒྲུབ་ཕྱིར། །</p>
<p>སྦྱིན་སྲེག་ལས་ནི་རབ་བཤད་བྱ། །</p>
<p>མེ་ནི་ལྷ་ཡི་ཁ་རུ་གསུངས། །</p>
<p>སྦྱིན་སྲེག་དེ་ཉིད་རྣམ་པར་གནས། །</p>
<p>སྦྱིན་སྲེག་གིས་ནི་ལྷ་རྣམས་ཚིམ། །</p>
<p>ཚིམ་ནས་དངོས་གྲུབ་རབ་ཏུ་སྩོལ། །</p>
<p>གང་ཞིག་སྔགས་ཀྱི་ལྷག་ཆད་དག །སྦྱིན་སྲེག་གིས་ནི་དེ་ཀུན་དགང་། །</p>
<p>སྐུ་གསུམ་མཆོག་གི་རྩེ་ལས་སྐྱེས། །</p>
<p>དེ་ཕྱིར་སྦྱིན་སྲེག་རབ་ཏུ་བསྔགས། །</p>
<p>གཙུབས་པ་ལས་ནི་བྱུང་བའི་མེས། །</p>
<p>དག་བྱེད་ལས་ནི་བྱེད་པར་འགྱུར། །</p>
<p>གདོལ་པའམ་དུར་ཁྲོད་སྐྱེས་པ་ནི། །</p>
<p>མི་དགེ་བ་ནི་རབ་ཏུ་བསྒྲུབ། །</p>
<p>ཟླུམ་པོ་དང་ནི་གྲུ་བཞི་དང་། །</p>
<p>ཟླ་ཕྱེད་དང་ནི་གྲུ་གསུམ་པ། །</p>
<p>རྡོ་རྗེའི་མཚན་མའི་མུ་རན་དང་། །</p>
<p>དཀྱིལ་འཁོར་གྲྭར་ནི་སྤྲོ་བར་བྱ། །</p>
<p>ཐབ་ཁུང་དབུས་སུ་གཙུག་ཏོར་དང་། །</p>
<p>ཆུ་སྐྱེས་རྡོ་རྗེ་རིན་ཆེན་དང་། །</p>
<p>པདྨ་གཞུག་པར་བྱ་བའོ། །</p>
<p>སྦྱིན་སྲེག་དེ་ཉིད་ཆོག་རིམ་པས། །</p>
<p>རྣལ་འབྱོར་ཇི་བཞིན་གནས་ནས་ནི། །</p>
<p>པུས་མོའི་ནང་དུ་ལག་པ་ཉིད། །</p>
<p>བླུགས་གཟར་མར་ཁུས་ཁྱབ་པས་ནི། །</p>
<p>དེ་བཞིན་དགང་གཟར་དགང་བླུགས་ཉིད། །</p>
<p>གཡས་སུ་སྦྱིན་སྲེག་ཡོ་བྱད་གཞག །གཡོན་དུ་ཆུ་ཡི་སྣོད་ཉིད་དེ། །</p>
<p>མདུན་དུ་མཆོད་ཡོན་སྣོད་ཉིད་དོ། །</p>
<p>ལས་ཀུན་བྱེད་པ་བཟླས་པས་ནི། །</p>
<p>བསང་གཏོར་དང་ནི་འཐོར་འཐུང་བྱ། །</p>
<p>ཐབ་ཁུང་ཀུན་དུ་ཀུ་ཤ་ཡི། །</p>
<p>རྩེ་མོ་དྲང་པོས་ཡོངས་སུ་བསྐོར། །</p>
<p>མེ་ནི་འབར་བར་རིག་ནས་ནི། །</p>
<p>མེ་ལྷ་སྤྱན་ནི་དྲང་བར་བྱ། །</p>
<p>སྔགས་འདིས་ཆོ་ག་བཞིན་དུ་གཡས་པའི་མཐེ་བོང་དང་། མེ་འཇིགས་པ་གཡོ་བས། ཨོཾ་ཨེ་ཧྱེ་ཧི་མ་ཧཱ་བྷཱུ་ཏ་དེ་པ་རྀ་ཥི་དྭི་ཛ་སཏྟ་མ་གྲྀ་ཧཱི་ཏྭཱ་ཧུ་ཏི་མ་ཧཱ་ར་མ་སྨིན་སནྣི་ཧི་ཏོ་བྷ་བ། ཨོྃ་ཨགྣེ་དཱི་པྱཱ་དཱི་པྱཱ་བི་ཤ་མ་ཧཱ་ཤྲི་ཡེ། ཧ་བྱ་ཀ་བྱ་བཱ་ཧ་ན་ཡ་སྭཱ་ཧཱ། མཆོད་པ་ལྔ་ལ་གཡོན་པའི་རྡོ་རྗེས་བསང་གཏོར་བྱ་ཞིང་། མེའི་ཕྱོགས་ནས་བཀུག་པ་ལྟོ་བ་འཕྱང་ཞིང་མིག་གསུམ་པ་དང་། ཞལ་བཞི་པ་དང་། ཕྱག་བཞི་པ་དང་། ཁ་དོག་དམར་ཞིང་རལ་པ་ཆེན་པོ་དང་། མེའི་དཀྱིལ་འཁོར་ལ་གནས་ཤིང་ལས་ཀྱི་འོད་ཟེར་གྱིས་བརྒྱན་པ་སྟེ། ལག་པ་དང་པོ་ན་མཆོག་སྦྱིན། གཉིས་པ་ན་བགྲང་ཕྲེང་། གཡོན་པ་ན་རིལ་བ་སྤྱི་བླུགས་ཉིད་དང་། གཉིས་པ་ན་དབྱིག་གུ་ཉིད། ཁ་དོག་དམར་པོས་རྣམ་པར་བརྒྱན་ཅིང་དྲང་སྲོང་གི་ཚོགས་ཀྱིས་ཡོངས་སུ་བསྐོར་བ་འདི་ལྟ་བུའི་གཟུགས་སུ་བསམས་ནས་ཐབ་ཁུང་གི་དབུས་སུ་གཞུག་པར་བྱའོ། །</p>
<p>དེའི་སྦྱིན་སྲེག་ཐམས་ཅད་ལ་ལན་གསུམ་གྱི་བར་དུ་སྲེག་བླུགས་སྦྱིན་ཏེ། དེ་ནས་འཐོར་འཐུང་བྱས་ནས་འབར་བའི་རྣམ་པས་ཐིམ་པར་བྱའོ། །</p>
<p>རིམ་པའི་སྦྱོར་བ་འདིས་ལྷ་རྣམས་མཁས་པས་ཚིམ་པར་བྱའོ། །</p>
<p>ཚིམ་པར་བྱས་ནས་བཟོད་པར་གསོལ་ཏོ། །</p>
<p>དངོས་གྲུབ་འདོད་པས་ཤེས་པར་བྱ་སྟེ། གདུགས་དང་། རྒྱལ་མཚན་དང་། རྡོ་རྗེ་དང་། བུམ་པ་དང་། པདྨ་དང་། ལྕགས་ཀྱུའི་དབྱིབས་དང་། རྩེ་གཅིག་པ་དང་། རྩེ་གཉིས་པ་དང་། རྩེ་གསུམ་པ་དང་། མཆོག་དང་། འབྲིང་དང་། ཐ་མ་དང་། ཁྱད་པར་དུ་གཡས་སུ་འཁྱིལ་བ་དང་། འབར་བའི་ཁ་དོག་དཀར་པོ་དང་། བཟང་པོའི་འཁྱིལ་བ་མཁས་པས་བརྟག་པར་བྱ་བ་དང་། བརྒྱ་བྱིན་གྱི་གཞུ་ལྟ་བུར་གཙང་བ་དང་། སྣུམ་པ་དང་། དབང་པོ་སྦས་པ་ལྟ་བུའི་འོད་དང་། ཀུ་སུམ་བྷ་དང་། བཻ་ཌཱུརྱ་ལྟ་བུ་དང་། དྲི་ཞིམ་པ་དང་། ཡིད་དུ་འོང་བ་དང་། གསེར་དང་། །</p>
<p>དངུལ་ལྟ་བུ་དང་། དུ་བ་མེད་པ་དང་། ཉི་མ་ལྟ་བུ་འབར་བ་དང་། དྲི་མ་མེད་པ་དང་། ཞི་བ་ལ་ཁ་དོག་དཀར་པོ་ལྟ་བུ་དང་། རྒྱས་པ་ལ་ནི་སེར་པོ་ལྟ་བུ་དང་། རྗེས་སུ་ཆགས་པ་ལ་ནི་དམར་པོ་མཆོག་དང་། མངོན་སྤྱོད་ལ་ནི་སྔོན་པོ་དང་། ནག་པོ་དང་། མེ་ལྕེ་མང་བ་དང་། དུ་བ་དང་། མེ་སྟག་ཐམས་ཅད་ཡང་དག་པར་ལངས་པ་དང་། ཆུང་ངུ་ཆུང་ངུར་འཆད་པ་དང་། མྱུར་བར་གཟི་བརྗིད་ཆུང་བ་དང་། ནག་པོ་དང་བཅས་པ་དང་། པ་ལ་ཤའི་མདོག་དང་། རྩེ་གསུམ་པ་དང་། ཉི་མ་ལྟ་བུ་ཉིད་དང་། དེ་བཞིན་དུ་བ་གླང་གི་མགོ་ལྟ་བུ་ཉིད་དང་། རོའི་དྲི་དང་། ཉའི་དྲི་དང་། བོང་བུའི་དང་། ཁྱིའི་དང་། རྔ་མོའི་ནི་བགེགས་དང་། བགེགས་མེད་པའི་འབར་བའི་མཚན་མ་མཚོན་པར་བྱ་བ་ཡིན་ནོ། །</p>
<p>མྱུར་བར་བཟླས་པ་དང་། བསྒོམ་པ་ལ་དགའ་བས་དེ་ལྟར་འགྲུབ་པར་འགྱུར་རོ། ཨོྃ་དང་པོ་དང་། སྭཱ་ཧཱ་མཐར་འགྲོ་བའི་སྔགས་བརྗོད་དོ། །</p>
<p>ཞི་བ་དང་། རྒྱས་པ་དང་། དབང་ལ་རྒྱུན་མི་འཆད་པར་དབྱངས་སྦྱར་བར་བྱ་ཞིང་། ཞི་བ་ལ་ཞི་བའི་ཡིད་དང་། རྒྱས་པ་ལ་ཚིམ་པས་མངོན་པར་འཕེལ་བར་འགྱུར་བ་དང་། དབང་ལ་དབང་གི་ཡིད་དང་། མྱོས་པར་བྱེད་ཅིང་ནང་གི་གུས་པ་དང་བཅས་པ་དང་། མངོན་སྤྱོད་ལ་ཧཱུྃ་དང་ཕཊ་ཀྱིས་ལུས་འབར་ཞིང་འབར་བ་དང་། འཇིག་རྟེན་གསུམ་བཟའ་བའི་སེམས་ཀྱི་ཆོ་གས་གནས་སོ། །</p>
<p>སྔགས་ཀྱི་ཡི་གེའི་རྐང་པ་ཡི། །</p>
<p>ནང་དུ་ཆུད་པས་བསྐུལ་བས་སྦྱར། །</p>
<p>གང་ཡང་ཁ་དང་ལྡན་པའི་ལྷ། །</p>
<p>སྣ་ཚོགས་ལས་ཀྱིས་མཆོད་པར་བྱ། །</p>
<p>སྦྱིན་སྲེག་ཆོ་ག་ཐམས་ཅད་ལ། །</p>
<p>སྔགས་ཀྱི་སྒྲུབ་པོས་ཆོ་ག་ཤེས་པས། །</p>
<p>དང་པོར་སྲེག་བླུགས་གང་བར་དབུལ། །</p>
<p>ཕྱི་ནས་ལས་ནི་བརྩམ་པར་བྱ། །</p>
<p>སྦྱིན་སྲེག་དེ་ཉིད་ཀྱིས་ནི་བསྐུལ། །</p>
<p>སྦྱིན་སྲེག་ཆོ་གའི་རིམ་པ་འདི། །</p>
<p>ཞི་བ་རྒྱས་པ་དབང་དང་ནི། །</p>
<p>ཁུ་བ་སྲིད་པའི་སྦྱིན་སྲེག་ལ། །</p>
<p>བཤང་གཅི་ཁྲག་དང་རྐང་དང་ནི། །</p>
<p>རུས་པ་ཤ་ཆེན་སྦྱིན་སྲེག་གི །ཐམས་ཅད་ལས་ནི་ཁ་བཀང་ཡིན། །</p>
<p>དེ་ནས་བཅོམ་ལྡན་འདས་རྣམ་པར་སྣང་མཛད་ཆེན་པོ་དེ་བཞིན་གཤེགས་པའི་རྡོ་རྗེ་ཡེ་ཤེས་ཀྱི་འཁོར་ལོ་སྒྲུབ་པའི་ཡེ་ཤེས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འཁོར་ལོ་ཐམས་ཅད་རབ་ཏུ་བསྒྲུབ་པའི་སྦྱོར་བའི་ལས་རྒྱས་པ་ཕྱི་དང་ནང་དུ་གྱུར་པ་འདི་བཀའ་སྩལ་པ། གང་གི་གང་ཡང་ལྷའི་འཁོར་ལོའི་དབུས་སུ་བཅུག་པ་དེའི་མཚན་དུ་བསྟན་པར་འགྱུར་བའི་རྡོ་རྗེའི་དཀྱིལ་འཁོར་ནི་མཁས་པས་བསྔགས་སོ། །</p>
<p>ཞི་བ་དང་། རྒྱས་པ་དང་། དབང་དང་། མངོན་སྤྱོད་ཀྱི་ལས་རྣམས་ལ་བདག་པོས་འཁོར་ལོའི་རྒྱལ་མོ་རྣམ་པར་བསྒོམ་པར་སྦྱོར་བར་བྱེད་དོ། །</p>
<p>བྷ་གའི་དབུས་སུ་ཟླ་བའི་དཀྱིལ་འཁོར་གང་བ་བསྒོམ་པར་བྱ་སྟེ། ཏཱྃ་ལས་སྐྱེས་པའི་ལྷ་མོ་སྒྲོལ་མ་མཐུ་ཆེན་མོ་སྒེག་པའི་རོས་ཡང་དག་པར་གནས་མ། ཞལ་བརྒྱད་མ། སྤྱན་གསུམ་མ། ཕྱག་བཅུ་དྲུག་མ། ཞལ་འཛུམ་པ། མ་ར་ཀ་ཏ་ལྟ་བུ། ལང་ཚོ་ཕུན་སུམ་ཚོགས་མ། ན་བཟའ་སྣ་ཚོགས་མན་པས་མ། དོ་ཤལ་དང་། རྐང་གདུབ་དང་། ལག་གདུབ་དང་། དཔུང་རྒྱན་དང་། རྣ་རྒྱན་དང་། སྐ་རགས་ཆེན་པོ་དང་། རྒྱན་སྣ་ཚོགས་ཀྱིས་བརྒྱན་མ། ཨུཏྤ་ལ་ཡིས་སྤྱི་བོ་བརྒྱན་མ། ཡ་བའི་མེ་ཏོག་ལྟ་བུར་མཆོག་མ། གཡོན་བརྐྱང་བས་གནས་སུ་བཞུགས་མ། སུམ་ཅུ་རྩ་གསུམ་གྱི་བདག་པོ་ཡང་འཇིགས་ཤིང་སྐྲག་པར་མཛད་ཅིང་། གཞན་ཡང་ཐལ་མོ་སྦྱོར་བ་དང་། འོད་ཟེར་དམར་པོ་ཉེ་བར་འབར་ཞིང་སངས་རྒྱས་ཀྱི་སྤྲིན་གྱིས་ཀུན་ཏུ་ཁྱབ་པར་སྤྲོ་བ་དང་། སེམས་ཅན་ཐམས་ཅད་ལམ་ལྟ་བུར་སྡུག་པར་རྣལ་འབྱོར་པས་བསྒོམ་པར་བྱས་ན་མྱུར་དུ་སངས་རྒྱས་ཉིད་ཐོབ་པར་འགྱུར་རོ། །</p>
<p>དང་པོ་ན་རལ་གྲིའོ། །</p>
<p>གཉིས་པ་ན་ཨུཏྤ་ལའོ། །</p>
<p>གསུམ་པ་ན་མདའོ། །</p>
<p>བཞི་པ་ན་རྡོ་རྗེའོ། །</p>
<p>ལྔ་པ་ན་ལྕགས་ཀྱུའོ། །</p>
<p>དྲུག་པ་ན་དབྱིག་པའོ། །</p>
<p>བདུན་པ་ན་གྲི་གུག་གོ། །</p>
<p>བརྒྱད་པ་ན་མི་འཇིགས་པའོ། །</p>
<p>གཡོན་པའི་དང་པོ་ན་ཐོད་པའོ། །</p>
<p>གཉིས་པ་ན་སྡིགས་མཛུབ་བོ། །</p>
<p>གསུམ་པ་ན་གཞུའོ། །</p>
<p>བཞི་པ་ན་ཁ་ཊྭ་གའོ། །</p>
<p>ལྔ་པ་ན་ཞགས་པའོ། །</p>
<p>དྲུག་པ་ན་མིའི་མགོ་བོའོ། །</p>
<p>བདུན་པ་ན་རིན་པོ་ཆེའོ། །</p>
<p>བརྒྱད་པ་ན་བུམ་པ་འཛིན་པའོ། །</p>
<p>གཡས་པའི་ཞལ་དང་པོ་ནི་སྔོན་པོའོ། །</p>
<p>གཉིས་པ་ནི་སེར་པོ་ཡང་དག་པར་འབར་བའོ། །</p>
<p>གཡོན་པའི་དང་པོ་ནི་དཀར་པོའོ། །</p>
<p>གཉིས་པ་ནི་ལྗང་གུ་དང་། བཻཌཱུ་རྱ་ལྟ་བུའོ། །</p>
<p>སྟེང་གི་ཞལ་ནི་རྣམ་པར་གཙིགས་ཤིང་། དུ་བའི་མདོག་དང་། འཇིགས་པ་ཆེན་པོ་དང་། ཁྲོ་གཉེར་ཤིན་ཏུ་འཇིགས་པར་བྱེད་པ། དངོས་གྲུབ་ཐམས་ཅད་སྦྱིན་པར་བྱེད་པ། དེ་ལྟར་ལྷ་མོ་བསྒོམ་པར་བྱའོ། །</p>
<p>དེ་ནས་སྟེང་གི་ཞལ་བོང་བུའི་རྣམ་པ་དང་། འདོད་པའི་གཟུགས་ཅན་མ། ཞབས་བཞི་པ། རྩེ་གསུམ་སྦྲུལ་གྱིས་བསྐོར་བ། དེ་བཞིན་དུ་ཧེ་རུ་ཀ་ཞེས་བྱ་བ་ངེས་པར་རྒྱུའི་མཆོག་བསྒོམ་པར་བྱའོ། །</p>
<p>བྷ་གའི་ནང་དུ་ཡཾ་ལས་རླུང་གི་དཀྱིལ་འཁོར་དུ་བའི་རྣམ་པར་བསམ་པར་བྱའོ། །</p>
<p>དེའི་སྟེང་དུ་ཟླ་བའི་དབུས་སུ་དྷཱིཿཡོངས་སུ་གྱུར་པ་ལས་འཇམ་པའི་དབྱངས་ཀྱི་གཟུགས་སུ་བདག་ཉིད་བསམས་ནས་དེའི་སྙིང་གར་ཨ་ལས་ཉི་མའི་དཀྱིལ་འཁོར་བསམས་ཏེ། དེ་ནས་ཉི་མའི་དཀྱིལ་འཁོར་ལས་འོད་ཟེར་ཕྱུང་སྟེ་ཆོ་ག་བཞིན་དུ་མཆོད་པར་བྱའོ། །</p>
<p>དེའི་སྟེང་དུ་ཧཱུྃ་འོད་ཟེར་ལྔ་དང་ལྡན་པ་བསམས་ནས་དེ་ཡོངས་སུ་གྱུར་པ་ལས་རྡོ་རྗེ་འཇིགས་བྱེད་ཞལ་དགུ་པ་མ་ཧེའི་གཟུགས་དང་། ཞབས་བཅུ་དྲུག་པ། ཕྱག་སུམ་ཅུ་རྩ་བཞི་པ། གཅེར་བུ་སྐུ་མདོག་ནག་ཅིང་གཟི་བརྗིད་ཆེན་པོ། ཐོད་པ་མཆོག་གིས་བརྒྱན་པར་མཛད་ཅིང་། འཇིགས་བྱེད་ཆེན་པོའི་སྟེང་གི་ལིང་ག་དང་། གཡོན་བརྐྱང་བས་བཞུགས་ཤིང་། གསུས་པ་ཆེ་བ་དང་། སྐུ་ཆེ་ཞིང་སྐྲ་སྟེང་དུ་འབར་བས་འཇིགས་པའི་རྣམ་པ་དང་། ཐོད་པའི་ཕྲེང་བའི་རྒྱན་གྱིས་བརྒྱན་པ། འཇིགས་པ་ཆེན་པོའི་དུས་ལྟ་བུར་སྒྲོགས་པ་དང་། སྐྱེས་པའི་པགས་པ་དང་། ཚིལ་དང་། ཁྲག་དང་། ཤ་དང་། །</p>
<p>ལྟོ་བའི་ཚིལ་དང་། རྐང་ཟ་བ་དང་། ཚངས་པ་དང་བཅས་པ་དང་། ཉེ་དབང་དང་། དྲག་པོ་ལ་སོགས་པའི་འཇིག་རྟེན་གསུམ་ཟ་བ་དང་། སྒྲ་ཆེར་བཞད་ཅིང་ལྕེ་ནར་བ་དང་། འཇིགས་པ་ཡང་འཇིགས་པར་མཛད་པ་བསམ་པར་བྱའོ། །</p>
<p>དང་པོ་ནི་མ་ཧེའི་གདོང་ངོ་། །</p>
<p>གཡས་པའི་རྭའི་ཞལ་གསུམ་ནི་སྔོན་པོ་དང་། དམར་པོ་དང་། སེར་པོ་སྟེ། །</p>
<p>ཁྲོ་གཉེར་དང་། ཞལ་གཙིགས་པའོ། །</p>
<p>གཡོན་པ་ནི་དཀར་པོ་དང་། དུ་བ་དང་། ནག་པོའོ། །</p>
<p>དེ་དག་གི་དབུས་སུ་ཞལ་ཤིན་ཏུ་དམར་བ་ཁྲག་འཛག་པའོ། །</p>
<p>དེའི་སྟེང་དུ་འཇམ་པའི་གཟུགས་ཤིན་ཏུ་སེར་ཞིང་ཅུང་ཟད་ཁྲོ་བ་དང་། བྱིས་པའི་རྒྱན་དང་། གཙུག་པུད་ལྔའི་མཆོག་དང་གཞོན་ནུ་སྟེ། །</p>
<p>དེ་ལྟར་བརྟན་པར་བྱས་ནས་ཤིན་ཏུ་མཉམ་པར་གཞག་པས་སྔགས་པས་བསྒོམ་པར་བྱའོ། །</p>
<p>དེ་ནས་གཡས་པའི་དང་པོ་ན་ནི་གྲི་གུག་གོ། །</p>
<p>གཉིས་པ་ན་ནི་འབིགས་བྱེད་སྐྱོང་བའོ། །</p>
<p>གསུམ་པ་ན་ནི་གཏུན་ཤིང་ངོ་། །</p>
<p>བཞི་པ་ན་ནི་ཆུ་གྲིའོ། །</p>
<p>ལྔ་པ་ན་ནི་ཀ་ཎ་ཡའོ། དྲུག་པ་ན་ནི་སྟ་རེའོ། །</p>
<p>བདུན་པ་ན་ནི་མདུང་ངོ་། །</p>
<p>བརྒྱད་པ་ན་ནི་མདའོ། །</p>
<p>དགུ་པ་ན་ནི་ལྕགས་ཀྱུའོ། །</p>
<p>བཅུ་པ་ན་ནི་དབྱིག་ཏོའོ། །</p>
<p>བཅུ་གཅིག་པ་ན་ནི་ཁ་ཊྭ་གའོ། །</p>
<p>བཅུ་གཉིས་པ་ན་ནི་འཁོར་ལོའོ། །</p>
<p>བཅུ་གསུམ་པ་ན་ནི་རྡོ་རྗེའོ། །</p>
<p>བཅུ་བཞི་པ་ན་ནི་རྡོ་རྗེ་ཐོ་བའོ། །</p>
<p>བཅྭ་ལྔ་པ་ན་ནི་རལ་གྲིའོ། །</p>
<p>བཅུ་དྲུག་པ་ན་ནི་ཅང་ཏེའུའོ། །</p>
<p>ཕྱག་གཡོན་པའི་དང་པོ་ན་ནི་ཐོད་པའོ། །</p>
<p>གཉིས་པ་ན་ནི་མགོ་བོའོ། །</p>
<p>གསུམ་པ་ན་ནི་ཕུབ་བོ། །</p>
<p>བཞི་པ་ན་ནི་རྐང་པའོ། །</p>
<p>ལྔ་པ་ན་ནི་ཞགས་པའོ། །</p>
<p>དྲུག་པ་ན་ནི་གཞུའོ། །</p>
<p>བདུན་པ་ན་ནི་རྒྱུ་མའོ། །</p>
<p>བརྒྱད་པ་ན་ནི་དྲིལ་བུའོ། །</p>
<p>དགུ་པ་ན་ནི་ལག་པའོ། །</p>
<p>བཅུ་པ་ན་ནི་དུར་ཁྲོད་ཀྱི་རས་སོ། །</p>
<p>བཅུ་གཅིག་པ་ན་གསལ་ཤིང་གིས་ཕུག་པའི་སྐྱེས་བུའོ། །</p>
<p>བཅུ་གཉིས་པ་ན་ནི་མེའི་ཐབ་ཁུང་ངོ་། །</p>
<p>བཅུ་གསུམ་པ་ན་ནི་ཐོད་པའོ། །</p>
<p>བཅུ་བཞི་པ་ན་ནི་སྡིགས་མཛུབ་བོ། །</p>
<p>བཅྭ་ལྔ་པ་ན་ནི་བ་དན་ལྕེ་གསུམ་པའོ། །</p>
<p>བཅུ་དྲུག་པ་ན་ནི་རླུང་གི་རས་སོ། །</p>
<p>གཉིས་ཀྱིས་ནི་གླང་པོའི་པགས་པ་འཛིན་པའོ། །</p>
<p>ཞབས་གཡས་པའི་འོག་ཏུ་ནི་མི་དང་། །</p>
<p>མ་ཧེ་དང་། གླང་དང་། །</p>
<p>བོང་བུ་དང་། རྔ་མོ་དང་། ཁྱི་དང་། ལུག་དང་། ཅེ་སྦྱང་ངོ་། །</p>
<p>ཞབས་གཡོན་པའི་འོག་ཏུ་ནི་བྱ་རྒོད་དང་། འུག་པ་དང་། ཁྭ་དང་། ནེ་ཙོ་དང་། ཁྲ་དང་། མན་ཏྲི་དང་། བྱ་རྒོད་ཆེན་པོ་དང་། བྱ་ལོང་ངོ་། །</p>
<p>དེ་ལྟར་གྱུར་པའི་རྡོ་རྗེ་འཇིགས་བྱེད་བསམ་གཏན་ནམ་འདྲིར་གཞུག་པར་བྱའོ། །</p>
<p>དེའི་འོག་ཏུ་དུར་ཁྲོད་ཆེན་པོ་སྲིན་པོ་དང་། ཞིང་སྐྱོང་བ་དང་། རོ་ལངས་དང་ལྡན་པ་དང་། གསལ་ཤིང་གིས་ཕུག་པའི་སྐྱེས་བུ་དང་། བསྲེགས་པའི་སྐྱེས་བུ་དང་། མདུང་གིས་ཕུག་པ་དང་། ཁྭ་དང་། བྱ་དུ་མ་དང་། ཁྱི་དང་ལྡན་པར་ཧ་ཧས་ཀུན་ཏུ་ཁྱབ་པར་བྱེད་པ་དེ་ལྟར་ཆོ་གས་རྣལ་འབྱོར་པས་བསྒོམ་པར་བྱའོ། །</p>
<p>དྲག་ཤུལ་གྱི་ལས་ཐམས་ཅད་རབ་ཏུ་གྲུབ་པར་བྱེད་པ་ཞེས་བྱ་བ་རྡོ་རྗེ་འཇིགས་བྱེད་ཆེན་པོ་འདི་བཅོམ་ལྡན་འདས་ཀྱིས་བཀའ་སྩལ་ཏོ། །</p>
<p>དེ་ནས་མཱྃ་ལས་ཡེ་ཤེས་སྐྱེས། །</p>
<p>འོད་ཟེར་ཅན་ནི་སྣང་བྱེད་དོ། །</p>
<p>རྟ་བདུན་དག་གི་ཤིང་རྟར་གནས། །</p>
<p>འབར་བའི་དཀྱིལ་འཁོར་འཇིགས་བྱེད་མ། །</p>
<p>ཞལ་གསུམ་མ་ལ་སྤྱན་གསུམ་མ། །</p>
<p>ཕྱག་དྲུག་མདོག་ནི་སེར་མོ་མཚུངས། །</p>
<p>གཡས་པ་སྔོན་པོར་གྱུར་པ་དང་། །</p>
<p>གཡོན་པ་ཀུན་ད་ཟླ་བ་མཚུངས། །</p>
<p>འོད་ཟེར་དུ་མའི་འོད་གསལ་མ། །</p>
<p>ཕྱོགས་བཅུ་སྲུང་བ་རྩོམ་པ་མོ། །</p>
<p>ཞལ་ནི་རྣམ་པར་འཛུམ་པ་དང་། །</p>
<p>སྒེག་ཅིང་ཤིན་ཏུ་ལང་ཚོ་བབ། །</p>
<p>སྣ་ཚོགས་གོས་ལ་སོགས་པ་དང་། །</p>
<p>རྒྱན་རྣམས་ཀུན་གྱིས་རྒྱན་བྱེད་མ། །</p>
<p>དབུ་རྒྱན་རྫོགས་པའི་སངས་རྒྱས་ལྔ། །</p>
<p>ཐོར་ཚུགས་མེ་ཏོག་དག་གིས་སྤྲས། །</p>
<p>གཡས་པའི་ཕྱག་ན་རྡོ་རྗེ་སྟེ། །</p>
<p>གཉིས་པ་ཁབ་ནི་སྐུད་པ་ཅན། །</p>
<p>གསུམ་པར་མདའ་ནི་གསོར་བ་སྟེ། །</p>
<p>གཡོན་པ་ལ་ནི་སྡིགས་མཛུབ་ཞགས། །</p>
<p>ཨ་ཤོ་ཀ་ཡི་ཡལ་ག་གཉིས། །</p>
<p>གསུམ་པ་ལ་ནི་གཞུ་ཉིད་དེ། །</p>
<p>ཀུན་དུ་འོད་ཟེར་སྣ་ཚོགས་ནི། །</p>
<p>སངས་རྒྱས་སྤྲིན་དང་འདྲ་བ་སྤྲོ། །</p>
<p>འདི་ནི་བསྒོམས་པ་ཙམ་གྱིས་ནི། །</p>
<p>སེམས་ཅན་རྣམས་ནི་དབང་དུ་སྡུད། །</p>
<p>རྡོ་རྗེ་སེམས་དཔའ་དེ་བཞིན་གཤེགས། །</p>
<p>བཅོམ་ལྡན་རྡོ་རྗེ་ཅན་གྱིས་གསུངས། །</p>
<p>ནམ་མཁའི་ཁམས་ཀྱི་ནང་སོན་པར། །</p>
<p>ཉི་མའི་དཀྱིལ་འཁོར་ངེས་བསམ་བྱ། །</p>
<p>བྃ་ལས་ཡོངས་གྱུར་ལྷ་མོ་ནི། །</p>
<p>ཁ་དོག་སེར་མོ་ཆེར་འབར་མ། །</p>
<p>ཞལ་གསུམ་མ་ལ་སྤྱན་གསུམ་ཉིད། །</p>
<p>ཁྲོ་བཅས་ཞལ་ནི་འཛུམ་པ་དང་། །</p>
<p>རྒྱན་རྣམས་ཀུན་གྱིས་ཤིན་ཏུ་བརྒྱན། །</p>
<p>ཕྱག་དྲུག་སར་བའི་ལང་ཅོ་མ། །</p>
<p>གཡས་པའི་ཕྱག་ན་རྡོ་རྗེ་དང་། །</p>
<p>གཉིས་བ་ན་ནི་དགྲ་སྟ་ཉིད། །</p>
<p>གསུམ་པ་ན་ནི་མདའ་གསོར་མ། །</p>
<p>གཡོན་པ་ན་ནི་སྡིག་མཛུབ་ཞགས། །</p>
<p>གཉིས་པར་ཤིང་ལོའི་རྔ་ཡབ་དང་། །</p>
<p>གསུམ་པར་གཞུ་ནི་འཛིན་པ་ཉིད། །</p>
<p>མེ་ཏོག་གིས་ནི་ཐོར་ཚུགས་དཀྲིས། །</p>
<p>པདྨ་དཀར་པོ་གནས་པ་དང་། །</p>
<p>འོད་ཟེར་དམར་པོས་བརྒྱན་པ་མ། །</p>
<p>ཁྲོ་བོ་འབར་བའི་སྤྲོ་བ་འབབ། །</p>
<p>ཁྲོ་བོ་འབར་བས་ཀུན་སྐྲག་ཅིང་། །</p>
<p>བསྲེགས་ཤིང་སྐྱེ་དགུ་གཟས་ཟིན་གང་། །</p>
<p>ཁྲོ་བོ་འབར་བས་སྨོན་པ་དང་། །</p>
<p>མི་བསྐྱོད་པ་ཡིས་མགོ་བོ་མནན། །</p>
<p>དཀར་པོ་རིགས་ལྔའི་སངས་རྒྱས་ཡང་། །</p>
<p>བདུད་རྩི་རབ་ཏུ་ཆར་འབེབས་པ། །</p>
<p>སྔར་བཞིན་གཡས་དང་གཞན་པའི་ཞལ། །</p>
<p>འདི་འདྲའི་སྒྱུ་མ་ཀུན་གཞིའི་ཕྱིར། །</p>
<p>དེ་ལྟར་རྣལ་འབྱོར་པ་ཡིས་བསྒོམ། །</p>
<p>ནད་ཐམས་ཅད་འཇོམས་པར་བྱེད་པའི་རི་ཁྲོད་མ་ཤིང་ལོ་ཅན་ཞེས་བྱ་བ་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་ཆེན་པོས་བཀའ་སྩལ་ཏོ། །</p>
<p>རྡོ་རྗེ་ཁྲོ་བོ་བསྒོམ་པ་ནི། །</p>
<p>ལྷ་མོ་སྐལ་བ་ཆེན་མོ་ཉོན། །</p>
<p>ཁྲོ་བོའི་སྐུར་ནི་བླངས་ནས་ནི། །</p>
<p>ཁྲོ་བོའི་རྒྱལ་པོ་བསྒོམ་པར་བྱ། །</p>
<p>ཞལ་བཞི་པ་ལ་ཕྱག་བཞི་པ། །</p>
<p>ཇི་སྲིད་དེ་བཞིན་ཕྱག་འབུམ་ཉིད། །</p>
<p>ཁྲོ་བོ་ཆེན་པོ་ལུས་དཀར་བ། །</p>
<p>དེ་མདོག་མཚོན་ཆ་འཛིན་མར་ནི། །</p>
<p>རྡོ་རྗེ་ཕག་མོ་བརྟག་པར་བྱ། །</p>
<p>དཔའ་བོ་ཐོད་པའི་ཕྲེང་བ་ཅན། །</p>
<p>ཐལ་བས་ལུས་ལ་བྱུགས་པ་དང་། །</p>
<p>ཕྱག་རྒྱ་ལྔ་ཡིས་རྣམ་པར་བརྒྱན། །</p>
<p>མདུང་རྩེ་རལ་པའི་ཅོད་པན་མཚན། །</p>
<p>ཞལ་གྱི་མཆེ་བ་ཅུང་ཟད་གཙིགས། །</p>
<p>ཡི་དགས་ཆེན་པོ་གདན་མཛད་པ། །</p>
<p>པདྨ་ཆེན་པོ་འདབ་བརྒྱད་པ། །</p>
<p>ཁ་དོག་དམར་པོ་མཉམ་འོད་དུ། །</p>
<p>རིག་མ་བཞི་དང་མཉམ་པར་ལྡན། །</p>
<p>སངས་རྒྱས་གཟུགས་བརྙན་ཉེ་བར་མཛེས། །</p>
<p>རྟ་ཡི་གཟུགས་སོགས་ཕྱག་བཞི་མ། །</p>
<p>ཞལ་བཞི་དང་ནི་སྦྲུལ་གྱིས་བརྒྱན། །</p>
<p>ཡི་གེ་ཡི་གེ་ཡང་དག་ལྡན། །</p>
<p>ཐོད་པར་བཞུགས་ཤིང་སྐུ་མདོག་དཀར། །</p>
<p>ཞལ་བཞི་ཡིས་ནི་རྣམ་པར་སྤྲས། །</p>
<p>ཡར་ལ་ཝས་རྣམ་པར་བརྒྱན། །</p>
<p>ཆོ་གས་ཇི་སྲིད་བསྒྲུབ་བྱ་བརྩམ། །</p>
<p>རླུང་སོགས་ཇི་ལྟར་རིམ་པས་ནི། །</p>
<p>དུ་བ་དམར་དང་སེར་དང་དཀར། །</p>
<p>བསམ་གཏན་འདིས་ནི་བལྟས་ཙམ་གྱིས། །</p>
<p>འོ་མའི་ཤིང་ལྟར་བུད་མེད་རྣམས། །</p>
<p>འཇུ་བར་འགྱུར་ཏེ་གཞན་དུ་མིན། །</p>
<p>ར་ཡི་ཡི་གེ་ཡང་དག་ལྡན། །</p>
<p>ཁ་དོག་དམར་པོ་ཕྱག་བཞི་མ། །</p>
<p>འབར་བའི་ཕྲེང་ཁྱབ་འཇིགས་མ་སྟེ། །</p>
<p>ཞལ་བཞི་ཝ་ཡི་གདོང་གིས་སྤྲས། །</p>
<p>ཧཱུྃ་གིས་བཀང་བ་ཉིད་ཀྱིས་ནི། །</p>
<p>རྡོ་རྗེ་ཕྲ་མོ་རྣམ་བསྒོམས་པས། །</p>
<p>སྣ་ཡི་རྩེ་མོར་རྫོགས་པ་ལས། །</p>
<p>བསྒྲུབ་བྱའི་ལུས་ལ་དགང་བར་བྱ། །</p>
<p>ཡན་ལག་ཚིགས་ནི་ཐམས་ཅད་ལ། །</p>
<p>སྣ་ཚོགས་རྡོ་རྗེ་ངེས་སྦྱར་བ། །</p>
<p>དེས་ནི་རྡོ་རྗེ་མཚོན་ཆ་ཡིས། །</p>
<p>འབར་བ་དང་ནི་ཁྲག་གི་ལུས། །</p>
<p>ཀུན་ཏུ་འཇིགས་པར་བྱེད་པར་ནི། །</p>
<p>རྡོ་རྗེ་མཁའ་འགྲོ་མ་ནི་བསྒོམ། །</p>
<p>ཨོྃ་བཛྲ་ཌཱ་ཀི་ནཱི་ཨ་མུ་ཀ་སྱ་རཀྟ་མཱ་ཀར་ཥ་ཡ་ཧཱུྃ་ཕཊ། །</p>
<p>འདིས་ནི་རིམ་པའི་རྣལ་འབྱོར་གྱིས། །</p>
<p>ཁྲག་ནི་འགུགས་པར་བྱེད་པའི་མཆོག །ལྷ་མོ་དེ་ལྟར་བཤད་པས་ནི། །</p>
<p>སྐེམས་པར་འདི་ལ་ཐེ་ཚོམ་མེད། །</p>
<p>དེ་ནས་དེ་ཉིད་ཀུན་རྫོགས་ནས། །</p>
<p>མ་ཧེའི་གཟུགས་ནི་འཇིགས་པ་མོ། །</p>
<p>སྐུ་མདོག་ནག་པོ་འཇིགས་ཆེན་པོ། །</p>
<p>ཞལ་བཞི་པ་དང་འཇིགས་པར་མཛད། །</p>
<p>ཕྱག་བརྒྱད་པ་དང་ཞབས་བཞིས་སྤྲས། །</p>
<p>རྡོ་རྗེ་གཏུན་ཤིང་རལ་གྲི་དང་། །</p>
<p>འཁོར་ལོ་དེ་བཞིན་ཅང་ཏེའུ་ཉིད། །</p>
<p>གཡོན་ན་ཁ་ཊྭཱྃ་ག་དང་ནི། །</p>
<p>ཐོད་པ་གཞུ་དང་ཞགས་པ་ཉིད། །</p>
<p>སྣ་ཚོགས་མཚོན་ཆ་འཛིན་པ་ཡི། །</p>
<p>རྡོ་རྗེ་ཁྲོ་བོ་ཡང་ནི་སྤྲོ། །</p>
<p>ཡིད་ཀྱིས་བསྒྲུབ་བྱའི་སྲུང་བ་ནི། །</p>
<p>ཆོ་ག་ཡིས་ནི་བཀུག་ནས་ནི། །</p>
<p>དེས་ནི་བསྒྲུབ་བྱ་རྣམ་པར་བསམས། །</p>
<p>ཞགས་པས་བཅིངས་ནས་ལྷོ་ཕྱོགས་སུ། །</p>
<p>རྡོ་རྗེ་ཁྲོ་བོས་དྲངས་ནས་ནི། །</p>
<p>རྡོ་རྗེ་གཞན་གྱིས་བརྡེག་པ་དང་། །</p>
<p>རལ་གྲི་ཡིས་ནི་དྲལ་བ་དང་། །</p>
<p>རྒྱུ་མ་ནར་ཞིང་མྱོས་པ་ཉིད། །</p>
<p>ཨོྃ་བཛྲ་རཱཀྵ་ས་བྷ་ཀྵ་ཡེ་ཏི་ཕཊ། །</p>
<p>དེ་ནས་ཁྱི་ཡི་གདོང་བྱས་ནས། །</p>
<p>རྡོ་རྗེ་སྲིན་པོ་བསྒོམ་པའོ། །</p>
<p>ཨོྃ་ཧྲཱིཿཥྚྲི་བི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། །</p>
<p>འདི་ནི་མ་ཧེའི་གདོང་གཤིན་རྗེའི་གཟུགས་ཀྱི་སྔགས་སོ། །</p>
<p>ཁྭ་དང་ཝ་དང་བྱ་རྒོད་ཀྱིས། །</p>
<p>ཐམས་ཅད་དུ་ནི་ཡོངས་སུ་བསྐོར། །</p>
<p>དེས་ནི་བཟའ་བ་ལྡན་པར་ནི། །</p>
<p>ཡིད་ཀྱིས་བསྐུལ་བར་བསྒོམ་པར་བྱ། །</p>
<p>རླུང་གི་དཀྱིལ་འཁོར་མཉམ་ཞོན་པར། །</p>
<p>རྡོ་རྗེ་མཆེ་བ་རྣམ་པར་བསམ། །</p>
<p>དེ་ཡི་རྒྱབ་ཏུ་ཞོན་པར་ནི། །</p>
<p>བསྒྲུབ་པར་བྱ་བ་ཡོངས་སུ་བརྟག །རྡོ་རྗེ་ཁྲོ་བོས་གཟིར་ནས་ནི། །</p>
<p>ལྷོ་ཡི་ཕྱོགས་སུ་ཁྱེར་བར་བྱ། །</p>
<p>རླུང་གི་དཀྱིལ་འཁོར་ལོ་མ་དང་། །</p>
<p>དེ་ཡི་ངེས་པར་རྐང་རྗེས་ས། །</p>
<p>རྡོ་རྗེའི་མགོ་བོ་རྐང་པར་ནི། །</p>
<p>དེ་ཡི་མིང་ནི་གཟུང་བས་ས་སྦ། །</p>
<p>དེ་ལྟར་བསྒོམ་པའི་སྦྱོར་བས་ནི། །</p>
<p>ཆོ་ག་ཡིས་ནི་ལས་རྣམས་བྱ། །</p>
<p>བརྒྱ་བྱིན་ཀྱང་ནི་སྐྲོད་བྱེད་ན། །</p>
<p>ས་ཡི་སྐྱེ་བོ་སྨོས་ཅི་དགོས། །</p>
<p>བྲམ་ཟེའི་སྐྲ་དང་དགེ་སྦྱོང་སྤུས། །</p>
<p>འུག་པའི་གཤོག་པ་དཀྲིས་ནས་ནི། །</p>
<p>དེ་མིང་སྔགས་ཀྱི་ནང་བཅུག་སྟེ། །</p>
<p>བྲིས་ནས་ས་ལ་སྦས་ནས་ནི། །</p>
<p>རྡོ་རྗེ་ཁྲོ་བོ་གཉིས་དག་གིས། །</p>
<p>འཐབ་པ་རུ་ནི་རྣམ་པར་བསམ། །</p>
<p>དེ་ལྟར་རྣམ་བསམ་སྦྱོར་བས་ནི། །</p>
<p>ཇི་ལྟར་འདོད་པས་སྡང་བར་བྱེད། །</p>
<p>ཙི་ཡི་ཡི་གེ་དང་ལྡན་པས། །</p>
<p>རྟའི་རྣམ་པའི་གདོང་དུ་བྱེད་པ་ནི་ཆང་འགུགས་པར་བྱེད་པ་ལ་མཆོག་སྟེ། སྐུ་མདོག་ལྗང་གུ་དང་། ཞལ་བཞི་པ་དང་། ཞབས་བཞི་པ་དང་། ཕྱག་བརྒྱད་པ་དང་། རྟ་མགྲིན་གྱི་རྒྱལ་པོ་ཆེན་པོ་དམ་པའི་དབང་ཕྱུག་འགྲུབ་པར་འགྱུར་རོ། །</p>
<p>དང་པོ་ནི་ལྗང་གུ་ལ་ཅུང་ཟད་སེར་བ་སྟེ། སྤྱན་གསུམ་པའོ། །</p>
<p>ཞལ་གཡས་པ་དང་། གཞན་པ་ནི་ནག་པོ་དང་དཀར་པོའོ། །</p>
<p>དེ་བཞིན་དུ་སྟེང་མ་ནི་རྟ་གདོང་སྟེ། རྣམ་པར་གཙིགས་ཤིང་ལྗང་གུའོ། །</p>
<p>གཡས་པ་ནི་བ་དན་ལྕེ་གསུམ་པ་འཕྱར་བའི་ཚུལ་ལོ། །</p>
<p>གཉིས་པ་ན་ནི་སྣ་ཚོགས་རྡོ་རྗེ། གསུམ་པ་ན་ནི་རལ་གྲི། བཞི་པ་ན་ནི་མདའོ། །</p>
<p>གཡོན་པ་ན་ནི་སྣ་ཚོགས་པདྨའོ། གཉིས་པ་ལ་ནི་འཕང་མདུང་། གསུམ་པ་ལ་ནི་མེ་ལོང་། །</p>
<p>བཞི་པ་ལ་ནི་གཞུའོ། །</p>
<p>གཡོན་བརྐྱང་བས་ཉི་མ་ལ་བཞུགས་ཤིང་གར་དང་བཅས་པ་དང་། སྲེད་མེད་ཀྱི་བུ་དང་། དབང་ཕྱུག་ཆེན་པོ་ལ་སོགས་པ་འགྱེལ་བར་འགྱུར་བ་དེ་ལྟར་སྔགས་པས་ཆོ་གས་བསྒོམ་པར་བྱའོ། །</p>
<p>བསྒྲུབ་བྱའི་ལྟེ་བར་ཡྃ་གི་རྣམ་པ་བསྒོམ་པར་བྱ་ཞིང་། མྃ་གི་རྣམ་པ་གྱུར་པ་ལས་ཆང་ལྟོ་བར་བསྒོམ་པར་བྱ་སྟེ། ཕྱིས་སྐྱུག་པར་བྱེད་པར་བལྟས་ན་ཆང་སྐྱུག་པར་འགྱུར་རོ། །</p>
<p>རླུང་གི་ཕྱོགས་སུ་སོང་སྟེ། དཀྱིལ་འཁོར་གྲུ་བཞི་པ་བྱས་ནས་དྲིའི་ཐིག་ལེ་བདུན་བློ་དང་ལྡན་པས་བྱ་ཞིང་། །</p>
<p>ཁམ་ཕོར་གྱིས་སྦ་བར་བྱའོ། །</p>
<p>དེར་རི་རབ་ཟུར་བརྒྱད་པ་རྭ་བརྒྱད་ཀྱིས་ཀུན་ཏུ་སྤྲས་པར་སྤྲུལ་ཏེ། སྤྲུལ་པའི་རྡོ་རྗེས་མནན་ནས་ཡའི་རྣམ་པ་རླུང་བདུན་པོ་ཀུན་གྱི་ས་བོན་དབུགས་རྔུབ་པས་ནང་དུ་སྦས་ཏེ། དབང་ཆེན་ལྃ་གིས་མཚན་པས་སའོ། །</p>
<p>དེ་ལྟར་སྦྱོར་བས་བསྒྲུབས་ན་འཇིག་པ་ལྟ་བུའི་རླུང་འཆིང་བར་བྱེད་དོ། །</p>
<p>པདྨ་འདབ་མ་བརྒྱད་པ་བསྒོམས་ནས། དེའི་འདབ་མ་ལ་ཀླུ་བདག་བརྒྱད་དང་། དབུས་སུ་འབར་བའི་འབར་བ་ཆེན་པོ་ཅན་བཀོད་ནས་རྡོ་རྗེ་ཁྲོ་བོའི་སྐུས་ཞབས་ཀྱི་མཐིལ་གྱིས་གཟིར་བར་བྱ་བ་དང་། ལྟོ་འཕྱེས་སྤྲིན་གྱི་ཆུ་གཏོར་བར་བྱེད་པ་དང་། ཧཱུྃ་གཉིས་ཀྱི་ནང་དུ་བཅུག་ནས་དབུས་སུ་ཀླུའི་ས་བོན་བཅུག་སྟེ་གཟིར་བར་བྱ་ཞིང་ཧཱུྃ་གིས་བཟླས་པ་བྱས་པས་ཆར་འབེབས་པར་འགྱུར་རོ། །</p>
<p>འཇིགས་པ་ཆེན་པོ་བྱེད་པའི་ཉི་མའི་མདོག་གི་འོད་ལྟར་ཤིན་ཏུ་དམར་བས་ཁ་གདངས་ནས་ནམ་མཁའ་ལ་བཞུགས་པ་དང་། ཧཱུྃ་འབར་བའི་ལྗགས་ཀྱིས་སྤྲིན་ལ་བལྡག་པ་དང་། རོལ་མཚོ་བདུན་ཡོངས་སུ་གང་བ་འགུགས་པ་དང་། དབུགས་རྔུབ་པ་དང་། དབུགས་འབྱིན་པས་རས་བལ་གྱི་ཕུར་མ་ལྟར་གཏོར་བ་དང་། དེ་ནས་རང་གི་ཕྱག་རྒྱའི་ཚོགས་འབར་བ་བཏོན་པས་སྐད་ཅིག་གིས་འདྲལ་བ་དང་། གཅོད་པ་དང་། ཧཱུྃ་གི་རྣམ་པས་སྡིགས་པར་བྱེད་དོ། །</p>
<p>སྟོན་ཀའི་དུས་ཀྱི་ནམ་མཁའ་ལྟ་བུ། མེའི་དཀྱིལ་འཁོར་ལ་གནས་པའི་མི་གཡོ་མགོན་དཔྲལ་བའི་ནང་ནས་བཏོན་ཏེ། རྣམ་པར་སྣང་མཛད་ཀྱི་གནས་སུ་ཕྱག་དྲུག་ན་རལ་གྲི་དང་། སྡིགས་མཛུབ་དང་། མདའ་དང་། ཞགས་པ་དང་། གཞུ་དང་། རྡོ་རྗེ་སྟེ། ཆར་རབ་ཏུ་འབེབས་ཤིང་ཁྲོ་བོ་གྲངས་མེད་པས་ཡོངས་སུ་བསྐོར་བས་བདུད་ལས་རྣམ་པར་རྒྱལ་བ་དང་། བགེགས་ཐམས་ཅད་བསྐྲད་པ་དང་། ཧཱུྃ་གི་སྒྲས་གང་བས་འཇིག་རྟེན་གསུམ་གང་བ་ཡང་འཇིག་པར་བྱེད་དོ། །</p>
<p>སྐྱེས་པའི་ཁྲག་དང་། རྐང་རྗེས་ཀྱིས་ལས་མིའི་གཟུགས་བྱས་ནས་མིག་ལ་མིའི་རུས་པའི་ཕུར་བུ་འོད་ཟེར་ཅན་གྱི་སྔགས་ལན་ཉི་ཤུར་མངོན་པར་བསྔགས་ཏེ། གདབ་པར་བྱ་ཞིང་བཏབ་མ་ཐག་ཏུ་དེ་ཚོགས་ཀྱི་བདག་པོའི་ཁར་བཅུག་ནས་རྒྱབ་ཏུ་རྡོ་རྗེ་གཏུན་ཤིང་གིས་བརྡུང་བར་བྱ་སྟེ། ཨོཾ་སུམྦྷ་ནི་སུམྦྷ་ཧཱུྃ་བཛྲ་མུ་ཥ་ལེ་ན་ཙཱུ་རྞཎ་ཡ་བིགྷྣའ་ན་ཧཱུྃ་ཕཊ། །</p>
<p>དེ་ལྟར་བསམ་གཏན་གྱི་ལས་ཀྱིས་སྐྱེས་པའི་བགེགས་ཟློག་པར་བྱེད་དོ། །</p>
<p>ནམ་མཁའ་ལྡིང་མིག་སྨན་གྱི་ཁ་དོག་ལྟ་བུ་ཀླུ་བརྒྱ་སྟོང་གིས་བརྒྱན་ཅིང་། ལུས་ལ་ཀླུ་བརྒྱད་དང་། བརྒྱ་སྟོང་གི་གདོང་དང་། ནམ་མཁར་གནས་པའི་བཀའ་སྤྲིན་དེ་རྣམས་ཀྱིས་ཐོས་ནས་སྤྲིན་གྱི་ཚོགས་ཀྱིས་ཆར་ཟློག་པར་བྱེད་དོ། །</p>
<p>ནམ་མཁའ་ལྡིང་གི་གཤོག་པའི་མདོག་སྔོན་པོ་ཡང་མཆུས་བསྣུན་པས་ཆུ་བོའི་ཚོགས་སྐེམས་པར་བྱེད་དོ། །</p>
<p>ཨོྃ་བཛྲ་ནཱ་རཱ་ཡ་ཎ་ནིརྦྦཱ་པ་ཡ་བ་ཧྣིནྣ་པཱ་ཙ་བཱམྦུ་མེ་གྷཻཿཧཱུྃ། ནམ་མཁའི་ཁམས་ཀྱི་ནང་སོན་པར། །</p>
<p>ཞལ་གསུམ་པ་ལ་སྤྱན་གསུམ་པ། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>སྟག་གི་པགས་པ་མནབས་པ་དང་། །</p>
<p>ཁ་དོག་དམར་པོ་གཟི་བརྗིད་ཆེ། །</p>
<p>ཉི་མ་ཤར་བའི་འོད་ལྟ་བུར། །</p>
<p>རལ་གྲི་ཉིད་དང་ཁ་ཊྭཱཾ་ག། །</p>
<p>གཞུ་དང་དེ་བཞིན་མདའ་ཉིད་དང་། །</p>
<p>ཤ་ཆེན་གྱི་ནི་ཐོད་པ་དང་། །</p>
<p>དེ་བཞིན་དུ་ནི་ཅང་ཏེའུ་ཉིད། །</p>
<p>ཞགས་པ་ཉིད་དང་ལྕགས་ཀྱུ་དང་། །</p>
<p>གཡོན་ན་ཨུཏྤལ་རྣམ་པར་སྤྲས། །</p>
<p>གཡོན་བརྐྱང་འཇིགས་པ་ཆེན་པོ་ནི། །</p>
<p>ཉི་མར་གནས་ཤིང་གར་དང་ལྡན། །</p>
<p>དམར་པོ་འབར་ཞིང་འཁྱིལ་བ་དང་། །</p>
<p>གོས་ནི་ཆེན་པོ་བླ་བྲེ་དང་། །</p>
<p>དུར་ཁྲོད་དུ་ནི་རབ་ཏུ་བྱ། །</p>
<p>ཧྲཱིཾཿལས་བྱུང་བའི་ལྷ་མོ་ནི། །</p>
<p>སྒྲོལ་མ་འཁོར་བ་སྒྲོལ་བ་མོ། །</p>
<p>དེ་ལྟར་བསྒོམས་པ་ཙམ་གྱིས་ནི། །</p>
<p>ཡོ་གིས་སངས་རྒྱས་ཉིད་ཐོབ་ན། །</p>
<p>དངོས་གྲུབ་གཞན་ལྟ་སྨོས་ཅི་དགོས། །</p>
<p>དེ་ནས་དབང་དུ་བྱ་འདོད་པས། །</p>
<p>མྱ་ངན་མེད་པའི་བརྒྱད་ལ་མྱ་ངན་མེད་པའི་འོག་ཏུ་སོང་སྟེ། གོས་དམར་པོས་བགོས་ནས་རྒྱན་ཐམས་ཅད་ཀྱིས་བརྒྱན་ཅིང་སྔགས་བཟླ་བར་བྱའོ། །</p>
<p>ཞལ་གསུམ་པའི་རྣལ་འབྱོར་ལ་གནས་ནས་བདག་ཉིད་ཁ་དོག་དམར་པོར་བསམས་ཏེ། ཕྱི་ནས་རང་གི་སྐུ་ལས་ཕྱག་གཉིས་མ་དམར་མོ་ལག་པས་ལྕགས་ཀྱུ་དང་། ཞགས་པ་འཛིན་མ་དབྱུང་བར་བྱའོ། །</p>
<p>དེས་བསྒྲུབ་བྱའི་སྙིང་དང་མགྲིན་པ་བཅིངས་ནས་དགུག་པར་བསམ་པར་བྱ་ཞིང་རང་གི་ལུས་ལ་ལྷ་མོ་དེ་གཞུག་པར་བྱའོ། །</p>
<p>བསྒྲུབ་བྱ་མྱོས་པས་གྱུར་ནས་དེའི་སྙིང་གར་སྔགས་ཀྱི་ཡི་གེ་བཅུ་ཁ་དོག་དམར་པོར་དགོད་པར་བྱ་སྟེ། ཡང་ན་བསྒྲུབ་བྱ་དང་ཡེ་ཤེས་ཀྱི་གཟུགས་ཀྱིས་ཡི་གེ་དེ་རྣམས་ལ་དེ་ཞུགས་པས་དེ་རྣམས་ལྷན་ཅིག་ཏུ་འདྲེས་པར་གྱུར་པར་བསམ་པར་བྱའོ། །</p>
<p>བསམ་གཏན་གྱི་སྦྱོར་བ་འདིས་ཉི་མ་བདུན་གྱིས་འཁོར་ལོས་སྒྱུར་བ་ཡང་ཇི་སྲིད་འཚོའི་བར་དུ་དབང་དུ་བྱེད་པར་ཐེ་ཚོམ་མི་ཟའོ། །</p>
<p>དེ་ནས་རྡོ་རྗེའི་བར་ཆད་བཟློག་པའི་དོན་དུ་བཀའ་སྩལ་པ། དཔལ་མཆོག་དང་པོའི་གཟུགས་སུ་བདག་ཉིད་ཞལ་གསུམ་པ། ཞབས་བཞི་དང་། ཕྱག་བཞི་པ། ཞལ་དམར་པོའི་འོད་ཟེར་འབར་བ། །</p>
<p>སྙེམས་མ་ལ་སོགས་པའི་ལྷ་མོ་བཞིས་ཡོངས་སུ་བསྐོར་བར་རྣམ་པར་བསམ་ནས་རྡོ་རྗེ་མཚོན་ཆ་མ་དང་། །</p>
<p>རྡོ་རྗེ་ཀཱི་ལི་ཀཱི་ལ་དང་། རྡོ་རྗེ་སྡུག་པ་དང་། །</p>
<p>རྡོ་རྗེ་སྙེམས་མའི་གཡས་ན་རྡོ་རྗེ་མདའ་འགེངས་ཤིང་འཛིན་པའོ། །</p>
<p>གཡོན་པ་བསྒྱིངས་ཤིང་རྐེད་པར་གཞག་པ་དང་། གཞུ་འཛིན་པར་བསམས་ཏེ། དེ་ནས་སེམས་དཔའ་ཕྱུང་སྟེ། སངས་རྒྱས་ཀྱི་མཛད་པའི་སྤྲིན་རྣམ་པ་ཐམས་ཅད་ཀྱིས་རྣམ་པར་སྤྲས་པའི་གཡས་ན་མི་འཇིགས་པ་སྦྱིན་པ་དང་། དབང་གི་ཐོད་རིན་པོ་ཆེ་འཛག་པ་ནམ་མཁར་སོན་པས་ནི་རྡོ་རྗེ་ཟློག་པར་བྱེད་དོ། །</p>
<p>ཨོྃ་མ་ཧཱ་སུ་ཁ་བཛྲ་ཏེ་ཛཿཧཱུྃ། དེ་ལྟར་ཤིན་ཏུ་དགའ་བའི་བཅིང་བ་བྱས་ནས་རྣལ་འབྱོར་བླ་ན་མེད་པར་བཤད་དོ། །</p>
<p>གང་ཞིག་རྣམ་པར་ཕྱེ་བས་གསོད་པར་བྱེད་པ་འདི་བཀའ་སྩལ་ཏོ། །</p>
<p>ཞི་བ་ལ་ནི་མཐའི་ཡ་དང་ནི་གཉིས་དང་། ཕྱི་ནས་ཡ་དབུ་མ་ཕྱི་བས་ཡིག་འབྲུ་ལྷག་མས་ཇི་ལྟར་བདེ་བས་སོ། །</p>
<p>ལྷ་མོ་དེ་ལྟར་བཤད་པས་ནི་ལས་ཐམས་ཅད་རབ་ཏུ་སྒྲུབ་པར་བྱེད་དོ། །</p>
<p>རབ་ཏུ་མྱོས་མ་དབང་དུ་བྱ་བར་འདོད་པས་ཡང་བརྒྱད་པ་ལ་ཀུ་རུ་ཀུལླེའི་རྣལ་འབྱོར་ལ་གནས་ནས་བསམ་གཏན་འདི་བྱའོ། །</p>
<p>མྱོས་བྱེད་ཀྱི་འབྲས་བུ་བཟའ་ཞིང་། དེ་ནས་ཀ་ཀཱ་མ་ཙི་ཀའི་ཁུ་བས་ཐིག་ལེ་བྱས་ནས་སྔགས་བཟླ་བར་བྱའོ། །</p>
<p>ཨོྃ་ཨ་མུ་ཀཱི་མེ་ཧྲཱིཿབ་ཤཱིབྷཱ་བ་ཏུ། ཁྲི་བཟླས་པས་འགྲུབ་པོ། །</p>
<p>དེ་ནས་དུག་གིས་ཟིན་པ་བསླང་བའི་ཕྱིར་རང་གི་སྙིང་ག་ན་པདྨ་འདབ་མ་བརྒྱད་པ་བསམ་པར་བྱའོ། །</p>
<p>དེའི་སྟེང་དུ་དབྱངས་ཀྱི་གསུམ་པ་འདབ་མ་བརྒྱད་ལ་ཁ་དོག་དཀར་པོ་བསམ་པར་བྱ་ཞིང་། བདག་ཉིད་ཡང་འོག་གི་ཀླུའི་གཟུགས་ཁ་དོག་དཀར་པོ་ཨིའི་བདུད་རྩི་འཛག་པར་བསམ་པར་བྱའོ། །</p>
<p>ཀླུ་དེའི་མིག་ལས་བདུད་རྩི་བྱུང་བས་དེར་བསྒྲུབ་པར་བྱ་བ་དེའི་ལུས་ལ་ལྟུང་བར་བསམ་པར་བྱའོ། །</p>
<p>བསམ་གཏན་གྱི་སྦྱོར་བ་འདིས་ཁམས་གསུམ་ཡོངས་སུ་གང་བའི་དུག་མེད་པར་བྱེད་དོ། །</p>
<p>དེ་ནས་ཟླ་བ་དང་ཉི་མ་རྣམ་པར་གཟུང་བར་འདོད་པས་སཱ་ལུ་བཏགས་པའི་བདག་ཉིད་ལས་ཟླ་བ་དང་ཉི་མ་བྱས་ཏེ། རྡོ་རྗེའི་ཆུ་ལ་གཞུག་པར་བྱ་ཞིང་སྔགས་བཟླ་བར་བྱའོ། །</p>
<p>ཨོྃ་ཙན་དྲཱརྐཀ་མཱ་ཙ་ལ་མ་ཙ་ལ་ཏིཥྛ་ཏི ཥྛི་ཧེ་བཛྲ་ཡ་སྭཱ་ཧཱ། བྱེ་བ་ཕྲག་དྲུག་བཟླ་བར་བྱ་སྟེ། ཕྱི་ནས་ལས་འདི་ཡང་དག་པ་བརྩམ་པར་བྱའོ། །</p>
<p>ཟླ་བ་དང་ཉི་མ་དག་གནས་ཤིང་ཉིན་མཚན་བྱེ་བྲག་མེད་པར་གནས་པར་འགྱུར་རོ། །</p>
<p>ཕ་རོལ་གྱི་སྡེ་རྣམ་པར་གཞིག་པའི་ཕྱིར་བསྒྲུབ་པར་བྱ་སྟེ། ཁ་ཊི་ཀཱ་དང་། བདུད་རྩི་ལྔ་དང་། ཀུཊྞཱ་ར་ཚིནྣ་དང་ལྷན་ཅིག་བཏགས་ལ་རིལ་བུ་བྱའོ། །</p>
<p>ཨོྃ་བཛྲ་ཀརྟྟ་རི་ཧེ་བཛྲཱ་ཡ་སྭཱ་ཧཱ། དངོས་གྲུབ་ཀྱི་དོན་དུ་བྱེ་བ་བཟླས་ཤིང་དེ་གྲུབ་ན་བསྒྲུབ་བྱ་རིལ་བ་སྤྱི་བླུགས་ཀྱི་མགྲིན་པ་བསྐོར་ནས། བཅག་ན་དགྲ་ཐམས་ཅད་ཀྱི་མགོ་འཆད་པར་འགྱུར་རོ། །</p>
<p>ལྷ་དགས་པར་འདོད་པས་ཐིག་ལེ་བསྒྲུབ་པར་བྱ་སྟེ། རྡོ་རྗེ་བཅིངས་པས་རྡོ་རྗེ་ཅན་གྱི་མེ་ཏོག་བསྒྲུབས་ཏེ། སྟ་རེས་བཅད་པ་དང་བསྲེགས་ནས་ཉི་མ་གཟས་ཟིན་པ་དང་མི་བསྐྱོད་པ་དང་བཏག་པར་བྱ་ཞིང་། བཏགས་ནས་དགྲ་སྟ་བྱ་སྟེ། དེ་རྡོག་པས་མནན་ནས་སྔགས་བཟླ་བར་བྱའོ། །</p>
<p>ཨོྃ་བཛྲ་ཀུཊྛཱ་ར་སྤཱ་ཊ་ཡ་སྥ་ཊ་ཡ་ཕཊ་ཕཊ་སྭཱ་ཧཱ། དངོས་གྲུབ་ཀྱི་དོན་དུ་བྱེ་བ་བཟླས་ལ། ཕྱི་ནས་ཐིག་ལེ་བྱས་ན་གང་ལ་ཕྱག་བྱས་པ་དེ་འགས་སོ། །</p>
<p>དེ་ནས་ཆར་གྱི་རབ་ཏུ་སྦྱོར་བ་བཤད་པར་བྱ་སྟེ། ཨོྃ་ཨཱ་ཕུཿ། ཡི་རྣམ་པའི་ཆོ་ག་ལྟར་མཐའ་ཡས་ཀྱི་གཟུགས་བརྙན་བྱས་ལ་བདུད་རྩི་ལྔས་ནི་བླུགས་པར་བྱའོ། །</p>
<p>མེ་ཏོག་ནག་པོས་ནི་མཆོད་པར་བྱ། ཀླུ་འདུལ་བའི་ཁུ་བས་ནི་བྱུག་པར་བྱ། གླང་པོ་ཆེའི་ཆང་གིས་ནི་མགོ་བོ་བྱུག་པར་བྱ། ཁམ་ཕོར་ཁ་སྦྱར་དུ་ནི་གཞག་པར་བྱ། བ་ནག་པོའི་འོ་མས་ནི་དགང་བར་བྱ། གཞོན་ནུ་མ་ནག་མོས་བཀལ་བའི་སྐུད་པས་ནི་དཀྲི་བར་བྱ། རླུང་གི་ཕྱོགས་སུ་རྫིང་བུ་བྱས་ནས་དེར་མཐའ་ཡས་གཞག་པར་བྱ། དེའི་འགྲམ་དུ་ཆོ་གས་དཀྱིལ་འཁོར་བཞེངས་པར་བྱ། དེའི་དབུས་སུ་མཐའ་ཡས་གཞག་པར་བྱའོ། །</p>
<p>མཐའ་ཡས་མནན་པའི་ཀྱེའི་རྡོ་རྗེ་བྲི་བར་བྱ་སྟེ། ཞལ་བརྒྱད་པ། ཞབས་བཞི་པ། ཕྱག་བཅུ་དྲུག་གིས་བརྒྱན་པ། སྤྱན་ཉི་ཤུ་རྩ་བཞི་པར་བསྒོམ་པར་བྱའོ། །</p>
<p>ཕྱིས་ནི་སློབ་དཔོན་ནང་གིས་ས་མ་རུངས་པའི་སེམས་ཀྱིས་དབེན་པའི་གནས་སུ་སྔགས་བཟླ་བར་བྱའོ། །</p>
<p>ཨོཾ་གྷུ་རུ་གྷུ་རུ། གྷུ་ཊ་གྷུ་ཊ། ཤ་མ་ཤ་མ། གྷ་ཊ་གྷ་ཊ། གྷོ་ཊ་ཡ་གྷོ་ཊ་ཡ། ཨ་ནནྟ་ཀྵོ་བྷ་ཀ་རཱ་ཡ། ནཱ་གཱ་དྷི་པ་ཏ་ཡེ། ཧེ་ཧེ་རུ་རུ་ཀྃ། སཔྟ་པཱ་ཏཱ་ལ། ག་ཏནྟཱ་གཱ་ནཱ་ཀཪྵ་ཡ། བརྵ་ཡ། གརྫ་ཡ། ཏརྫ་ཡ། ཕུཿཕུཿཕུཿཕུཿཕུཿཕུཿཕུཿཕུཿཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། གལ་ཏེ་ཆར་མི་འབབ་ན་དེའི་ཚེ་སྔགས་འདི་བཟློག་ནས་བཟླས་ན་ཆར་འབབ་པར་འགྱུར་རོ། །</p>
<p>གལ་ཏེ་མི་འབབ་ན་དེའི་ཚེ་མགོ་ཨརྫ་ཀའི་དོག་པ་ལྟར་འགས་པར་འགྱུར་རོ། །</p>
<p>སྤྲིན་དྲལ་བར་འདོད་པས་དེའི་ཚེ་དུར་ཁྲོད་ཀྱི་རས་ལ་སྔགས་འདི་བྲི་བར་བྱའོ། །</p>
<p>ཨོྃ་ཏརྫྫ་ཡ་ཏརྫ་ཡ། ཤྨ་ཤཱ་ན་པྲི་ཡཱ་ཡ་ཕཊ་སྭཱ་ཧཱ། དཔལ་ཡང་དག་པར་སྦྱོར་བ་ལས་བྱུང་བའི་རྒྱུད་ཀྱི་རྒྱལ་པོ་ཆེན་པོ་ལས་ལས་ཐམས་ཅད་ཀྱི་བསམ་གཏན་འབྱུང་བ་ཞེས་བྱ་བ་བརྟག་པའི་རྒྱལ་པོ་སྟེ་བདུན་པའོ།། །</p>
<p>།གཞན་དུ་མཚན་ཉིད་མཚོན་པ་ནི། །</p>
<p>བཅོམ་ལྡན་བདག་ནི་ཉེན་པར་འཚལ། །</p>
<p>དེ་ཉིད་བཞི་ནི་མི་འཚལ་བས། །</p>
<p>བདེ་བ་ཆེན་པོས་བཤད་དུ་གསོལ། །</p>
<p>འཁོར་བ་སྒྲོལ་བའི་མཚན་ཉིད་ཀྱི། །</p>
<p>ཇི་ལྟར་དེ་ཉིད་རྡོ་རྗེ་ཉོན། །</p>
<p>དང་པོར་རྡོ་རྗེའི་དེ་ཉིད་དེ། །</p>
<p>དྲིལ་བུ་ཡང་ནི་གཉིས་པ་ལ། །</p>
<p>གསུམ་པ་ལ་ནི་ཕྲེང་བ་ཉིད། །</p>
<p>བཞི་པར་ཡེ་ཤེས་མཚན་ཉིད་དོ། །</p>
<p>དེ་ཉིད་བཞི་ཡི་རྦ་རླབས་ལས། །</p>
<p>ཕ་རོལ་འདོད་པ་འདྲེན་པའོ། །</p>
<p>དབུས་སུ་རྣམ་པར་སྣང་མཛད་མགོན། །</p>
<p>ཤར་དུ་མི་བསྐྱོད་དེ་བཞིན་ཡང་། །</p>
<p>རིན་ཆེན་ལྷོ་ཡི་རྭ་ལའོ། །</p>
<p>འོད་དཔག་མེད་ནི་ནུབ་ཏུ་དགོད། །</p>
<p>བྱང་དུ་དོན་ཡོད་གྲུབ་པ་སྟེ། །</p>
<p>རྭ་ལྔ་རྣམས་ཀྱི་ལྷ་ཉིད་དོ། །</p>
<p>པདྨར་བྱང་ཆུབ་ཡན་ལག་བརྒྱད། །</p>
<p>ས་ཇི་ལྟ་བར་གཞག་པར་བྱ། །</p>
<p>ཕྱག་ན་པདྨ་བྱམས་པ་དང་། །</p>
<p>ནམ་མཁའ་ཀུན་དུ་བཟང་པོ་བཞིན། །</p>
<p>གནོད་སྦྱིན་དབང་པོ་འཇམ་དཔལ་དང་། །</p>
<p>རྣམ་པར་སེལ་དང་ས་ཉིད་ཀྱང་། །</p>
<p>ལྷ་རྣམས་བརྒྱད་པོ་འདི་རྣམས་ཀྱིས། །</p>
<p>ས་ཇི་ལྟ་བར་གཞག་པར་བྱ། །</p>
<p>དབུས་སུ་སྐབས་གསུམ་སྒོ་ང་ལ། །</p>
<p>ཡེ་ཤེས་ལྷ་ནི་ཐིམ་པར་བྱ། །</p>
<p>པདྨར་ལྷ་མོ་བརྒྱད་པོ་རྣམས། །</p>
<p>ཇི་བཞིན་གནས་སུ་སྦྱར་བར་བྱ། །</p>
<p>རྡོ་རྗེ་ལྕགས་ཀྱུ་ལ་སོགས་བཞི། །</p>
<p>དེ་བཞིན་རྩེ་ནམ་ཕྱོགས་བྲལ་ལོ། །</p>
<p>རྭ་ལ་མཁའ་འགྲོ་མ་ལྔ་སྟེ། །</p>
<p>དབུས་སུ་ཡེ་ཤེས་མིང་ཅན་ཏེ། །</p>
<p>ཤར་དུ་རྡོ་རྗེ་མཁའ་འགྲོ་མ། །</p>
<p>བྱང་དུ་དྲག་མོའི་མིང་ཅན་ཏེ། །</p>
<p>རོ་ལངས་མ་ནི་ཕྱོགས་ཀྱི་མཐར། །</p>
<p>གཏུམ་མོ་ལྷོ་ཡི་དབང་ཕྱུག་མ། །</p>
<p>རྡོ་རྗེའི་དེ་ཉིད་ལྷ་རྣམས་སུ། །</p>
<p>མཁས་པས་ཤེས་པར་བྱ་བ་ཡིན། །</p>
<p>གང་ཕྱིར་དེ་ཉིད་རྡོ་རྗེ་ཡི། །</p>
<p>རྡོ་རྗེའི་བདག་ཉིད་བདག་སེམས་ལ། །</p>
<p>རྡོ་རྗེ་སྙིང་ཅན་རྣལ་འབྱོར་པ། །</p>
<p>རྡོ་རྗེ་སེམས་ནི་བྱེད་དུ་གཞུག །རྡོ་རྗེ་དག་པ་བསྟན་པར་བྱ། །</p>
<p>རྡོ་རྗེ་ཆོས་ལ་བརྩོན་པའི་ཡིད། །</p>
<p>རྡོ་རྗེ་དེ་ཉིད་ཅན་ཀུན་རྣམས། །</p>
<p>རྡོ་རྗེ་ལས་ལ་མངོན་པར་འགྲོ། །</p>
<p>རྡོ་རྗེ་སྤྲོ་བའི་སྦྱོར་བ་ཡིས། །</p>
<p>རྡོ་རྗེ་སེམས་ཅན་འཁོར་བ་སྒྲོལ། །</p>
<p>རྡོ་རྗེ་དགུག་པའི་རྣལ་འབྱོར་དང་། །</p>
<p>རྡོ་རྗེ་རེངས་པའི་རྣལ་འབྱོར་རིག །མུན་པ་ལྟ་བུའི་ཉོན་མོངས་པ། །</p>
<p>རྣམ་ཤེས་མར་མེ་དང་ལྷན་ཅིག །ཡེ་ཤེས་རྡོ་རྗེས་གཞོམ་པར་བྱ། །</p>
<p>སྣང་བའི་ཕྱོགས་ནི་འཐོབ་བའོ། །</p>
<p>རྡོ་རྗེས་བསྒྲུབས་པ་ཐམས་ཅད་ལ། །</p>
<p>རྡོ་རྗེའི་བདག་ཅེས་བསྟན་པ་ཡིན། །</p>
<p>རྡོ་རྗེ་ཆོས་ཀྱི་སྙིང་པོ་ཅན། །</p>
<p>རྡོ་རྗེ་ཐར་པའི་ལྷུར་ལེན་པ། །</p>
<p>རྡོ་རྗེ་པདྨ་རྣམ་མནན་ཏེ། །</p>
<p>བསྒྲུབ་བྱ་དེ་ཉིད་ཐམས་ཅད་ནས། །</p>
<p>རྡོ་རྗེ་པདྨ་ཀུན་ཞུགས་པ། །</p>
<p>རྣམ་པར་མཁས་པས་བསྒྲུབ་པར་བྱ། །</p>
<p>རྡོ་རྗེ་དྲིལ་བུའི་མཚན་ཉིད་ནི། །</p>
<p>རྡོ་རྗེ་འཛིན་པའི་རྒྱལ་པོ་ཉོན། །</p>
<p>ཤེས་རབ་དཀྲོལ་བའི་དེ་ཉིད་ནི། །</p>
<p>ལྷ་ནི་ཀུན་གྱིས་ཐོས་པར་འགྱུར། །</p>
<p>ཆ་གསུམ་གསལ་བར་གཟུང་བ་ལ། །</p>
<p>སྐ་རགས་བྱས་པ་བཟང་པོ་ཉིད། །</p>
<p>ཞི་བ་ཨུཏྤལ་ཀུ་མུ་ཏ། །</p>
<p>རིན་ཆེན་པདྨ་རྣམ་པར་གནས། །</p>
<p>ཕྱོགས་མཚམས་བརྒྱད་པའི་དབུས་སུ་ནི། །</p>
<p>དགུ་པ་ལ་ནི་སངས་རྒྱས་ཉིད། །</p>
<p>ལྷ་དགུ་ལ་སོགས་རྩེ་མོ་ནི། །</p>
<p>ལྷ་རྣམས་དགུ་ཡིས་བྱིན་གྱིས་བརླབས། །</p>
<p>ཆུ་སྲིན་ཁ་ལས་བྱུང་བ་ཡི། །</p>
<p>རྩེ་མོ་འོད་ཟེར་ཟླ་བར་གནས། །</p>
<p>རྩེ་མོ་དགུ་པ་རྣམ་པར་བཤད། །</p>
<p>ཡེ་ཤེས་རྡོ་རྗེ་འགྲོ་བ་འདོན། །</p>
<p>ནམ་མཁའི་ཁམས་ཀྱི་མཐར་ཐུག་པར། །</p>
<p>བྱང་ཆུབ་སྙིང་པོར་རྣམ་པར་གནས། །</p>
<p>ཕྱོགས་བཅུ་ཐམས་ཅད་རིག་པའི་གནས། །</p>
<p>འཇིག་རྟེན་ཁམས་ནི་མཐའ་ཡས་པ། །</p>
<p>ཕྱོགས་ནི་བརྒྱད་ཅེས་བྱ་བར་ནི། །</p>
<p>ལྷ་མོ་བརྒྱད་དུ་རབ་ཏུ་གྲགས། །</p>
<p>ཡི་གེ་བརྒྱད་ཀྱི་ས་བོན་ནི། །</p>
<p>ཕྱོགས་ནི་བརྒྱད་དུ་རྣམ་པར་དགོད། །</p>
<p>ཤར་དུ་ལྷ་མོ་སྒྲོལ་མ་སྟེ། །</p>
<p>བྱང་དུ་ཡང་ནི་གོས་དཀར་མོ། །</p>
<p>ནུབ་ཀྱི་ཕྱོགས་སུ་མཱ་མ་ཀཱི། །</p>
<p>ལྷོ་རུ་ཡང་ནི་སངས་རྒྱས་སྤྱན། །</p>
<p>གསེར་དང་སྦྲང་རྩི་གཟི་བརྗིད་མ། །</p>
<p>རྡོ་རྗེ་ཕྲེང་བ་བཞི་པའོ། །</p>
<p>ནང་གི་གཟུགས་ནི་ནམ་མཁའ་སྟེ། །</p>
<p>གཟུགས་ཀྱིས་གང་བ་གཟི་བརྗིད་ཅན། །</p>
<p>པདྨ་ཁ་ཕྱེ་ལས་བྱུང་བ། །</p>
<p>གཟུགས་མེད་སྲིད་པའི་གནས་སུ་ནི། །</p>
<p>ཤེས་རབ་བདུད་རྩི་བུམ་པ་ལྟར། །</p>
<p>ཡེ་ཤེས་བདུད་རྩིའི་གནས་སུ་ནི། །</p>
<p>དེ་ཡི་ཡང་ནི་དབུས་སུ་ཡིད། །</p>
<p>ལྷ་མོ་ཤེས་རབ་ཕ་རོལ་ཕྱིན། །</p>
<p>གཟུགས་ནི་མཛེས་ཤིང་ཡོན་ཏན་གནས། །</p>
<p>སྟེང་གི་པདྨ་རྡོ་རྗེ་རྣམས། །</p>
<p>ཇི་ལྟར་གོང་མ་བསམ་པར་བྱ། །</p>
<p>ནང་གི་ཡེ་ཤེས་དབྱུག་གུ་ནི། །</p>
<p>ཐམས་ཅད་སྡུད་ཅིང་འབྱིན་པར་བྱེད། །</p>
<p>ཨཱ་ལི་ཀཱ་ལི་སྒོམ་པ་ནི། །</p>
<p>གནས་ནི་བརྒྱད་དུ་བསྐྱོད་པར་བྱ། །</p>
<p>ཨཱ་ལི་ཀ་ལི་རབ་སྦྱོར་བས། །</p>
<p>འཁོར་བ་ཐམས་ཅད་གཅོད་པར་བྱེད། །</p>
<p>རྡོ་རྗེ་དྲིལ་བུའི་ཐབས་ཉིད་དེ། །</p>
<p>ཐབས་ནི་ཡང་ནི་ནང་དུ་ཉིད། །</p>
<p>དེ་ལ་ལག་གཉིས་རབ་ཏུ་བརྐྱང་། །</p>
<p>རྣམ་ལྔ་འདོད་པའི་བསྐོར་བ་བྱ། །</p>
<p>གཡས་པར་ཉི་མ་ཡང་དག་བསམ། །</p>
<p>གཡོན་པར་ཟླ་བསམ་གཡོན་པ་ཉིད། །</p>
<p>ལུས་ཅན་རྣམས་ཀྱི་ཐབས་ཉིད་དེ། །</p>
<p>རང་འདོད་ལྷར་ནི་བསམ་པར་བྱ། །</p>
<p>བྱང་དུ་རྡོ་རྗེ་གསོར་ནས་ནི། །</p>
<p>ཕྱི་ནས་བློ་ལྡན་ཡང་དག་གདབ། །</p>
<p>ཧཱུྃ་གི་གླུ་ཡི་རྣམ་པ་ཡིས། །</p>
<p>སངས་རྒྱས་ཐམས་ཅད་དགྱེས་པར་བྱེད། །</p>
<p>རྡོ་རྗེ་གསོར་བས་མཛེས་པ་ཡིས། །</p>
<p>རྨོངས་པའི་སེམས་ཅན་རྣམ་པར་སྒྲོལ། །</p>
<p>ཆོས་ཀྱི་རྣམ་ཐར་འབྲས་བུ་ཉིད། །</p>
<p>རྡོ་རྗེ་དགྱེས་པ་འཛིན་པ་སྟེ། །</p>
<p>ཧཱུྃ་ཧཱུྃ་ཧཱུྃ་ཧོ་ཧོ་ཧོ། །</p>
<p>ཐབས་དང་ཤེས་རབ་རབ་དཀྲོལ་ཞིང་། །</p>
<p>ཐབས་དང་ཤེས་རབ་ལག་པའི་དངོས། །</p>
<p>ཨོྃ་བཛྲ་དྷརྨ་ར་ཎི་ཏ་པྲ་ར་ཎི་ཏ་སྃ་པྲ་ར་ཎི་ཏ་སརྦྦ་བུདྡྷ་ཀྵེ་ཏྲ་པྲ་ཙཱ་ལི་ནེ། པྲཛྙཱ་པཱ་ར་མི་ཏཱ་ནཱ་ད་སྭ་བྷཱ་བེ་ཙ་བཛྲ་ས་ཏྭ་ཧྲྀ་ད་ཡ་སྃ་ཏོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་སྭཱ་ཧཱ། །</p>
<p>ཨོྃ་སརྦ་ཏ་ཐཱ་ག་ཏ་སིད་དྷི་བཛྲ་ས་མ་ཡེ་ཏིཥྛ་ཨེ་ཥ་ཏྭཱནྡྷའ་ར་ཡཱ་མི་ཧི་ཧི་ཧི་ཧི་ཧི་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཐབས་དང་ཤེས་རབ་ཆོས་ཀྱིས་ནི། །</p>
<p>འགྲོ་བ་ཐམས་ཅད་སད་པར་བྱེད། །</p>
<p>མི་ཤེས་འདམ་དུ་བྱིང་བ་ཡི། །</p>
<p>སེམས་ཅན་སངས་རྒྱས་དོན་དུ་དཀྲོལ། །</p>
<p>རྡོ་རྗེ་དེ་ཉིད་ཀྱིས་ནི་གཟུང་། །</p>
<p>ཆོས་ཀྱི་དྲིལ་བུ་དཀྲོལ་བར་བྱ། །</p>
<p>ཐབས་དང་ཤེས་རབ་ཆོ་ག་ཡིས། །</p>
<p>སེམས་ཅན་དོན་ནི་ཡོ་གིས་བྱེད། །</p>
<p>དེ་ཉིད་མེད་སེམས་རྣལ་འབྱོར་པ། །</p>
<p>གླང་པོ་དྲིལ་བུ་དཀྲོལ་བ་ཉིད། །</p>
<p>རྣལ་འབྱོར་དེ་ཉིད་དམན་པ་ཡི། །</p>
<p>རང་གི་དངོས་གྲུབ་རིང་དུ་བརྟག །བརྒྱད་པ་ལས་དྲིལ་བུའི་དེ་ཁོ་ན་སྟེ་རབ་ཏུ་བྱེད་པ་དང་པོའོ།། །</p>
<p>།ཕྲེང་བ་ལ་སོགས་མཚན་ཉིད་ནི། །</p>
<p>ཡང་དག་ཇི་ལྟར་རྡོ་རྗེ་ཉོན། །</p>
<p>གང་གི་ཡང་དག་ཆོ་ག་ཡིས། །</p>
<p>འགྲུབ་འགྱུར་འདི་ལ་ཐེ་ཚོམ་མེད། །</p>
<p>ཤེལ་དང་ཉ་ཕྱིས་མུ་ཏིག་དང་། །</p>
<p>ཁམས་ནི་དཀར་པོ་ལ་སོགས་གཞན། །</p>
<p>ཞི་བའི་ལས་ལ་ཁྱད་པར་དུ། །</p>
<p>ཕྲེང་བ་ཡི་ནི་མཚན་ཉིད་དོ། །</p>
<p>གསེར་དང་དངུལ་དང་ཟངས་མ་པ། །</p>
<p>པདྨའི་ས་བོན་ཁྱད་པར་དུ། །</p>
<p>རྒྱས་པ་ལ་ནི་ཕྲེང་བ་ཉིད། །</p>
<p>རྣམ་པར་མཁས་པས་བགྲང་བར་བྱ། །</p>
<p>གུར་གུམ་ལ་སོགས་དྲི་སོགས་ཀྱིས། །</p>
<p>དྲི་ནི་ཐམས་ཅད་ཁྱད་པར་དུ། །</p>
<p>བསྒྲུབས་ཤིང་རིལ་བུ་བྱས་ནས་ནི། །</p>
<p>དབང་ལ་ཡོངས་སུ་རབ་ཏུ་གྲགས། །</p>
<p>རུ་དྲཱཀྵ་དང་ལུང་ཏང་དང་། །</p>
<p>དེ་བཞིན་སྐྱེས་པའི་རུས་པ་ཉིད། །</p>
<p>དྲག་པོའི་ལས་ལ་སྦྱར་བར་བྱ། །</p>
<p>མངོན་སྤྱོད་ལ་ནི་ཡོངས་སུ་གྲགས། །</p>
<p>ཞི་རྒྱས་དབང་དང་མངོན་སྤྱོད་ལ། །</p>
<p>ཕུ་ཏྲ་ཛཱི་ཝ་ལས་ཀུན་བྱེད། །</p>
<p>སྔགས་ཀྱི་བསྒྲུབ་པ་ལྔ་བཅུ་སྟེ། །</p>
<p>དབང་ལ་དེ་ཡི་ཕྱེད་ཉིད་དོ། །</p>
<p>བརྒྱ་ཕྲག་གཅིག་ནི་ཞི་བ་ལ། །</p>
<p>དེ་བཞིན་རྒྱས་ལ་ལྷག་པར་བརྒྱད། །</p>
<p>མངོན་སྤྱོད་ལ་ནི་དྲུག་ཅུ་ཉིད། །</p>
<p>ཁྱད་པར་དུ་ནི་ལས་ལ་སྦྱར། །</p>
<p>ཇི་ལྟར་ལས་ཀྱི་བྱེ་བྲག་གིས། །</p>
<p>ཕྲེང་བ་ལ་སོགས་བྱ་བའོ། །</p>
<p>ཕྱོགས་དང་མཚམས་ནི་བརྒྱད་རྣམས་ཀྱི། །</p>
<p>དབུས་སུ་དགུག་པ་སངས་རྒྱས་ཀྱི། །</p>
<p>ལྷ་ནི་དགུ་སོགས་སྲད་བུ་ལ། །</p>
<p>ལྷ་དགུས་བྱིན་གྱིས་བརླབ་པར་བྱ། །</p>
<p>ཕྲེང་བ་ཀུན་ནི་དགྲ་བཅོམ་པ། །</p>
<p>མཆོད་རྟེན་སྟེང་དུ་རབ་ཏུ་བརྟག །མཆོད་རྟེན་ཆོས་ཀྱི་དབང་པོའི་ཕྱིར། །</p>
<p>སྟེང་དུ་ཡང་ནི་ཆོས་ཀྱི་དབྱིངས། །</p>
<p>ལག་མཐིལ་ཉི་མ་བསམས་ནས་ནི། །</p>
<p>དབྱངས་ཡིག་དང་པོ་ལ་སོགས་པ། །</p>
<p>ལག་པའི་དབུས་སུ་རྣལ་འབྱོར་པས། །</p>
<p>བསྒོམ་ཞིང་བདུད་རྩི་ཡི་གེ་ནང་། །</p>
<p>འོད་ཟེར་འཕྲོ་བ་དུ་མ་དང་། །</p>
<p>ཁ་དོག་དཀར་པོ་བསམས་ནས་ནི། །</p>
<p>སོར་མོ་རྡོ་རྗེ་རྩེ་མོ་སྟེ། །</p>
<p>གཡོན་པ་པདྨ་འདབ་མར་བསྒོམ། །</p>
<p>པདྨ་རྡོ་རྗེ་སྙོམས་འཇུག་པའི། །</p>
<p>ཁ་སྦྱར་དབུས་སུ་ཕྲེང་གཞག་ལ། །</p>
<p>ཀུན་གྱི་དེ་ཉིད་བསྒོམ་བྱ་ཞིང་། །</p>
<p>ཕྲེང་བ་བྱིན་གྱིས་བརླབ་པར་བྱ། །</p>
<p>སོར་མོ་ལ་སོགས་བྱེ་བྲག་ལས། །</p>
<p>ཕྱིས་ནི་སྔགས་པས་བཟླས་པ་བྱ། །</p>
<p>རྡོ་རྗེ་གཉིས་མེད་དངོས་པོ་ལས། །</p>
<p>གཡོན་པའི་རྡོ་རྗེ་ཅན་གྱི་དངོས། །</p>
<p>ཞི་ལ་ཁྲོ་བོར་དགོད་པར་བྱ། །</p>
<p>རྒྱས་ལ་དབུ་མའི་དེ་ཉིད་ལ། །</p>
<p>སྲིན་ལག་ལ་ནི་དབང་དུ་གསུངས། །</p>
<p>ཀུན་གྱི་མཐའ་མར་མངོན་སྤྱོད་ལ། །</p>
<p>མཐེ་བོང་རྡོ་རྗེ་ལྕགས་ཀྱུ་ལྷ། །</p>
<p>དངོས་པོ་ལས་ནི་དགུག་པར་བྱ། །</p>
<p>མཉམ་གཞག་བཟླས་དང་སྒོམ་པ་ཡིས། །</p>
<p>འགྲུབ་འགྱུར་འདི་ལ་ཐེ་ཚོམ་མེད། །</p>
<p>དེ་ཉིད་མེད་པའི་རྣལ་འབྱོར་པ། །</p>
<p>དེ་ཉིད་མེད་པའི་སྔགས་ཟློས་དང་། །</p>
<p>རྡོ་རྗེ་དྲིལ་བུ་དེ་ཉིད་མེད། །</p>
<p>ཕྱག་རྒྱའི་དེ་ཉིད་སྐྱེ་མི་འགྱུར། །</p>
<p>རྣལ་འབྱོར་པ་ཡིས་དེ་ཉིད་དམིགས། །</p>
<p>དེ་ཉིད་ཐམས་ཅད་བྱེད་པ་ཉིད། །</p>
<p>ཡི་གེ་རྣམས་ཀྱི་རྒྱུ་ལས་ནི། །</p>
<p>གཟུགས་ཀྱི་སྙིང་པོ་བགྲང་བའི་གྲངས། །</p>
<p>རྫུན་པས་རྣལ་འབྱོར་མ་སྙིང་འགྲུབ། །</p>
<p>ཨོྃ་པ་དེ་པ་དེ། མ་ཧཱ་ཛྙཱ་ནྃ། སརྦྦ་བུད་དྷ་མ་ཧྃ་བྷ་བེ་ཏ་ཧཱུྃ་ཧཱུྃ་ཧཱུྃ། ཧོ་ཧོ་ཧོ་ཨ་ཁྃ་སྭཱ་ཧཱ། སྔགས་ཀྱི་ཕྲེང་བ་སྦྱངས་ནས་ནི། །</p>
<p>གང་འདོད་དེ་ཉིད་བསྒྲུབ་པར་བྱ། །</p>
<p>དེ་ཉིད་ལས་ནི་འགྲུབ་པར་འགྱུར། །</p>
<p>ཀུན་དུ་གསལ་བ་མེད་ན་རིང་། །</p>
<p>ཡེ་ཤེས་དེ་ཉིད་ཁྱད་པར་དུ། །</p>
<p>ཡེ་ཤེས་ཆེན་པོ་ཡང་དག་ཉོན། །</p>
<p>མཉམ་ཉིད་སེམས་ཀྱིས་དབྱེ་བ་ལས། །</p>
<p>མཉམ་པར་གཞག་པས་འཁོར་ལོ་བརྟག །ཟླ་བའི་དཀྱིལ་འཁོར་དབུས་གནས་པར། །</p>
<p>ཡེ་ཤེས་ས་བོན་གྱིས་ནི་སྤྲུལ། །</p>
<p>སྐུ་མདོག་དཀར་པོ་བསྒོམ་པར་བྱ། །</p>
<p>པདྨའི་གདན་ལ་བཞུགས་པར་ནི། །</p>
<p>ཕྱག་གཉིས་སེམས་དཔའི་སྐྱིལ་མོ་ཀྲུང་། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>ཕྱག་རྒྱ་ཆེན་པོ་ཕྱག་གཉིས་ཀྱིས། །</p>
<p>སྙིང་གའི་གནས་སུ་བཙིར་བ་ཉིད། །</p>
<p>སྐུ་མདོག་དཀར་པོ་ཤིན་ཏུ་མཛེས། །</p>
<p>འཕགས་པ་རྣམ་པར་སྣང་མཛད་གཙོ། །</p>
<p>ཀུན་ཏུ་འོད་ཟེར་སྣ་ཚོགས་ཀྱིས། །</p>
<p>སངས་རྒྱས་དམ་ཚིག་སྤྲིན་གྱིས་སྤྲོ། །</p>
<p>ཟུང་ལྟར་རིམ་པའི་ཆོ་ག་ཡིས། །</p>
<p>སྔགས་ཀྱི་བཟླས་པར་རབ་ཏུ་གྲགས། །</p>
<p>གཡོན་དང་གཡས་པའི་ལག་གཉིས་ཀྱིས། །</p>
<p>བསྐོར་བ་མཁའ་འགྲོ་མ་དེ་བདེ། །</p>
<p>ཨཱ་ལི་ཀཱ་ལི་ས་བོན་ནི། །</p>
<p>ཧཱུྃ་གི་སྲད་བུས་བརྒྱུ་བ་ཉིད། །</p>
<p>འདི་ཡི་ས་བོན་རྣལ་འབྱོར་པས། །</p>
<p>བསྒོམས་ན་མྱུར་དུ་སངས་རྒྱས་ཐོབ། །</p>
<p>བརྒྱད་པ་ལས་སྔགས་ཀྱི་བཟླས་པ་དང་སྒོམ་པ་སྟེ་རབ་ཏུ་བྱེད་པ་གཉིས་པའོ།། །</p>
<p>།འཕོ་བའི་རྣལ་འབྱོར་མཚན་ཉིད་ཀྱི། །</p>
<p>དེ་ཉིད་ཇི་ལྟར་རྡོ་རྗེ་ཉོན། །</p>
<p>བཟང་པོའི་ལམ་དུ་རྣལ་འབྱོར་པས། །</p>
<p>འགྲོ་བ་མཛེས་པ་ཁྱོད་ལ་བསྟན། །</p>
<p>ཡེ་ཤེས་དབང་པོ་ཉན་པར་འཚལ། །</p>
<p>སྒོ་རྣམས་དགུ་ནི་ཇི་ལྟར་ལགས། །</p>
<p>ཡེ་ཤེས་སྒོ་ཡི་དབྱེ་བས་ནི། །</p>
<p>ཡོན་ཏན་སྐྱོན་ནི་ཇི་ལྟར་ལགས། །</p>
<p>དུས་སུ་སྲོག་ནི་འཆད་པ་ཡི། །</p>
<p>ཡང་དག་རབ་ཏུ་སྦྱོར་བ་ཉོན། །</p>
<p>ལེགས་པའི་ལམ་ནི་མཛེས་པའི་གནས། །</p>
<p>ངན་པའི་ལམ་ཡང་སྐྱོན་རྣམས་ཉིད། །</p>
<p>ལྟེ་བའི་སྟེང་ན་ཐིག་ལེ་དང་། །</p>
<p>མིག་དང་སྣ་སོགས་རྣ་བ་དག །བཏུང་དང་བཏུང་བ་མིན་པའི་སྒོ། །</p>
<p>མཚན་ཉིད་ལྟེ་བར་འདོད་པ་ཅན། །</p>
<p>མཐོ་རིས་ཐིག་ལེས་གཟུགས་ལུས་ཅན། །</p>
<p>སྟེང་ནི་སྟེང་དུ་གནས་པ་ཡི། །</p>
<p>འགྲོ་དང་འོང་བར་ཡོངས་སུ་གྲགས། །</p>
<p>སྣ་ལས་གནོད་སྦྱིན་དག་ཏུ་འགྱུར། །</p>
<p>རྣ་བ་དག་ལས་གྲུབ་པའི་ལྷ། །</p>
<p>གལ་ཏེ་མིག་ལས་ཤེས་འགྲོ་ན། །</p>
<p>མི་རྣམས་ཀྱི་ནི་རྒྱལ་པོར་འགྱུར། །</p>
<p>སྲིད་པའི་སྒོ་ལས་ཡི་དགས་ཏེ། །</p>
<p>གཅི་ལས་དེ་བཞིན་བྱོལ་སོང་ངོ་། །</p>
<p>དམྱལ་བ་བརྒྱད་ནི་བཏུང་མིན་པས། །</p>
<p>དེ་ལྟར་སྤང་ཕྱིར་རིགས་ཀྱི་བུ། །</p>
<p>སྲིད་པའི་འཕོ་བའི་མཚན་ཉིད་ནི། །</p>
<p>གང་ཕྱིར་སྒ་ཡི་ཁྱད་པར་ནི། །</p>
<p>འཁོར་བའི་དབྱེ་བ་ཡང་དག་འབྱུང་། །</p>
<p>དེ་ཕྱིར་སྒོ་ཡི་ཁྱད་པར་གྱིས། །</p>
<p>རྣལ་འབྱོར་པས་ནི་མཉམ་གཞག་པ། །</p>
<p>འཆི་བའི་དུས་ཀྱི་ཐོབ་པ་ནི། །</p>
<p>འཆི་བའི་མཚན་མ་བསྟན་པ་ཉིད། །</p>
<p>རིམ་ལ་སོགས་པས་མ་ཕྱེ་བའི། །</p>
<p>འཕོ་བའི་རྣལ་འབྱོར་དམ་པ་ཉིད། །</p>
<p>བུམ་པ་དང་པོར་བརྩམས་ནས་ནི། །</p>
<p>སྒོ་རྣམས་ཐམས་ཅད་རེངས་པར་བྱེད། །</p>
<p>མཆོད་རྟེན་རྣམས་ཀྱི་ལྕགས་སྒྲོག་ལྔ། །</p>
<p>སྒོ་ཡི་བུག་པའི་བསྒོམ་པ་ནི། །</p>
<p>དེ་བས་དམའ་བའི་སྒོ་ཉིད་དོ། །</p>
<p>ས་བོན་ཆུ་ལྟར་དཀར་པོ་ཉིད། །</p>
<p>བཏུང་དང་བཏུང་མིན་མེ་ཡི་ནི། །</p>
<p>དེ་ཡི་ས་བོན་འབར་བ་ལྟར། །</p>
<p>དེ་ཡི་དང་པོ་དབུགས་ཀྱི་ཡང་། །</p>
<p>དེ་ལ་ཤིན་ཏུ་མཉམ་གཞག་པས། །</p>
<p>དབུགས་ནི་བུམ་པ་ཅན་བསྒོམ་བྱ། །</p>
<p>ལུས་ཀྱི་རླུང་གི་ཁ་དོག་དང་། །</p>
<p>རླུང་གི་དཀྱིལ་འཁོར་སེམས་ཀྱིས་ནི། །</p>
<p>རླུང་གི་ས་བོན་རྩ་བ་རྣམས། །</p>
<p>རླུང་ནི་མཐའ་ཡི་རྩ་བ་ཅན། །</p>
<p>ཐིག་ལེ་སྒྲ་དང་ལྡན་པ་ཡིས། །</p>
<p>སེམས་ཀྱི་ས་བོན་གྱིས་ནི་དྲང་། །</p>
<p>རྡོ་རྗེ་ཅན་གྱི་ས་བོན་གྱིས། །</p>
<p>འཇིགས་པའི་ལྕགས་ཀྱུ་ལ་སོགས་སྦྱར། །</p>
<p>གནས་ནི་བཅུ་དང་ཉི་ཤུ་ནི། །</p>
<p>རྩ་བཞིའི་གནས་ལས་འཇིགས་མས་དགུག །གོ་འཕང་གནས་ནི་གོ་འཕང་སྟེ། །</p>
<p>བུག་པ་དགུ་ཡི་སྟེང་མས་སོ། །</p>
<p>མཛོད་སྤུ་སྐྲ་དཀར་ས་བོན་གྱི། །</p>
<p>ཡི་གེ་ཕྱེད་དང་གཉིས་ཀྱིས་སྦྱར། །</p>
<p>དྲག་པོའི་སྒྲ་ཡིས་བརྗོད་ནས་ནི། །</p>
<p>བརྒྱད་ཀྱི་མཐའ་ཡི་ས་བོན་གྱིས། །</p>
<p>འཇིགས་དང་འཇིགས་པའི་སྡེ་ཚན་གྱི། །</p>
<p>དང་པོ་ལ་སོགས་དང་པོ་ཡི། །</p>
<p>ཡི་གེ་ཕྱེད་པས་སྦྱར་ནས་ནི། །</p>
<p>རླུང་གིས་ས་བོན་འོག་མ་ལས། །</p>
<p>སྒྲ་ནི་སྒྲ་ཡིས་བསྐུལ་བར་བྱ། །</p>
<p>རླུང་གི་ས་བོན་ལྡན་པ་དང་། །</p>
<p>རླུང་གི་དཀྱིལ་འཁོར་སེམས་ཀྱིས་ནི། །</p>
<p>གནས་ནི་ཉི་ཤུ་རྩ་བཞིར་ནི། །</p>
<p>དེ་ནས་སྟེང་ནས་སྟེང་དུ་མཆོག །རྣལ་འབྱོར་པས་ནི་སྐྲ་དཀར་བས། །</p>
<p>སྟེང་གི་ཡི་གེ་བཟའ་བར་བྱ། །</p>
<p>བུ་ག་དགུ་ཡི་སྟེང་མཆོག་ནས། །</p>
<p>འཕྲལ་དུ་ཡིད་ཀྱིས་འཕོ་བར་བྱེད། །</p>
<p>ཉིན་ཞིང་བྲམ་ཟེ་གསོད་པ་དང་། །</p>
<p>མཚམས་མེད་ལྔ་ནི་བྱེད་པ་དང་། །</p>
<p>ཆོམ་རྐུན་ལས་ཀྱི་ལོངས་སྤྱོད་པ། །</p>
<p>འདི་ཡི་ལམ་གྱིས་གྲོལ་འགྱུར་ཏེ། །</p>
<p>སྡིག་པས་གོས་པར་མི་འགྱུར་ཞིང་། །</p>
<p>སྲིད་པའི་སྐྱོན་ལས་ཤིན་ཏུ་གྲོལ། །</p>
<p>དཔེར་ན་འདམ་ལས་སྐྱེས་པ་ཡི། །</p>
<p>པདྨ་གཟི་བརྗིད་དྲི་མ་མེད། །</p>
<p>དེ་བཞིན་འདམ་སོགས་ལུས་ཀྱིས་ནི། །</p>
<p>ཡེ་ཤེས་སྐུ་ནི་རང་འདོད་པས། །</p>
<p>དུས་ཐོབ་ན་ཡང་འཕོ་བྱ་སྟེ། །</p>
<p>དུས་མིན་ལྷ་ནི་གསོད་པ་ཉིད། །</p>
<p>དེ་ཕྱིར་ལུས་ཀྱི་མཚན་ཤེས་ནས། །</p>
<p>བློ་དང་ལྡན་པས་རྣལ་འབྱོར་བརྩམ། །</p>
<p>རྣལ་འབྱོར་བསྒྲུབ་བྱའི་ཁྱད་པར་ལས། །</p>
<p>ཇི་ལྟར་དེ་ཉིད་རྡོ་རྗེ་ཉོན། །</p>
<p>མཉམ་ཉིད་སེམས་ཀྱི་དངོས་པོ་ནི། །</p>
<p>སྔར་གྱི་མཚན་ཉིད་ཐམས་ཅད་ལས། །</p>
<p>སྙིང་གི་དཀྱིལ་འཁོར་དབུས་གནས་པར། །</p>
<p>སངས་རྒྱས་ལྔ་ཡི་ས་བོན་རྣམས། །</p>
<p>འདི་ནི་ཉི་མའི་འོད་ཟེར་འབར། །</p>
<p>ངོ་བོ་སེམས་ཀྱིས་མཚོན་པར་བྱ། །</p>
<p>སྔར་གསུངས་སྟོང་པ་ཉིད་ཀྱིས་ནི། །</p>
<p>སྔར་གྱི་མཚན་ཉིད་ཡང་དག་ལྡན། །</p>
<p>ཧཱུྃ་ལ་གནས་པའི་སེམས་ཀྱིས་ནི། །</p>
<p>གཟུགས་ལ་སོགས་པ་ཐམས་ཅད་གཞིག །ཟླ་བའི་དཀྱིལ་འཁོར་དབུས་གནས་པར། །</p>
<p>ས་བོན་གྱིས་ནི་གཟུགས་བསྐྱེད་ནས། །</p>
<p>པདྨའི་གདན་ལ་བཞུགས་པར་ནི། །</p>
<p>ཡེ་ཤེས་མཁའ་འགྲོར་བདག་ཉིད་བསམ། །</p>
<p>ཞལ་གསུམ་པ་ལ་ཕྱག་དྲུག་ཉིད། །</p>
<p>སྤྱན་གསུམ་དབུ་རྒྱན་གྱིས་ནི་བརྒྱན། །</p>
<p>བཞད་དང་ཁྲོ་ཞིང་སྒེག་པ་དང་། །</p>
<p>རྒྱན་རྣམས་ཀུན་གྱིས་རྣམ་པར་བརྒྱན། །</p>
<p>ཀུན་ད་ཟླ་བའི་མདོག་ལྟར་དཀར། །</p>
<p>ཤིན་ཏུ་མཛེས་པའི་གོས་ཀྱིས་བརྒྱན། །</p>
<p>སངས་རྒྱས་སྤྲིན་ནི་སྤྲོ་བར་བྱ། །</p>
<p>སེམས་དཔའ་སྐྱིལ་མོ་ཀྲུང་དུ་གནས། །</p>
<p>དང་པོར་མདའ་ནི་དགོད་པར་བྱ། །</p>
<p>དེ་བཞིན་གཉིས་པར་ལྕགས་ཀྱུ་ཉིད། །</p>
<p>གསུམ་པར་རྡོ་རྗེ་འཕྱར་བའོ། །</p>
<p>གཡོན་པ་སྡིགས་མཛུབ་ཞགས་པ་ཉིད། །</p>
<p>གཉིས་པར་དཔག་བསམ་ཤིང་ལྕུག་མ། །</p>
<p>གསུམ་པར་གཞུ་ཡི་ཆོ་གས་ཁྱབ། །</p>
<p>འོད་ཟེར་ཕྲེང་བ་དུ་མ་དང་། །</p>
<p>དབུགས་ནི་གཡོ་བ་མེད་པར་བསྒོམ། །</p>
<p>ས་བོན་བརྒྱད་ལ་སོགས་པ་ཡིས། །</p>
<p>ཡི་གེ་རྣམ་དགོད་དགོད་པར་བྱའོ། །</p>
<p>ཨཱ་ལི་ཀ་ལི་རབ་སྦྱོར་བས། །</p>
<p>ཇི་ལྟར་བཏུས་པའི་ས་བོན་བཞིན། །</p>
<p>ཐམས་ཅད་ཁ་དོག་དཀར་པོ་རྣམས། །</p>
<p>ས་བོན་ཟླ་བའི་འོད་ཟེར་ལྡན། །</p>
<p>པདྨའི་ཆུ་ཤིང་མེ་ཏོག་གི །སྙིང་ལ་སྒོང་སྐྱེས་གཞག་པར་བྱ། །</p>
<p>དེ་ཡི་དབུས་སུ་ཡེ་ཤེས་དང་། །</p>
<p>རྣམ་པར་ཤེས་པ་ལྷན་ཅིག་ཏུ། །</p>
<p>དངོས་པོའི་ངོ་བོས་བསྒོམ་པར་བྱ། །</p>
<p>གཡོ་བ་མེད་ཅིང་འཚེ་བ་མེད། །</p>
<p>དེ་ནས་ཕྱི་རོལ་རྣལ་འབྱོར་རྣམས། །</p>
<p>རྣམ་པར་མཁས་པས་གཟུང་བར་བྱ། །</p>
<p>གནས་གཉིས་ཀྱི་ནི་སེམས་དང་ནི། །</p>
<p>རླུང་གི་དཀྱིལ་འཁོར་སེམས་ཀྱིས་ནི། །</p>
<p>དེ་ཡི་དབུས་སུ་མེ་ཉིད་དེ། །</p>
<p>དེ་ཡི་སྟེང་དུ་ཉི་མ་དེར། །</p>
<p>ཨཱ་ལི་ཀ་ལི་ལྡན་པ་ཡི། །</p>
<p>ས་བོན་དེ་ཉིད་དམར་པོའོ། །</p>
<p>རྣལ་འབྱོར་པ་ཡི་ཁྱད་པར་དུ། །</p>
<p>དབྱུང་དང་རྔུབ་པའི་བཟླས་པ་བྱ། །</p>
<p>ཡེ་ཤེས་ས་བོན་དབུས་སུ་ནི། །</p>
<p>འབྱུང་བ་ཡིས་ནི་བསྣུན་བྱ་ཞིང་། །</p>
<p>བསྣུན་པས་སྙིང་གའི་ཡེ་ཤེས་ནི། །</p>
<p>མེ་ཏོག་ལྟ་བུར་བསྣུན་པར་བྱ། །</p>
<p>དབྱུང་དང་དབྱུང་མིན་བཟླས་པས་ནི། །</p>
<p>དབྱུང་དང་རྔུབ་པའི་རྣལ་འབྱོར་གྱི། བདག་ཉིད་ཕྱི་རོལ་དུ་ནི་བྱེད། །</p>
<p>དབྱུང་བའི་མཚན་ཉིད་མཚན་པ་དང་། རྔུབ་བའི་མཚན་ཉིད་མཚོན་པར་བྱ། དབྱུང་དང་རྔུབ་བའི་འབྱོར་གྱི། །</p>
<p>མཚན་ཉིད་དེ་ཉིད་བསྒོམས་པས་ནི། །</p>
<p>མཉམ་གཞག་དངོས་པོའི་རང་བཞིན་གྱིས། །</p>
<p>འགྲུབ་འགྱུར་འདི་ལ་ཐེ་ཚོམ་མེད། །</p>
<p>དེ་ནས་ཕྱི་རོལ་རྣམས་ཀྱི་ལུས། །</p>
<p>སྒྲུབ་པ་པོས་ནི་རྣམ་པར་སྤྲུལ། །</p>
<p>གཞན་གྱི་སེམས་ཀྱི་རྗེས་སུ་སེམས། །</p>
<p>རྣམ་པར་མཁས་པས་ཤེས་པར་བྱ། །</p>
<p>བསྒོམ་དང་བཟླས་པའི་ཁྱད་པར་གྱིས། །</p>
<p>མཉམ་པར་གཞག་པའི་སེམས་ཀྱིས་ནི། །</p>
<p>ལེགས་པའི་ལམ་ནི་བསམ་བྱས་ན། །</p>
<p>འགྲུབ་འགྱུར་འདི་ལ་ཐེ་ཚོམ་མེད། །</p>
<p>དེ་ནས་ཡེ་ཤེས་གཟུགས་གྱུར་དང་། །</p>
<p>དེ་ཕྱིར་མར་མེའི་སེམས་ཀྱིས་ནི། །</p>
<p>རྣམ་པར་མཁས་པས་ལས་རྣམས་བྱེད། །</p>
<p>ཉན་ཐོས་ལ་སོགས་དེ་ཉིད་ནི། །</p>
<p>ལེགས་པར་བཤད་པ་བསྒྲགས་པ་ཉིད། །</p>
<p>ཤེལ་ལྟར་སེམས་ནི་བརྟན་བྱས་ནས། །</p>
<p>མར་མེའི་རྣམ་པའི་སེམས་ཀྱིས་ནི། །</p>
<p>སྤྲོས་པ་ཐམས་ཅད་དམིགས་ནས་ནི། །</p>
<p>སྤྲོས་པ་ཉིད་ནི་སྤྲོས་མེད་བྱེད། །</p>
<p>རང་བཞིན་རྣལ་འབྱོར་དམིགས་ནས་ནི། །</p>
<p>འདི་དག་ཐམས་ཅད་ཡོངས་སུ་སྤང་། །</p>
<p>ཀྱེ་བཅོམ་ལྡན་འདས་ཡེ་ཤེས་གང་གིས་ཡེ་ཤེས་ཁྱད་པར་དུ་འཕགས་ལགས། བཅོམ་ལྡན་འདས་ཀྱིས་བཀའ་སྩལ་པ། །</p>
<p>ཡེ་ཤེས་རྣམ་པ་ལྔ་རུ་གསུངས། །</p>
<p>གསང་བའི་མེ་ལོང་ཡེ་ཤེས་ལྷའི། །</p>
<p>ཁྲོ་བོའི་ཡེ་ཤེས་ལྷ་མ་ཡིན། །</p>
<p>ཡི་དགས་ཡེ་ཤེས་ཉི་མ་སྟེ། །</p>
<p>དམྱལ་བའི་འཇིགས་ཤིང་དུ་བ་ཉིད། །</p>
<p>གཏི་མུག་ཡེ་ཤེས་བྱོལ་སོང་རྣམས། །</p>
<p>སེམས་མེད་བརྟན་པ་ལ་སོགས་པ། །</p>
<p>མི་ལ་རྣམ་ཤེས་ཁྱད་པར་ནི། །</p>
<p>རྣམ་པ་ལྔ་རུ་ཤེས་པར་བྱ། །</p>
<p>ལྔ་ཡི་དབྱེ་བས་ཡེ་ཤེས་བསྒྲགས། །</p>
<p>གླེན་ཞིང་ལྐུགས་པས་ཁེབས་པ་ཡི། །</p>
<p>བྱིས་པའི་ཤེས་པའི་ཤེས་པ་ཅན། །</p>
<p>ཡེ་ཤེས་དེ་ཉིད་ཁྱད་པར་དང་། །</p>
<p>རྣལ་འབྱོར་བསྟན་བཅོས་ཁྱད་པར་ལས། །</p>
<p>སྐྱེ་བ་བྱེ་བ་སྟོང་ཕྲག་ཏུ། །</p>
<p>ང་ཡི་ཡེ་ཤེས་ཀྱིས་བསྐུལ་བ། །</p>
<p>མཁས་པ་རྣལ་འབྱོར་བསྟན་བཅོས་ལ། །</p>
<p>འབད་པས་དད་པ་བསྐྱེད་པར་བྱ། །</p>
<p>ཕྱི་རོལ་བསྟན་བཅོས་སྒྲ་ལ་སོགས། །</p>
<p>དཔེར་ན་གར་མཁན་ཁ་དོག་བཞིན། །</p>
<p>རྣལ་འབྱོར་བསྟན་བཅོས་རྗེས་བཙལ་བས། །</p>
<p>བཟའ་དང་གྲོལ་བའི་གནས་སུ་བྱ། །</p>
<p>སྙིང་པོ་ལས་ནི་སྙིང་པོ་མཆོག །རྣལ་འབྱོར་ཞལ་མཆོག་ཁྱོད་ལ་བཤད། །</p>
<p>བརྒྱད་པ་ལས་མུ་སྟེགས་ཀྱི་ཡེ་ཤེས་འཇིག་པ་ཞེས་བྱ་བ་སྟེ་རབ་ཏུ་བྱེད་པ་གསུམ་པའོ།། །</p>
<p>།སྔགས་རྣམས་ཀྱི་ནི་མཚན་ཉིད་ནི། །</p>
<p>རྡོ་རྗེ་གཙོ་བོ་རྒྱལ་པོ་ཉོན། །</p>
<p>ཨོྃ་བཛྲཱ་མྲྀ་ཏ་མ་ཧཱ་སུ་ཁ་ཧྃ་སྭཱ་ཧཱ། སྙིང་པོའོ། །</p>
<p>ཨོྃ་ཨཱཿཧཱུྃ་ཧཱུྃ་སྭཱ་ཧཱ། རྡོ་རྗེ་སེམས་དཔའི་བཟླས་པའི་སྔགས་སོ། །</p>
<p>ཨོྃ་ཨཱཿཨྃ་ཧྃ་སྭཱ་ཧཱ། རྡོ་རྗེ་དྲག་མོའི་འོ། །</p>
<p>ཨོྃ་ཨཱཿཨཱྃ་ཧྃ་སྭཱ་ཧཱ། རྡོ་རྗེ་གཟུགས་བརྙན་མའི་འོ། །</p>
<p>ཨོྃ་ཨཱཿཨིཾ་ཧྃ་སྭཱ་ཧྭཱ། འདོད་ཆགས་རྡོ་རྗེ་མའིའོ། །</p>
<p>ཨོྃ་ཨཱཿཨཱིཾ་ཧྃ་སྭཱ་ཧཱ། རྡོ་རྗེ་ཞི་བ་མའིའོ། །</p>
<p>ཨོྃ་ཨཱཿཨུྃ་ཧྃ་སྭཱ་ཧཱ། རྡོ་རྗེ་གནོད་སྦྱིན་མའིའོ། །</p>
<p>ཨོྃ་ཨཱཿཨཱུྃ་ཧྃ་སྭཱ་ཧཱ། །</p>
<p>རྡོ་རྗེ་མཁའ་འགྲོ་མའིའོ། །</p>
<p>ཨོྃ་ཨཱཿཨྃ་ཧྃ་སྭཱ་ཧཱ། སྒྲའི་རྡོ་རྗེ་མའིའོ། །</p>
<p>ཨོྃ་ཨཱཿཨཿཧྃ་སྭཱ་ཧཱ། སའི་རྡོ་རྗེ་མའིའོ། །</p>
<p>ཨོྃ་ཨཱཿཨོྃ་ཧྃ་སྭཱ་ཧཱ། གླིང་བུ་མའིའོ། །</p>
<p>ཨོྃ་ཨཱཿཨོྃ་ཧྃ་སྭཱ་ཧཱ། པི་ཝང་མའི་འོ། །</p>
<p>ཨོྃ་ཨཱཿཨོྃ་ཧྃ་སྭཱ་ཧཱ། མུ་ཀུན་དའིའོ། །</p>
<p>ཨོྃ་ཨཱཿཨཻཾ་ཧྃ་སྭཱ་ཧཱ། རྫ་རྔ་མའིའོ། །</p>
<p>ཨོྃ་ཨཱཿབཛྲཱཾ་ཀུ་ཤི་ཛཿཧྃ་སྭ་ཧཱ། རྡོ་རྗེ་ལྕགས་ཀྱུ་མའིའོ། །</p>
<p>ཨོྃ་ཨཱཿབཛྲ་པཱ་ཤེ་ཧཱུྃ་ཧྃ་སྭཱ་ཧཱ། རྡོ་རྗེ་ཞགས་པ་མའིའོ། །</p>
<p>ཨོྃ་ཨཱཿབཛྲ་སྥོ་ཊ་བྃ་ཧྃ་སྭཱ་ཧཱ། རྡོ་རྗེ་ལྕགས་སྒྲོག་མའིའོ། །</p>
<p>ཨོྃ་ཨཱཿབཛྲ་གྷཎྜེ་ཧོཿཧྃ་སྭཱ་ཧཱ། རྡོ་རྗེ་དྲིལ་བུ་མའིའོ། །</p>
<p>སྤྱན་ལ་སོགས་པའི་སྔགས་ནི་སྔ་མ་བཞིན་དུ་སྔགས་པས་བཟླས་པར་བྱའོ། །</p>
<p>ཨོྃ་རྀ་སྭཱ་ཧཱ། མེ་ཏོག་མའིའོ། །</p>
<p>ཨོྃ་རཱྀ་སྭཱ་ཧཱ། བདུག་པ་མའིའོ། །</p>
<p>ཨོྃ་ལྀ་སྭཱ་ཧཱ། དྲི་མའིའོ། །</p>
<p>ཨོྃ་ལཱྀ་སྭཱ་ཧཱ། མར་མེ་མའིའོ། །</p>
<p>འདི་དག་ནི་རྡོ་རྗེ་སེམས་དཔའིའོ། །</p>
<p>ཨོྃ་ཧྲཱིཿསྭཱ་ཧཱ། ཧེ་རུ་ཀའིའོ། །</p>
<p>ཨོྃ་བཛྲ་གུ་ཧྱེ་སི་དྷ་པ་ར་མ་ཡོ་གེ་ཤྭ་རི་ཀ་པ་ལ་མ་ལ་དྷ་རི་ཎི། རུ་དྷི་ར་པྲི་ཡེ་ཤྨ་ཤཱ་ན་བཱ་སི་ནི་ཧཱུྃ་ཕཊ་སྭཱ་ཧཱ། དཀར་མོའིའོ། །</p>
<p>ཨོྃ་བཛྲ་ཙཎྜེ་ཤྭ་རི་ཁ་ཊྭཱྃ་གི་མ་ཧ་བཛྲི་ཎི་ཀ་པཱ་ལ་མཱ་ལཱ་མུ་ཀུ་ཊེ་ཨཱ་ཀཌྜྷ་ཨཱ་ཀཌྜྷ་སརྦྦ་དུཥྚ་ཧྲྀ་ད་ཡ་མཱ་ཀཌྜྷ་རུ་ལུ་རུ་ལུ་བྷྱོ་ཧཱུྃ་ཕཊ། ཆོམ་རྐུན་མའིའོ། །</p>
<p>ཨོྃ་བཛྲཱ་པ་རཱ་ཛི་ཏེ་པ་ར་མ་གུ་ཧྱེ་ཀ་པ་ལ་མཱ་ལཱ་བི་བྷཱུ་ཥི་ཏེ། སརྦ་དུཥྚ་མོ་ཧི་ནི་པྲི་ཡེ་ཨེ་ཧྱེ་ཧི་བྷ་ག་ཝ་ཏི་བཛྲ་གུ་ཧྱེ་ཤྭ་རཱི་པ་ཧུ་བི་བིདྷ་བེ་ཤདྷ་རི་ཎི། སརྦ་དུཥྚ་ནི་བཱ་ར་ཎི་ཧཱུྃ་ཕཊ། རབ་ཏུ་རྨོངས་མའིའོ། །</p>
<p>ཨོྃ་བཛྲ་བེ་ཏྟཱ་ལི་ཁ་ཁ་ཁཱ་ཧི་ཁཱ་ཧི། སརྦ་དུཥྚཱ་ནྦི་ཀྲྀ་ཏ་བེ་ཥ་དྷཱ་རི་ཎི་བི་ཀྲྀ་ཏཱ་ལྃ་ཀཱ་ར། བྷཱུ་ཥི་ཏེ་ཧ་ན་ཧ་ན་ད་ཧ་ད་ཧ། པ་ཙ་པ་ཙ་མཱ་བ་ལམྦ་མཱ་བི་ལམྦ། ས་མ་ཡ་མ་ནུ་སྨ་ར་པྲ་བེ་ཤ་ཡ་མཎྜ་ལ་མ་དྷྱེ། ཨུཏྟཱ་པ་ཡ་སརྦྦྃ་ཧཱུྃ་ཧཱུྃ་ཕཊ། རོ་ལངས་མའི་འོ། །</p>
<p>ཨོྃ་ཨེ་ཧྱེ་ཧི་བྷ་ག་ཝ་ཏི་བཛྲ་གུ་ཧྱེ་ཤྭ་རི་བ་ཧུ་བི་བི་དྷ་བེ་ཤ་དྷ་རི་ཎི་སརྦ་ཏ་ཐཱ་ག་ཏ་ཛུཥྚེ་ས་མ་ཡ་མ་ནུ་སྨ་ར། ཧ་ན་ཧ་ན། རྃ་ག་རྃ་གཱ་རྃ་གཱ་པ་ཡ། པཱུ་ར་ཡ་པཱུ་ར་ཡ། ཨཱ་བི་ཤ་ས་ཨཱ་བི་ཤ་ཡ། སརྦ་བྷཱུ་ཏྲཱན་ན་རྟ་ན་རྟ་ན་རྟཱ་པ་ཡི་ན་རྟཱ་པ་ཡ། ཧཿཧ་ཧ་ཧ་ཧ། ཧཱུྃ་ཧཱུྃ་ཕཊ། པུཀྐ་སཱིའི་འོ། །</p>
<p>ཨོྃ་བཛྲ་ཤཱུ་ལཱ་གྲི་བྷིནྡ་བྷིནྡ་སརྦ་དུཥྚ་ཧྲྀ་ད་ཡྃ། ཨཱ་ཀརྵ་ཡ་ཨཱ་ཀརྵ་ཡ། ཧ་ན་ཧ་ན། ད་ཧ་ད་ཧ། ནིརྨ་ཐ་ནི་རྨ་ཐ་མཱ་ར་ཡ་མ་ར་ཡ། མཱ་བི་ལམྦ་མཱ་བི་ལམྦ་ས་མ་ཡ་མ་ནུ་སྨ་ར་ཧཱུྃ་ཧཱུྃ་ཕཊ། གདོལ་པ་མོའི་འོ། །</p>
<p>ཨོྃ་བཛྲ་མ་ཧེ་ཤྭ་རི་ཧྃ་ཧྃ་ཧྃ་ཧྃ་ཧཿརུ་ལུ་རུ་ལུ་བྷྱོ་ཧཱུྃ་ཧཱུྃ་ཕཊ། བྷཀྵ་ཡ་སརྦ་དུཥྚ་ནྣིརྨ་ཐ་ཧྲྀ་ད་ཡྃ་ཧཱུྃ་ཧཱུྃ་ཕཊ་སྭཱ་ཧཱ། གྷ་སྨ་རཱིའི་འོ། །</p>
<p>ཨོྃ་སུྃ་བྷ་ནི་དི་བྷ་ས་མ་ཡ་བཛྲེ་ཧཱུྃ་ཕཊ། ཧེ་རུ་ཀ་དང་མཚུངས་པའི་འོ། །</p>
<p>ཨོྃ་བཛྲ་བྃ་ཤེ་ཧཱུྃ་སྭཱ་ཧཱ། གླིང་བུ་མའིའོ། །</p>
<p>ཨོྃ་བཛྲ་བཱི་ཎེ་ཧཱུྃ་སྭཱ་ཧཱ། །</p>
<p>བི་བཾ་མའིའོ། །</p>
<p>ཨོྃ་བཛྲ་མུ་ཀུནྡེ་ཧཱུྃ་སྭཱ་ཧཱ། མུ་ཀུན་དའིའོ། །</p>
<p>ཨོྃ་བཛྲ་མྲྀ་རྡྃ་གེ་ཧུྃ་སྭཱ་ཧ། རྫ་རྔ་མའི་འོ། །</p>
<p>ཨོྃ་བཛྲ་བ་ཌ་བཱ་མུ་ཁི་ཡོ་གཱི་ཤྭ་རི་ཧཱི་ཧི་ཧི་ཧི་ཧི་ཧཱུྃ་ཛཿ། རྟ་གདོང་མའིའོ། །</p>
<p>ཨོྃ་བཛྲ་དྃཥྚཱ་བ་ར་ཧ་མུ་ཁི་ཏྲཱྃ་བ་ཏྲཱྃ་བ་ཧཱུྃ། རྡོ་རྗེ་ཕག་གདོང་མའིའོ། །</p>
<p>ཨོྃ་བཛྲ་ཙནྡྲ་སཱུརྱ་ཧུ་ཏ་ཤ་ནི་སིང་ཧ་ནིརྣཱ་དེ་སིདྷ་ཝཀྟྲེ་སིདྷི་ནི་ཊྃ་ཊྃ་བྃ། སེང་གེའི་གདོང་མའི་འོ། །</p>
<p>ཨོྃ་བཛྲ་དྷཱ་ཏུ་ས་ཛཱི་བ་ནི་མ་ཧཱ་ཡཀྵི་ཎི་ཤྭ་ན་རཱུ་པི་ཎི་མ་ཧཱ་པྲཱ་ལ་ཡ་ནི་རྞྞ་དེ་ཀཱ་མ་རཱུ་པི་ཎི་ཏྲཱྃ་ཏྲ་ཊ་ཏྲ་ཊ་ཧོཿ། ཁྱི་གདོང་མའི་འོ། །</p>
<p>སྭཱ་ཧཱ། ཞེས་བྱ་བ་ནི་ཐམས་ཅད་དུའོ། །</p>
<p>འདི་རྣམས་ནི་དཔལ་ཧེ་རུ་ཀ་འཁོར་དང་བཅས་པའི་འོ། །</p>
<p>ཨོྃ་ཨྃ་སྭཱ་ཧཱ། བདག་མེད་མའི་འོ། །</p>
<p>ཨོྃ་ཨཱྃ་སྭཱ་ཧཱ། རྡོ་རྗེ་མའི་འོ། །</p>
<p>ཨོྃ་ཨིཾ་སྭཱ་ཧཱ། དཀར་མོའིའོ། །</p>
<p>ཨཱོྃ་ཨཱིཾ་སྭཱ་ཧཱ། ཆུའི་རྣལ་འབྱོར་མའི་འོ། །</p>
<p>ཨོྃ་ཨཱུྃ་སྭཱ་ཧཱ། རྡོ་རྗེ་མཁའ་འགྲོ་མའིའོ། །</p>
<p>ཨོྃ་ཨཱུྃ་སྭཱ་ཧཱ། པུཀྐ་སཱིའི་འོ། །</p>
<p>ཨོྃ་རྀ་སྭཱ་ཧཱ། རི་ཁྲོད་མའིའོ། །</p>
<p>ཨོྃ་རཱྀཾ་སྭཱ་ཧཱ། གདོལ་པ་མོའིའོ། །</p>
<p>ཨོྃ་ལྀ་སྭཱ་ཧཱ། །</p>
<p>གཡུང་མོའིའོ། །</p>
<p>ཨོྃ་ལཱྀྃ་སྭཱ་ཧཱ། དཀར་མོའིའོ། །</p>
<p>ཨོྃ་ཨེྃ་སྭཱ་ཧཱ། །</p>
<p>ཆོམ་རྐུན་མའིའོ། །</p>
<p>ཨོྃ་ཨཻྃ་སྭཱ་ཧཱ། །</p>
<p>རོ་ལངས་མའིའོ། །</p>
<p>ཨོྃ་ཨོྃ་སྭཱ་ཧཱ། གྙ་སྨ་རཱིའིའོ། །</p>
<p>ཨོྃ་ཨཽྃ་སྭཱ་ཧཱ། ས་སྤྱོད་མའིའོ། །</p>
<p>ཨོྃ་ཨྃ་སྭཱ་ཧཱ། མཁའ་སྤྱོད་མའིའོ། །</p>
<p>འདི་རྣམས་ནི་བདག་མེད་མ་འཁོར་དང་བཅས་པའིའོ། ཨོྃ་དེ་བ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཀྱེའི་རྡོ་རྗེའི་སྙིང་པོའི། །</p>
<p>ཨོྃ་ཏྲཻ་ལོ་ཀྱཱ་ཀྵེ་པ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཕྱག་གཉིས་པའིའོ། །</p>
<p>ཨོྃ་ཛྭ་ལ་ཛྭ་ལ་བྷྱོ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཕྱག་བཞི་པའིའོ། །</p>
<p>ཨོཾ་ཀི་ཊི་ཀི་ཊི་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། །</p>
<p>ཕྱག་དྲུག་པའི་འོ། ཨོྃ་ན་མོ་བྷ་ག་ཝ་ཏེ་བཱི་རེ་ཤཱ་ཡ་ཧཱུྃ་ཧཱུྃ་ཕཊ། ཨོྃ་མ་ཧཱ་ཀལྤཱགྣི་སནྣི་བྷཱ་ཡ་ཧཱུྃ་ཧཱུྃ་ཕཊ། ཨོྃ་ཛ་ཊཱ་མ་ཀུ་ཊཱོཏྐ་ཊཱ་ཡ་ཧཱུྃ་ཧཱུྃ་ཕཊ། ཨོྃ་དྃ་ཥྚྲཱ་ཀ་རཱ་ལོ་གྲ་བྷཱི་ཥ་ཎ་མུ་ཁཱ་ཡ་ཧཱུྃ་ཧཱུྃ་ཕཊ། ཨོྃ་ས་ཧ་སྲ་བྷུ་ཛ་བྷཱ་སུ་རཱ་ཡ་ཧཱུྃ་ཧཱུྃ་ཕཊ། ཨོྃ་པ་ར་ཤུ་པཱ་ཤོ་དྱ་ཏ་ཤཱུ་ལ་ཁ་ཊྭཱྃ་ག་དྷཱ་རི་ཎེ་ཧཱུྃ་ཧཱུྃ་ཕཊ། ཨོྃ་བྱཱ་གྷྲ་ཛི་ནཱམྦྷ་ར་དྷ་རཱ་ཡ་ཧཱུྃ་ཧཱུྃ་ཕཊ། ཨོྃ་མ་ཧཱ་དྷཱུ་མྲཱ་ནྡྷ་ཀཱ་ར་ཝ་པུ་ཥཱ་ཡ་ཧཱུྃ་ཧཱུྃ་ཕཊ། ཕྱག་འབུམ་པའི་འོ། །</p>
<p>ཨོྃ་ཤྲཱི་ཧེ་ཧེ་རུ་རུ་ཀྃ་བཛྲ་ཌཱ་ཀི་ནཱི་ཛཱ་ལ་སྃ་བ་རཾ་ཧཱུྃ་ཧཱུྃ་ཕཊ་སྭཱ་ཧཱ། དུར་ཁྲོད་ལ་དགྱེས་པ་ཕྱག་གཉིས་པའིའོ། །</p>
<p>ཨོྃ་ཤྲཱི་ཧེ་རུ་ཀ་བཛྲ་སརྦྦ་དུཥྚ་ས་མ་ཡ་མུ་ད་པྲ་བྷྃ་ཛ་ཀ་ཧཱུྃ་ཧཱུྃ་ཕཊ་སྭཱ་ཧཱ། དྲག་པོའི་གདན་ཅན་གྱི་ཕྱག་གཉིས་པའི་འོ། །</p>
<p>ཨོྃ་ཧྲཱིཿཧ་ཧ་ཧཱུྃ་ཧཱུྃ་ཕཊ། རིག་པའི་རྒྱལ་པོའིའོ། །</p>
<p>འདི་རྣམས་ནི་ཧེ་རུ་ཀ་འབྱུང་བའི་སྔགས་སོ། །</p>
<p>ཨོྃ་བཛྲ་བཻ་རོ་ཙ་ནཱི་ཡེ་བུདྡྷ་ཌཱ་ཀི་ནཱི་ཡེ་སྭཱ་ཧཱ། ཡི་གེ་བཅུ་དྲུག་པོ་འདི་རྣམས་ནི། མཁའ་འགྲོ་མའི་རྩ་བའི་སྔགས་སོ། །</p>
<p>ཨོྃ་མཱ་རཱི་ཙྱཻ་སྭཱ་ཧཱ། འོད་ཟེར་ཅན་གྱི་སྙིང་པོའོ། །</p>
<p>ཨོྃ་མཱ་རཱི་ཙྱཻ་བཏྟཱ་ལི་བ་དཱ་ལི་བ་དཱ་ལི། བ་རཱ་ཧ་མུ་ཁི་སྭཱ་ཧཱ། ཉེ་བའི་སྙིང་པོའི་སྔགས་སོ། །</p>
<p>ཨོྃ་པི་ཤཱ་ཙི་པརྞྞ་ཤ་བ་རི་སརྦྦ་མཱ་རི་པྲ་ཤ་མ་ནི་ཧཱུྃ་ཧཱུྃ་མ་ཧོ་ད་རི་ཕཊ། རི་ཁྲོད་མ་ཤིང་ལོ་ཅན་གྱིའོ། །</p>
<p>ཨོྃ་བཛྲཱྃ་ཀུ་ཤ་ཀཪྵ་ཡ་ཧུྃ། ཨོཾ་བཛྲ་པཱ་ཤ་བནྡྷ་ཧཱུྃ། ཨོྃ་བཛྲ་ཀཱ་ལི་ཏརྫ་ཡ་ཧཱུྃ། ཨོྃ་བཛྲ་མུཥྚི་གྲྀཧྞ་ཧཱུྃ། ཨོྃ་བཛྲ་ཀཱི་ལི་ཀཱི་ལ་ཡ་ཧཱུྃ། ཨོྃ་བཛྲ་མུངྒ་རཱ་ཀོ་ཊ་ཡ་ཧཱུྃ། སྔགས་འདི་རྣམས་ནི་ཤིན་ཏུ་གྲུབ་པ་སྟེ། དོན་ཡོད་པའི་དངོས་གྲུབ་སྒྲུབ་པའོ། །</p>
<p>ཨོཾ་བཛྲ་ཌཱ་ཀི་ནི་ཨི་མྃ། བ་ལིཾ་གྲྀཧྞ་གྲྀཧྞ་ཧཱུྃ་ཕཊ་སྭཱ་ཧཱ། ཨོྃ་ཛཿཧཱུྃ་བྃ་ཧོཿ། ས་མ་ཡ་སྟཱྃ། དྲྀ་ཤྱ་ཧོཿ། །</p>
<p>དེ་ལྟར་ལན་གསུམ་བཞི་ལྔར་བཟླས་ནས་གཏོར་མ་སྦྱིན་པར་བྱའོ། །</p>
<p>རྡོ་རྗེ་མཁའ་འགྲོ་མའི་གཏོར་མའི་སྔགས་སོ། །</p>
<p>ཨོྃ་ཁ་ཁ་ཁཱ་ཧི་ཁ་ཧི། སརྦ་ཡཀྵ་རཱཀྵ་ས་བྷཱུ་ཏ་པྲེ་ཏ་པི་ཤཱ་ཙོནྨཱ་དཱ་པ་སྨཱ་ར་ཌཱ་ཀ་ཌཱ་ཀི་ནྱ་ད་ཡ་ཨི་མྃ་བ་ལིཾ་གྲྀཧྞ་ཏ་ས་མ་ཡ་རཀྵནྟུ་སརྦྦ་སིདྡྷི་མྨེ་པྲ་ཡཙྪནྟུ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། འབྱུང་པོ་ཐམས་ཅད་ཀྱི་གཏོར་མའི་སྔགས་སོ། །</p>
<p>ཨོྃ་ཀི་ཊི་ཀི་ཊི་བཛྲ་ཧཱུྃ། བྱིན་གྱིས་བརླབ་པའི་སྔགས་སོ། །</p>
<p>ཨོྃ་ཨཱཿཧཱུྃ་ཤོདྷ་ཡ་ཤོ་དྷ་ཡ་རཀྵ་རཀྵ་ཧཱུྃ་ཕཊ། ས་སྦྱང་བའི་སྔགས་སོ། །</p>
<p>ཨོཾ་བཛྲ་ཌཱ་ཀི་ནཱི་ཧཱུྃ་ཕཊ་སྭཱ་ཧཱ། ཨཽཾ་གཽ་རཱི་ཧཱུྃ་ཕཊ་སྭཱ་ཧཱ། ཨོཾ་ཙཎྜ་ལཱི་ཧཱུྃ་ཕཊ་སྭཱ་ཧཱ། ཨོཾ་བེཏྟ་ལཱི་ཧཱུྃ་ཕཊ་སྭཱ་ཧཱ། སྔགས་པས་ཆོ་གས་བསྣུན་པ་དང་། གསད་པ་དང་། དགུག་པ་དང་། གར་བྱེད་པའོ། །</p>
<p>ཨོཾ་བཛྲ་སི་ཧི་ནི་ཨཱྃ་སྭཱ་ཧཱ། ཨོཾ་བཛྲ་བྱཱ་གྷྲི་ཨཱིཾ་སྭཱ་ཧཱ། ཨོཾ་བཛྲ་ཛྃ་བུ་ཀེ་ཨཱུྃ་སྭཱ་ཧཱ། ཨོཾ་བཛྲ་ཨུ་ལཱུ་ཀཱ་སྱ་རཱྀ་སྭཱ་ཧཱ། ཨོཾ་བཛྲ་ར་ཛེ་ནྡྲིཾ་ལྀ་སྭཱ་ཧཱ། ཨོཾ་བཛྲ་དཱིཔྟི་ཏེ་ཛེ་ཨོཾ་སྭཱ་ཧཱ། ཨོཾ་བཛྲ་ཙཱུ་ཥི་ཎི་ཙཱུ་ཥ་ཡ་སརྦྦ་ས་ཏཱྃ་ཨཽཾ་སྭཱ་ཧཱ། ཨོཾ་བཛྲ་ཀ་མྦོ་ཛེ་ཨཿསྭཱ་ཧཱ། ཨོཾ་ཧྲཱིཿསྭཱ་ཧཱ། དབུས་སུ་སྟེ། ཡེ་ཤེས་ཀྱི་མཁའ་འགྲོ་མ་འཁོར་དང་བཅས་པའོ། །</p>
<p>ཨོཾ་ཛཿཧཱུྃ་བྃ་ཧོཿཁྃ་རྃ། མཆོད་ཡོན་གྱི་སྔགས་སོ། །</p>
<p>ཨོཾ་ཁྃ་ནི་རཱི་ཧཱུྃ་ཁྃ། ཞབས་བསིལ་གྱི་སྔགས་སོ། །</p>
<p>ཨོཾ་དྷྭྃ་དྷྭྃ། དྲི་དང་བཤོས་གཙང་ལ་སོགས་པའི་སྔགས་སོ། །</p>
<p>ཨོཾ་ཧ་ཧོ་ཧྲཱིཿསྭཱ་ཧཱ། ཕྱག་རྒྱ་ཆེན་པོའི་སྔགས་སོ། །</p>
<p>ཨོཾ་ཀུ་རུ་ཀུ་རུ་ས་མ་ཡཱ་དྷི་པ་ཏི་ཧཱུྃ་ཛཿསྭཱ་ཧཱ། དགུག་པའི་སྔགས་སོ། །</p>
<p>ཧ་ཧི་ཧུ་ཧེ་ཧོ་ཧྃ། ཡན་ལག་དྲུག་ལ་དགོད་པའི་སྔགས་སོ། །</p>
<p>དཔལ་ཡང་དག་པར་སྦྱོར་བའི་རྒྱུད་ལས་བྱུང་བ་བྱ་བ་ཐམས་ཅད་ཡང་དག་པར་འབྱུང་བའི་བརྟག་པའི་རྒྱལ་པོ་སྟེ་བརྒྱད་པའོ།། །</p>
<p>།དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པ་དང་། དེ་བཞིན་གཤེགས་པ་ཐམས་ཅད་ཀྱིས། བཅོམ་ལྡན་འདས་ལ་མཆོད་ནས། ཕྱག་འཚལ་ཏེ་འདི་སྐད་ཅེས་གསོལ་ཏོ། །</p>
<p>མྱ་ངན་འདས་པའི་གནས་རྒྱས་པ། །</p>
<p>བཅོམ་ལྡན་ལྷ་ཡིས་བཤད་དུ་གསོལ། །</p>
<p>གང་དུ་གནས་སུ་བཞུགས་གྱུར་པས། །</p>
<p>རྒྱུ་དང་མི་རྒྱུ་བཅས་པར་རོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>ཅི་རིགས་བརྟགས་པས་སེམས་འཛིན་པ། །</p>
<p>ང་ཡིས་བཤད་པར་བྱ་ཡིས་ཉོན། །</p>
<p>གང་ཞིག་དེ་སྐད་སྔར་གསུངས་པ། །</p>
<p>ཐམས་ཅད་བདག་ཉིད་རྟག་ཏུ་བཞུགས། །</p>
<p>དཀྱིལ་འཁོར་ལུས་ཞེས་བརྗོད་པར་བྱ། །</p>
<p>སྒོ་བཞི་ཇི་སྐད་གསུངས་པའོ། །</p>
<p>ལྟེ་བའི་དབུས་གནས་པད་ཆེན་པོ། །</p>
<p>ཀུན་མཁྱེན་ཡེ་ཤེས་མངོན་པར་གྲགས། །</p>
<p>གནས་དེར་གནས་པའི་དཔའ་བོ་ནི། །</p>
<p>དྲི་མེད་དྲི་མ་རྣམ་པར་སྤངས། །</p>
<p>ལུས་ལ་གནས་ཤིང་ནག་ནོག་མེད། །</p>
<p>ལུས་ཅན་ཀུན་ལ་རྣམ་པར་རོལ། །</p>
<p>སངས་རྒྱས་ཀུན་གྱི་རྫུ་འཕྲུལ་ཆེ། །</p>
<p>རྣམ་པར་མཛད་ཅིང་རབ་ཏུ་བསྒྱུར། །</p>
<p>ཁ་ཅིག་ཏུ་ནི་བྱང་ཆུབ་ཆེན་པོའི་སེམས། །</p>
<p>ཁ་ཅིག་ཏུ་ནི་ཇི་ལྟར་སྤྱོད་རྗེས་འབྲང་། །</p>
<p>ཁ་ཅིག་ཏུ་ནི་དགའ་ལྡན་ལྷ་རྣམས་ལགས། །</p>
<p>ཁ་ཅིག་ཏུ་ནི་འབབ་པར་གྱུར་པ་དང་། །</p>
<p>ཁ་ཅིག་ཏུ་ནི་བལྟམས་པ་རྣམ་དག་ཅིང་། །</p>
<p>ཁ་ཅིག་ཏུ་ནི་ཁབ་ནས་གསལ་བྱུང་དང་། །</p>
<p>ཁ་ཅིག་ཏུ་ནི་བྱང་ཆུབ་ཆེན་པོར་མཆོད། །</p>
<p>ཁ་ཅིག་ཏུ་ནི་བདུད་ལས་མཆོག་ཏུ་རྒྱལ། །</p>
<p>ཁ་ཅིག་ཏུ་ནི་མངོན་པར་རྫོགས་བྱང་ཆུབ། །</p>
<p>ཁ་ཅིག་ཏུ་ནི་འཁོར་ལོ་རབ་ཏུ་བསྐོར། །</p>
<p>ཁ་ཅིག་ཏུ་ནི་ཕས་ཀྱི་རྒོལ་བ་དག །ལྷན་ཅིག་ཆོས་ཀྱིས་ཚར་ནི་གཅོད་པ་པོ། །</p>
<p>ཁ་ཅིག་ཏུ་ནི་དངོས་གྲུབ་ཀུན་དབང་ཕྱུག །ཁ་ཅིག་དཔལ་ལྡན་འཇིག་རྟེན་གསུམ་ལས་རྒྱལ། །</p>
<p>ཁ་ཅིག་ཏུ་ནི་དཔག་བསམ་ཤིང་མཆོག་ཀུན། །</p>
<p>དངོས་གྲུབ་དབང་ཕྱུག་བླ་ན་མེད་པ་ཉིད། །</p>
<p>དེ་ལྟར་ལ་སོགས་མཐའ་ཡས་མཆོག །སངས་རྒྱས་ཀུན་བདག་སྡོམ་པས་ནི། །</p>
<p>དངོས་དང་དངོས་མེད་རྣམ་པར་གྲོལ། །</p>
<p>དེ་ཕྱིར་གཏི་མུག་ཡོངས་སུ་སྤངས། །</p>
<p>ཨཱ་ལི་བུང་བ་ཞེས་བྱར་བརྗོད། །</p>
<p>བུང་བ་རྡོ་རྗེ་འཇིགས་བྱེད་ཉིད། །</p>
<p>ཨཱ་ལི་ནམ་མཁའི་མཐར་གཏུགས་པར། །</p>
<p>ཆོས་ཀྱི་དབྱིངས་ཀྱི་རང་བཞིན་ལས། །</p>
<p>རྒྱུ་དང་མི་རྒྱུ་གསང་བློ་འཛིན། །</p>
<p>ཕུང་པོ་ཁམས་དང་སྐྱེ་མཆེད་དང་། །</p>
<p>དབང་པོ་ཀུན་གྱི་བདུད་རྩི་དང་། །</p>
<p>ལས་རྣམས་ཐམས་ཅད་སྐྱེ་བ་ཉིད། །</p>
<p>དེ་ཕྱིར་ཐམས་ཅད་བཀུག་ནས་ནི། །</p>
<p>རྩ་བའི་དབུས་སུ་ཐིམ་པར་བྱ། །</p>
<p>འཇིགས་བྱེད་རྡོ་རྗེ་སྒྲ་ཡིས་ནི། །</p>
<p>རྫོགས་པའི་རྣལ་འབྱོར་རྫས་ལས་ནི། །</p>
<p>རླུང་དང་མེ་དང་བདུན་པའི་དོན། །</p>
<p>རྡོ་རྗེ་ཅན་གྱི་ས་བོན་སྦྱར། །</p>
<p>ཐིག་ལེ་སྒྲ་ཡིས་ཡང་དག་མནན། །</p>
<p>ཆར་གྱི་རྒྱུན་ཞེས་བརྗོད་པར་བྱ། །</p>
<p>དབྱངས་ཀྱི་དང་པོ་མཆོག་ས་བོན། །</p>
<p>དེ་ཡི་དབུས་སུ་གཟུང་བར་བྱ། །</p>
<p>ཀཱ་ལི་མེ་ཏོག་ཤེས་པར་བྱ། །</p>
<p>མེ་ཏོག་རྡོ་རྗེ་ཅན་གྱི་ལུས། །</p>
<p>མ་མོ་ཀུན་གྱི་ས་རྣམས་ཀྱང་། །</p>
<p>ཀུན་ལ་འཁོར་བ་བསྐྱེད་པར་འགྱུར། །</p>
<p>ཡེ་ཤེས་ཆུ་བོ་རྒྱ་མཚོ་འདིར། །</p>
<p>ཤེས་རབ་ཆུ་སྲིན་དབྱངས་ཀྱི་ཉས། །</p>
<p>གཉིས་མེད་འདམ་གྱི་དབུས་སུ་ནི། །</p>
<p>ཐབས་ཀྱི་རྣམ་པའི་མྱུ་གུ་ཉིད། །</p>
<p>བྃ་དུ་ལྟ་བུར་བྱ་བ་ཉིད། །</p>
<p>སྦྲང་རྩི་དང་ནི་བདུད་རྩིའི་གནས། །</p>
<p>ཀཱ་ལི་དང་མི་བདུད་རྩི་ཉིད། །</p>
<p>ཆུ་དང་མེ་ཏོག་ནང་དུ་འཁོར། །</p>
<p>བདུད་རྩི་ཆུ་ཡི་ཆོ་ག་མཆོག །གཉིས་ལས་ལུས་ནི་སྐྱེ་བར་འགྱུར། །</p>
<p>གང་དུ་བདུད་རྩི་དང་ནི་ཆུ། །</p>
<p>ལྔ་ཡི་བདག་ཉིད་དུ་ནི་གསུངས། །</p>
<p>མེ་ནི་ཚ་བ་ཉིད་ཡིན་ཏེ། །</p>
<p>རེག་པས་རླུང་ནི་དུ་བར་ལྟ། །</p>
<p>ཆུ་ནི་གཤེར་བའི་དངོས་པོ་སྟེ། །</p>
<p>ས་ནི་གཟུགས་སུ་བལྟ་བར་བྱ། །</p>
<p>ཡེ་ཤེས་རྡོ་རྗེ་བྱིན་བརླབས་པས། །</p>
<p>རྣམ་པ་ལྔར་ནི་རབ་ཏུ་བསྐྱེད། །</p>
<p>ཡང་ནི་ཆུ་ནི་ཀུན་གྱི་དབྱིབས། །</p>
<p>དེ་བཞིན་མེ་ཡིས་ཟད་པར་བྱེད། །</p>
<p>དེ་བཞིན་རླུང་ནི་རྟག་པ་ཡི། །</p>
<p>ས་ནི་དབང་པོའི་གཟུགས་ཅན་མ། །</p>
<p>ཧཱུྃ་གི་གླུ་ཡི་རྣམ་པ་ཡིས། །</p>
<p>རྣལ་འབྱོར་མ་ཀུན་མཉེས་པར་བྱེད། །</p>
<p>རྡོ་རྗེ་ཡན་ལག་དགྱེས་པའི་མཐུས། །</p>
<p>སྤྱན་གྱིས་གཟིགས་པར་མཛད་པ་ཡི། །</p>
<p>ཡི་གེའི་དངོས་པོ་རང་བཞིན་ནི། །</p>
<p>སྟོང་པར་རོལ་པ་ཉིད་ཀྱིས་ནི། །</p>
<p>དངོས་དང་དངོས་མེད་རྣམ་སྤངས་པས། །</p>
<p>སྙིང་པོ་ཡང་ནི་འཚལ་བ་ཉིད། །</p>
<p>མ་ལུས་པ་ཡི་བསམ་པ་དང་། །</p>
<p>ཡི་གེ་ཐམས་ཅད་གཞོམ་པར་གྱིས། །</p>
<p>གཉིས་གཉིས་འཁྱུད་པའི་རྣལ་འབྱོར་པས། །</p>
<p>ཆུ་རྣམས་ཀྱི་ནི་དགོས་པ་ཅན། །</p>
<p>གཉིས་མེད་ཆོས་ནི་ཐོབ་པ་ནི། །</p>
<p>ཐར་པ་ཡང་ནི་ཐོབ་པ་ཉིད། །</p>
<p>འཁོར་བའི་བདེ་བས་རྨོངས་པ་ལ། །</p>
<p>གྲོལ་བ་ཡང་ནི་སྤངས་པ་ཉིད། །</p>
<p>ཐམས་ཅད་སྟོང་པའི་རང་བཞིན་ལ། །</p>
<p>རྣལ་འབྱོར་མ་ཡི་སྔགས་ཀྱིས་རོལ། །</p>
<p>རྣལ་འབྱོར་མ་ནི་ལྔ་པོ་རྣམས། །</p>
<p>སངས་རྒྱས་དེ་ཉིད་མཚོན་པར་བྱ། །</p>
<p>སྒྱུ་མར་གནས་པ་དུ་མ་ཀུན། །</p>
<p>སྣ་ཚོགས་གཟུགས་ཀྱིས་སེམས་ཅན་སྨིན། །</p>
<p>རྡོ་རྗེ་བརྐྱང་བའི་དགོས་པ་ནི། །</p>
<p>ཆོས་ཀྱི་རྨོངས་པ་བྲལ་བར་བྱེད། །</p>
<p>རྣལ་འབྱོར་མ་ཡི་ཐར་པ་ཅན། །</p>
<p>སྙིང་པོ་ཆོས་ལ་ཕྱག་འཚོལ་ཅིག །རིགས་ཀྱི་བུ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་གླུ་འདིས་རྒྱལ་བ་ཐམས་ཅད་ཀྱིས་བདག་ཉིད་ལས་སྐྱེ་བར་འགྱུར་བ་ལ་འདི་སྐད་ཅེས་བཀའ་སྩལ་ཏོ། །</p>
<p>དགུ་པ་ལས་དེ་བཞིན་གཤེགས་པ་ཐམས་ཅད་ཀྱི་སྐྱེད་པ་ཞེས་བྱ་བ་སྟེ་རབ་ཏུ་བྱེད་པ་དང་པོའོ།། །</p>
<p>།གཏོར་མའི་ལས་ཆོ་ག་ཇི་ལྟ་བར། །</p>
<p>རྡོ་རྗེ་གཙོ་བོ་རྒྱལ་པོ་ཉོན། །</p>
<p>ཁྲུ་གང་ཙམ་གྱི་ཚད་དུ་ནི། །</p>
<p>དམར་པོའི་དྲི་ཡིས་དཀྱིལ་འཁོར་བྱ། །</p>
<p>དཀར་པོས་ཕྱི་རོལ་གྲུ་གསུམ་བྱ། །</p>
<p>མཆོད་ཡོན་མཆོད་སོགས་རིམ་གྲོ་དང་། །</p>
<p>ཉ་དང་ཤ་སོགས་བཟའ་བ་དང་། །</p>
<p>ཆང་དང་མྱོས་བྱེད་སྤྲོ་བ་ཡང་། །</p>
<p>གཡོན་དུ་ཉེ་བར་དགོས་པ་ཀུན། །</p>
<p>གཡས་པ་དག་ཏུ་ཆུ་ཡི་སྣོད། །</p>
<p>སྔོན་དུ་མཆོད་ཡོན་དག་གི་སྣོད། །</p>
<p>རྫས་ནི་འདི་དག་ཐམས་ཅད་རྣམས། །</p>
<p>བདུད་རྩི་ལྔ་ཡིས་སྦྱང་བར་བྱ། །</p>
<p>རྡོ་རྗེ་སེམས་དཔའི་ཏིང་འཛིན་ནམ། །</p>
<p>ཡང་ན་ཧེ་རུ་ཀ་དཔལ་བརྩོན། །</p>
<p>ལས་ཀྱི་ཆོ་ག་མཐོང་བ་ཡིས། །</p>
<p>སྔགས་དང་ཕྱག་རྒྱས་དགུག་པར་བྱ། །</p>
<p>མེ་ཏོག་དམར་པོས་བདུག་པ་སོགས། །</p>
<p>དྲི་ལ་སོགས་པ་དབུལ་བར་བྱ། །</p>
<p>ཨོཾ་གྱིས་མཚན་པའི་པདྨའི་སྣོད། །</p>
<p>ལྕེ་ཧཱུྃ་དེ་ཉིད་ཁྱད་པར་ལས། །</p>
<p>ཡེ་ཤེས་ལྕགས་ཀྱུའི་རབ་དབྱེ་བས། །</p>
<p>ཡིད་ཀྱིས་ཐམས་ཅད་དགུག་པའོ། །</p>
<p>ཀྱེ་བཅོམ་ལྡན་འདས་ཡེ་ཤེས་ཀྱི་ལྕགས་ཀྱུ་དུར་གསུངས། དེ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། །</p>
<p>དང་པོ་སྐྱེ་དགུའི་བདག་པོར་བརྗོད། །</p>
<p>དེ་བཞིན་གཉིས་པར་སྒྲོལ་མ་ཉིད། །</p>
<p>གསུམ་པ་ལ་ནི་རབ་མཆོག་བརྗོད། །</p>
<p>བཞི་པ་ལ་ནི་མང་པོ་སྐྱེས། །</p>
<p>ལྔ་པ་ལ་ནི་སྟོབས་ཞེས་བྱ། །</p>
<p>རིགས་ལྔ་རྣམས་ཀྱི་སྔགས་འདི་དག །ཡེ་ཤེས་ལྔ་ཡིས་རབ་དབྱེ་བས། །</p>
<p>ཡེ་ཤེས་ཆེན་པོ་ལྔ་པོ་འདི། །</p>
<p>ཁྱོད་ལ་ཕན་པའི་བསམས་པས་བཤད། །</p>
<p>ཡེ་ཤེས་ལྕགས་ཀྱུའི་རབ་དབྱེ་བས། །</p>
<p>ལས་རྣམས་ཀུན་ལ་སྦྱར་བར་བྱ། །</p>
<p>གལ་ཏེ་ལས་ལ་ཕན་འདོད་པས། །</p>
<p>རྣལ་འབྱོར་མ་ཀུན་ཚིམ་པར་བྱ། །</p>
<p>འདོད་ལ་དགའ་བར་མི་བྱ་ཞིང་། །</p>
<p>ལོངས་སྤྱོད་ལ་ནི་སྦྱོར་མི་བྱ། །</p>
<p>སེམས་ཅན་དོན་རྒྱུ་རྣལ་འབྱོར་པས། །</p>
<p>མཆོད་པ་ཐམས་ཅད་ཡང་དག་བརྟག །དབྱངས་ཀྱི་བཅུ་གསུམ་ལས་བྱུང་བ། །</p>
<p>གང་ཞིང་ཟླ་བ་དེ་རབ་གྲགས། །</p>
<p>དེ་ཡི་དབུས་སུ་ས་བོན་གྱི། །</p>
<p>ཨཱ་ལི་ཀཱ་ལི་མཉམ་སྦྱར་བས། །</p>
<p>ལྷ་ཀུན་དེ་ནས་ཚིམ་པར་བྱ། །</p>
<p>འབུད་པ་སྦར་བ་ཉིད་དང་ནི། །</p>
<p>ཁྱད་པར་དུ་ནི་བསྐོལ་བ་ཉིད། །</p>
<p>ཤེལ་གྱི་གཟུགས་ཀྱིས་བསྐྱེད་བྱ་ཞིང་། །</p>
<p>དེ་ཕྱིར་ཐམས་ཅད་བརྟག་པར་བྱ། །</p>
<p>དེ་ཡི་དབུས་ནས་བླངས་ནས་ནི། །</p>
<p>དེ་ནས་བདུད་རྩི་མྱང་བར་བྱ། །</p>
<p>ལྷག་མ་ལ་སོགས་དངོས་པོ་ཀུན། །</p>
<p>ཕྱི་རོལ་དཀྱིལ་འཁོར་ཚིམ་པར་བྱ། །</p>
<p>གཡོན་པའི་ཆ་ཡི་སྣོད་དང་ནི། །</p>
<p>གཡས་པའི་ཁྲོ་བོ་བསྟན་པར་བྱ། །</p>
<p>རྐང་པས་མནན་ཅིང་སྟེང་དུ་བལྟ། །</p>
<p>སྤྱི་བོར་ཕེྃ་གྱི་རྣམ་པ་འབྱུང་། །</p>
<p>ཟླ་བ་མར་ངོའི་བཅུ་བཞི་དང་། །</p>
<p>ཁྱད་པར་དུ་ནི་བརྒྱད་པ་དང་། །</p>
<p>ཡར་གྱི་ངོ་ཡི་བཅུ་པ་ལ། །</p>
<p>མཆོད་པ་མཆོད་པའི་བདག་ཉིད་འགྱུར། །</p>
<p>ཨོཾ་ཤིང་གཅིག་དང་ནི་དུར་ཁྲོད་དང་། །</p>
<p>རི་བོ་དང་ནི་འབབ་ཆུ་དང་། །</p>
<p>ཁྱིམ་དང་གྲོང་གི་ངོས་དག་དང་། །</p>
<p>ཞིང་དང་གྲོང་ནི་སྟོང་པ་དང་། །</p>
<p>སེམས་ཅན་སྣོད་དང་ཐང་སྟོང་དང་། །</p>
<p>ཆུ་ལ་ཡང་ནི་ཁྱད་པར་དུའོ། །</p>
<p>དྲག་པོ་ནག་པོ་དྲག་ཆེན་པོ། །</p>
<p>ལྷ་མོ་ཡང་ནི་མཉམ་པར་གནས། །</p>
<p>ནག་པོ་ཐོད་པ་ཅན་འཇིགས་རུང་། །</p>
<p>དགའ་ལས་འདས་དང་ལོག་འདྲེན་རྣམས། །</p>
<p>རྒན་བྱེད་མ་དང་དྲག་མོ་དང་། །</p>
<p>གདོལ་པ་མོ་དང་འཇིགས་པའི་གཟུགས། །</p>
<p>ལྷ་མོ་དཀའ་ཟློག་ཐམས་ཅད་དུ། །</p>
<p>རྒྱལ་མ་དང་ནི་རྣམ་རྒྱལ་ཉིད། །</p>
<p>མི་ཐུབ་མ་དང་གཞན་མི་ཐུབ། །</p>
<p>ནག་མོ་བཟང་མོ་ནག་མོ་ཆེ། །</p>
<p>རྩེ་མོ་ནག་མོ་རྣལ་འབྱོར་མོ། །</p>
<p>དབང་མོ་ཟླ་མོ་འཇིགས་པ་མ། །</p>
<p>གདུག་པ་ཅན་དང་ལམ་པ་ཀཱི། །</p>
<p>སུམ་ཅུ་རྩ་གསུམ་དབང་ཕྱུག་མ། །</p>
<p>གཡོ་ལྡན་མར་མེ་འཇིབ་བྱེད་མ། །</p>
<p>གྲོང་དུ་གནས་པའི་རྣལ་འབྱོར་མ། །</p>
<p>འཇིགས་པའི་གཟུགས་དང་གཟུགས་ཆེན་མ། །</p>
<p>མཆེ་བ་གཟུགས་ངན་གཙིགས་པ་ཉིད། །</p>
<p>ཐོད་པའི་ཕྲེང་བ་འཕྱང་བ་ཅན། །</p>
<p>མཐུ་ཆེན་ལག་ན་ཁ་ཊྭ་ག །ལག་ན་དགྲ་སྟ་རལ་གྲི་དང་། །</p>
<p>རྡོ་རྗེ་ལག་མ་གཞུ་ཡི་ལག །མཁའ་འགྲོ་མ་ཡི་དེ་ཉིད་ཆེ། །</p>
<p>ལས་རྣམས་རྗེས་སུ་སྒྲུབ་པར་བྱེད། །</p>
<p>རྣལ་འབྱོར་དཀྱིལ་འཁོར་རྒྱལ་མོ་ཆེ། །</p>
<p>དེ་བཞིན་རྡོ་རྗེའི་དབང་ཕྱུག་གཙོ། །</p>
<p>དེ་བཞིན་གཤེགས་པའི་སྐུ་ཆེན་ལས། །</p>
<p>སྐྱོན་མེད་དབང་ཕྱུག་འབྱིན་པ་མོ། །</p>
<p>རྡོ་རྗེ་དབང་ཕྱུག་བཀའ་ལུང་འདིས། །</p>
<p>ཐམས་ཅད་ལས་ནི་ཐམས་ཅད་དགུག །ཨོཾ་ཀ་ཀ་ཀ་ཌྷྱ་ན་བ་བ་བནྡྷ་ན་ཁ་ཁ་ཁཱ་ད་ན་སརྦྦ་དུཥྚཱ་ནཱྃ་ཧ་ན་ཧ་ན། གྷ་གྷ་གྷཱ་ཏ་ཡ་གྷཱ་ཏ་ཡ་ཨ་མུ་ཀ་སྱ་ཤཱནྟཱིཾ་ཀུ་རུ་ཧཱུྃ་ཧཱུྃ་ཕཊ་ཕཊ་ཛཿསྭཱ་ཧཱ། བདུད་རྩིའི་བསམ་གཏན་དམིགས་ནས་ནི། །</p>
<p>བདུད་རྩིས་ཁ་ནི་དགང་བར་བྱ། །</p>
<p>ལས་སོགས་བསམས་ནས་རྣལ་འབྱོར་དང་། །</p>
<p>རྣལ་འབྱོར་མ་ནི་བསྒོམ་པར་བྱ། །</p>
<p>ལས་རྣམས་ཐམས་ཅད་རབ་འགྲུབ་འགྱུར། །</p>
<p>ཧས་ནི་ཁ་དོག་འཕྲོག་པར་བྱེད། །</p>
<p>ཧོས་ནི་དྲི་ནི་འཇིག་པར་བྱེད། །</p>
<p>ཧྲཱིཿནི་བརྩོན་འགྲུས་འཇོམས་པར་ནི། །</p>
<p>རིམ་པ་འདི་ནི་བརྗོད་པར་བྱ། །</p>
<p>རྣམ་གསུམ་ལན་གསུམ་བརྗོད་པས་ནི། གསུམ་གྱིས་ལྷ་རྣམས་ཚིམ་པར་བྱ། །</p>
<p>པདྨའི་དབང་ཕྱུག་གཟུགས་གསེར་མདོག །གཟི་བརྗིད་དྲི་ཆུ་རྣམ་སྣང་དང་། །</p>
<p>རྡོ་རྗེའི་དབང་ཕྱུག་མྱང་བ་ནི། །</p>
<p>ལག་ན་རྡོ་རྗེ་ལྷ་གསུམ་དག །རྣམ་པ་གསུམ་དུ་ཤེས་པར་བྱ། །</p>
<p>འདིར་ནི་ཆོས་རྣམས་བཟང་པོར་ལྟོས། །</p>
<p>འདུ་བ་རྣམས་ལ་ཐེ་ཚོམ་མེད། །</p>
<p>བྲམ་ཟེ་ཁྱི་དང་གདོལ་པ་རྣམས། །</p>
<p>རང་བཞིན་གཅིག་པ་ཉིད་དུ་ཟོ། །</p>
<p>ཚིགས་བཅད་འདིས་ནི་དེ་ནས་སྦྱིན། །</p>
<p>རོལ་བཅས་མཆོག་ཏུ་རྗེས་བསྐོར་བས། །</p>
<p>གཡོན་དང་གཡས་པའི་ལག་པ་ཡིས། །</p>
<p>འདོད་པས་བསྐོར་བར་བྱ་བའོ། །</p>
<p>རང་འདོད་ལྷ་ཡི་རྣལ་འབྱོར་གྱིས། །</p>
<p>ཇི་ལྟར་རབ་ཏུ་བསྒྱུར་བས་འཇུག །བདེ་གཤེགས་ཆོས་ནི་རིན་ཐང་མེད། །</p>
<p>འདོད་ཆགས་དྲི་མ་རྣམ་པར་བསལ། །</p>
<p>གཟུང་དང་འཛིན་པ་རྣམ་པར་སྤངས། །</p>
<p>གུས་པས་དེ་ལ་ཕྱག་འཚོལ་ཅིག །ཚིགས་བཅད་འདིས་ནི་བླང་བར་བྱ། །</p>
<p>ཡང་དག་སྤྱོད་པའི་དེ་ཉིད་འདི། །</p>
<p>གཙང་སྦྲ་ཀུན་དུ་རྣལ་འབྱོར་པའི། །</p>
<p>ཇི་ལྟར་བདེ་བ་ཞེས་བྱར་བརྗོད། །</p>
<p>ཡན་ལག་ཡན་ལག་བདེ་གསོལ་འདེབས། །</p>
<p>གཉིས་གཉིས་འཁྱུད་པའི་སྦྱོར་བ་ཡི། །</p>
<p>སྒྱུ་མ་ཡིས་ནི་རྣམ་པར་བརྒྱན། །</p>
<p>དངོས་པོ་རྣམ་གྲོལ་ཕྱག་འཚོལ་ཅིག །རྡོ་རྗེ་དྲིལ་བུའི་སྒྲ་རྣམས་ཀྱིས། །</p>
<p>ཅི་འདོད་པ་ཡི་བཀྲ་ཤིས་གླུས། །</p>
<p>ཧཱུྃ་ཧཱུྃ་ཧཱུྃ། རྡོ་རྗེ་ཐལ་མོ་སྦྱར་བྱས་ནས། །</p>
<p>སྙིང་ག་རུ་ནི་གཟུང་བར་བྱ། །</p>
<p>དེ་ནས་སེམས་ཅན་ཀུན་སོགས་ལ། །</p>
<p>སྨོན་ལམ་རྣམས་ནི་གདབ་བྱ་བ། །</p>
<p>སེམས་ཅན་ཐམས་ཅད་བདེ་གྱུར་ཅིག །སེམས་ཅན་ཐམས་ཅད་སྐྱོན་མེད་པར། །</p>
<p>གང་གི་ལམ་གྱིས་འགྲོ་འགྱུར་བ། །</p>
<p>དེ་ནི་སངས་རྒྱས་ཉིད་ཐོབ་གྱུར། །</p>
<p>མ་བསྒྲལ་བ་དག་བསྒྲལ་བ་བགྱི། །</p>
<p>མ་གྲོལ་བ་དག་བདག་གིས་དགྲོལ། །</p>
<p>རྣལ་འབྱོར་བསྟན་བཅོས་བྱ་བའི་དངོས། །</p>
<p>ད་ལྟ་རུ་ནི་ཡང་དག་བརྟགས། །</p>
<p>རྡོ་རྗེ་ཁུ་ཚུར་དམ་བཅིངས་ནས། །</p>
<p>གཡོན་པ་སྙིང་གར་གཞག་པར་བྱ། །</p>
<p>ལག་པ་གཡས་པ་བརྐྱང་ནས་ནི། །</p>
<p>ས་ལ་བཞག་ནས་གཤེགས་སུ་གསོལ། །</p>
<p>ཨོཾ་ཨཱཏྨ་ཏིཥྛ་ཧཱུྃ་སྭཱ་ཧཱ། ཕྱི་ནི་བདག་གི་དབུགས་ཀྱིས་ནི། །</p>
<p>བདག་གི་ལུས་ལ་ཐིམ་པར་བྱ། །</p>
<p>སྐད་ཅིག་གཅིག་པའི་རྣལ་འབྱོར་གྱིས། །</p>
<p>བདག་གི་དངོས་པོས་མཆོད་པར་བྱ། །</p>
<p>ཨོཾ་སརྦྦ་དུཥྚ་གྲྀཧྞ་གྲྀཧྞ་གཙྪ་ཧཱུྃ་ཕཊ། སེ་གོལ་གསུམ་གཏོགས་ནས་ཕྱི་རོལ་གྱི་ལྷ་རྣམས་གཤེགས་སུ་གསོལ་བར་བྱའོ། །</p>
<p>དགུ་པ་ལས་གཏོར་མའི་མཆོད་པ་སྟེ་རབ་ཏུ་བྱེད་པ་གཉིས་པའོ།། །</p>
<p>།གསང་བའི་པདྨ་བདེ་བ་ཅན། །</p>
<p>ཐམས་ཅད་བདག་ཉིད་རྟག་བཞུགས་ལ། །</p>
<p>གསང་བ་ལ་ནི་རྣམ་གནས་ནས། །</p>
<p>དེ་ལ་ལྷ་མོ་དེས་ཞུས་པ། །</p>
<p>སྦས་པ་དམ་པའི་དངོས་སྤྱོད་ཡུལ། །</p>
<p>བདེ་གཤེགས་ཀུན་གྱི་དཀྱིལ་འཁོར་དང་། །</p>
<p>ཁྲོ་བོ་རྣམས་དང་ལྷ་རྣམས་དང་། །</p>
<p>ཐམས་ཅད་ལྷ་ནི་ཁྱོད་ཀྱིས་གསུངས། །</p>
<p>ཇི་ལྟར་ནང་ལ་རྣམ་གནས་པའི། །</p>
<p>དེ་ཉིད་བླ་མེད་བདག་འཚལ་ཡང་། །</p>
<p>བདག་ལ་ད་དུང་ཐེ་ཚོམ་མཆིས། །</p>
<p>གང་གི་ཆོ་གས་བྲིས་སྐུ་དང་། །</p>
<p>གླེགས་བམ་ཡང་ནི་བྲི་བར་བགྱི། །</p>
<p>ལྷ་ལགས་འདི་དག་མི་འཚལ་བས། །</p>
<p>བདེ་བ་ཆེན་པོས་བཤད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>དེ་བདག་ལང་ཚོ་དལ་བ་དང་། །</p>
<p>རྒྱས་ཤིང་རྣམ་རྟོག་མེད་པ་དང་། །</p>
<p>ཁྲོ་མེད་ལྐོག་འཕྱས་མེད་པ་དང་། །</p>
<p>ཤིན་ཏུ་ཆ་ཕྲ་མཁས་སྤྲོ་དང་། །</p>
<p>བཟོད་དང་དད་པ་སྙིང་རྗེ་ལྡན། །</p>
<p>དེ་ལྟར་གྱུར་པའི་རི་མོ་མཁན། །</p>
<p>ཡང་ན་དམ་ཚིག་ཅན་གྱི་ཡང་། །</p>
<p>རི་མོ་མཁན་གྱིས་བྲི་བར་བྱ། །</p>
<p>སྒྲུབ་པ་པོ་དམ་པས་དཔའ་བོ་ཤི་བའི་རས་སམ། རོ་ལ་དཀྲིས་པའི་རས་སམ། བུ་བཙས་པའི་རས་སམ། ཁྲག་ཆེན་པོས་བཙོས་པའི་རས་སམ། བུད་མེད་ཀྱི་མེ་ཏོག་གིས་རབ་ཏུ་བསྒྲུབས་པའི་རས་རྣམས་ལ་སྒྲོལ་མ་དང་། འོད་ཟེར་ཅན་དང་། དེ་བཞིན་དུ་ནི་རི་ཁྲོད་མ་ཤིང་ལོ་ཅན་ལ་སོགས་བྲི་བར་བྱའོ། །</p>
<p>དེ་ལ་འདིའི་ཆོ་ག་ནི་གསང་བའི་ཕྱོགས་གཅིག་ཏུ་འདུག་ནས་ཤིན་ཏུ་མཉམ་པར་གཞག་པས་འདྲིར་གཞུག་པར་བྱའོ། །</p>
<p>སྐྱེས་པའི་ཐོད་པར་གནས་པར་ཇི་ལྟར་གསུངས་པའི་ཁ་དོག་ལྔ་སིཧླ་དང་། ག་བུར་ལ་སོགས་པ་བསྲེས་པ་དང་། རོའི་སྐྲའི་པིར་གྱིས་བྲིས་སྐུ་འཇིགས་པ་བྲི་བར་བྱའོ། །</p>
<p>དང་པོར་སློབ་དཔོན་གྱིས་མཉམ་པར་གཞག་པས་ཤེས་རབ་དང་ལྡན་ཞིང་། །</p>
<p>རྒྱན་ཐམས་ཅད་ཀྱིས་རྣམ་པར་བརྒྱན་པ་དང་། །</p>
<p>དཔལ་ཡང་དག་པར་སྦྱོར་བའི་རྣལ་འབྱོར་དང་ལྡན་པས་ཡན་ལག་ལ་ནི་རྃ་ཤུ་བསམ་ཞིང་གཅེར་བུར་གྱུར་པ་དང་། དེ་བཞིན་དུ་ཡང་ལྷག་མ་དང་། མ་དག་པས་མཁས་པས་མི་བྱའོ། །</p>
<p>ཀྱེ་བཅོམ་ལྡན་འདས་གལ་ཏེ་སིཧླ་ལ་སོགས་པས་བསྲེས་པ་ལགས་ན། དེའི་ཚེ་ཇི་ལྟར་མ་དག་པ་ལགས། བཅོམ་ལྡན་འདས་ཀྱིས་བཀའ་སྩལ་པ། །</p>
<p>ཕོ་ཉ་གཙང་སྦྲ་དང་པོ་སྟེ། །</p>
<p>གཉིས་པ་ལ་ནི་ཞི་བར་འདོད། །</p>
<p>སྣོད་གཅིག་ཏུ་ནི་ཟས་ཉིད་ནི། །</p>
<p>གཙང་སྦྲ་གསུམ་པ་ཉིད་དུ་གསུངས། །</p>
<p>ཕྱི་རོལ་རྣལ་འབྱོར་ལ་དགའ་བས། །</p>
<p>གཙང་སྦྲ་འདི་དག་ཡང་དག་བརྩམ། །</p>
<p>རང་སེམས་དྲི་མ་ཅན་གྱུར་ལ། །</p>
<p>གནས་ནི་འདི་ཡིས་ཅི་ཞིག་དགོས། །</p>
<p>གང་ཡང་ལོག་པའི་ཆོས་གནས་པ། །</p>
<p>འདོད་པའི་དོན་ཀུན་འདོད་པ་ནི། །</p>
<p>ཁྱི་ཡི་སྐྱེ་གནས་བརྒྱར་འགྲོ་སྟེ། །</p>
<p>སྨེ་ཤ་ཅན་དུ་སྐྱེ་བར་འགྱུར། །</p>
<p>དཔེར་ན་ཁ་ཅིག་མར་དོན་གཉེར། །</p>
<p>དད་པས་ཆུ་ནི་བསྲུབ་གྱུར་ཀྱང་། །</p>
<p>མར་སར་ཐོབ་པར་མི་འགྱུར་ཏེ། །</p>
<p>ལུས་ཉོན་མོངས་པ་ཁོ་ནར་ཟད། །</p>
<p>འཛིན་དང་མཆོད་པ་མ་གཏོགས་པར། །</p>
<p>གཞན་དུ་བཟང་མོ་དོན་མེད་འགྱུར། །</p>
<p>འཚོ་བའི་ཐབས་ཀྱི་རྒྱུ་ཡི་ཕྱིར། །</p>
<p>རྣལ་འབྱོར་གཞན་ལ་བརྟེན་པ་ཉིད། །</p>
<p>དུང་དང་ཉ་ཕྱིས་མུ་ཏིག་རྣམས། །</p>
<p>གསུམ་ཆར་རྒྱུ་ལས་བྱུང་བ་ཉིད། །</p>
<p>ཆོས་ཀྱི་སྐུ་ཡི་ལུས་ཅན་གྱི། །</p>
<p>ཐོད་པ་ལ་ནི་སུ་ཞིག་སྨོད། །</p>
<p>མཆོད་ཕྱིར་ཐོགས་པ་དག་བྱེད་ཀྱང་། །</p>
<p>དམ་པའི་ཆོས་ཀྱི་རིམ་པར་གསུངས། །</p>
<p>གཙང་སྦྲ་ཧེ་རུ་ཀ་དཔལ་གནས། །</p>
<p>དེ་ཕྱིར་ཀུན་དུ་རབ་འབད་པས། །</p>
<p>ཕྱག་རྒྱ་ལྷན་ཅིག་སྒྲུབ་པས་མཆོད། །</p>
<p>ཤིན་ཏུ་བཞིན་མཛེས་སྙིང་རྗེ་ཅན། གཟུགས་དང་ལང་ཚོ་སྐལ་བཟང་མ། །</p>
<p>གཟུགས་བཟང་སྒྲུབ་པ་པོ་ལ་དགའ། །</p>
<p>རང་གི་ཕྱག་རྒྱ་གཡོན་དུ་གཞག །པིར་ལ་བྱིན་བརླབས་འདྲི་མཁན་ལ། །</p>
<p>བྱིན་ཏེ་བྲིས་སྐུ་འཇིགས་པ་ནི། །</p>
<p>དངོས་གྲུབ་ཐམས་ཅད་རབ་སྟེར་བ། །</p>
<p>དེ་ནས་ཡང་དག་བྲི་བར་བྱ། །</p>
<p>འཇིག་རྟེན་གཞན་ལ་མི་བསྟན་ཞིང་། །</p>
<p>རི་མོ་མཁན་དང་སྒྲུབ་པོས་བལྟ། །</p>
<p>གླེགས་བམ་ཁྱོད་ལ་བཤད་བྱ་ཡིས། །</p>
<p>ལྷ་མོ་སྐལ་བ་ཆེན་མོ་ཉོན། །</p>
<p>གྲོ་གའམ་ཏ་ལའི་འདབ་མ་ལ། །</p>
<p>གླེགས་བམ་སོར་ནི་བཅུ་གཉིས་པ། །</p>
<p>སྦྲང་ཚན་སྣག་ཚ་བྱས་ནས་ནི། །</p>
<p>མི་ཡི་རུས་པའི་སྨྱུ་གུ་ཡིས། །</p>
<p>དམ་ཚིག་ཅན་གྱིས་བྲི་བར་བྱ། །</p>
<p>གླེགས་བམ་དང་ནི་བྲིས་སྐུ་ཉིད། །</p>
<p>གལ་ཏེ་སྐལ་བ་མེད་མཐོང་ན། །</p>
<p>སྐྱེ་བ་འདིར་ནི་འགྲུབ་མི་འགྱུར། །</p>
<p>འཇིག་རྟེན་ཕ་རོལ་སྤྱོད་ཡུལ་མིན། །</p>
<p>དམ་ཚིག་སེམས་དཔའ་སྦྱིན་པར་བྱ། །</p>
<p>རེས་འགའ་ཙམ་ཞིག་བསྟན་པའོ། །</p>
<p>གླེགས་བམ་ལམ་གྱི་སྤྱོད་ཡུལ་དུ། །</p>
<p>སྐྲ་དང་མཆན་ཁུང་དག་དུ་སྦ། །</p>
<p>དམ་ཚིག་སེམས་དཔའ་སྦྱིན་པར་བྱ། །</p>
<p>དགུ་པ་ལས་བྲིས་སྐུ་དང་གླེགས་བམ་གཏན་ལ་དབབ་པ་ཞེས་བྱ་བ་སྟེ་རབ་ཏུ་བྱེད་པ་གསུམ་པའོ།། །</p>
<p>།སིལ་སྙན་ཡང་དག་སྦྱོར་མཚན་ཉིད། །</p>
<p>བཤད་པར་བྱ་ཡིས་ལྷ་མོ་ཉོན། །</p>
<p>ཨ་ར་ཨ་ར་ཛེཾ་ཛེཾ་སྨ་ར་སྨ་ར་ཙ་ཊ་བྃ་ཧོཿར་ཊ་བྃ་ཧོ་ཧུ་ལུ་ཧུ་ལུ་ཧཱུྃ་ཛཿཧཱུྃ་ཛཿ ཨ་ལ་ཨ་ལ་ཧཱུ་ཎུ་ཧཱུ་ཎུ་ཧཱུ་ཎུ། ཧྲྃ་ཧྲྃ་ཧྲྃ་ཧུ་ཏྃ་གྷཻ་ཧུ་ཏྃ་གྷཻ་གྷཻ་གྷཻ་གྷཻ་ཏ་ཊ་གྷཻ་གྷཻ་ཏྃ་ཊ་གྷཻ་གྷཻཾ་ཏ་གྷཻ་ཏ་གྷཻ་ཏ་གྷཻ་ཧོནྡོ་ཧནྡོ་དོ་ཧཱུྃ་དོ་ཧཱུྃ། ཀ་ཀ་ཀ་ཀ །ཀཽ་ཀཽ་ཀཽ །ཀཽཾ་ཀཽཾ་ཀཽཾ །བཻྃ་ཀཻྃ་བཻྃ་ཀཻྃ་བཻྃ་ཀཻྃ །བིྃ་བཛྲ་བཛྲི་བཻྃ་བཛྲ་བཛྲྃ་བཻྃཿཀཻྃཿབཻྃཿཀཻྃཿབཻྃཿཀཻྃཿབཻྃཿཀཻྃཿབཻྃ་ཧཱུྃ་བྷྱོ་ཧཱུྃ་བྷྱོ་ཧཱུྃ་བྷྱོ། རུ་ལུ་རུ་ལུ་རུ་ལུ་ཧཱུྃ་བྷྱོ་ཧཱུྃ་བྷྱོ་ཧཱུྃ་བྷྱོ། རྡོ་རྗེ་འཛིན་པ་ལ་སོགས་པའིའོ། །</p>
<p>ཊཀྐི་ཧཱུྃ་ཛཿ། ཊཀྐི་ཧཱུྃ་ཛཿ། ཊཀྐི་ཛཿ། འདི་ནི་རོལ་པའིའོ། །</p>
<p>ཏ་ཌ་བ་ཏ་ཌ་བ། བྲཧྨེ་བྲཧྨེ། རྟ་མགྲིན་གྱིའོ། །</p>
<p>ཧྲཱིྃ་ཥྚྲཱིྃ་ཧྲཱིྃ་ཥྚྲཱིྃ་ཧྲཱིྃ་ཥྚྲཱིྃ་ཥྚྲཱིྃ་ཥྚྲཱིྃ་ཥྚྲཱིྃ། ཧྲཱི་ཥྟྲཱི་ཧྲཱི་ཥྟྲཱི་ཧྲཱི་ཥྟྲཱི། གཤིན་རྗེའི་རྒྱལ་པོའིའོ། །</p>
<p>ཧྲཱིྃ་ཧྲཱིྃ། ཀུྃ་ཧྲཱིྃ་ཀུྃ་ཧྲཱིྃ་ཁནྟ་ཁེྃ་ཁནྟ་ཁེྃ་ཁནྟ་ཁེྃ། པདྨྃ་པདྨྃ། ཧྲཱིྃ་པདྨྃ་ཧྲཱིྃ་པདྨྃ། ཏྲཱིྃ་ཏྲཱིྃ་ཏྲཱིྃ་ཏྲཱིྃ་ཏྲཱིྃ་ཏྲཱིྃ། ཧྲཱིྃ་ཧྲཱིྃ་ཧྲཱིྃ་ཧྲཱིྃ་ཧྲཱིྃ་ཧྲཱིྃ། ཧྲཱིྃ་ཏྃ་ཧྲཱིྃ་ཏྃ། ཧྲཱིྃ་ཧྲཱིྃ་ཧྲཱིྃ། སྒྲོལ་མའིའོ། །</p>
<p>དེ་ནས་ཅང་ཏེའུའི་མཚན་ཉིད་བཤད། །</p>
<p>བཛྲི་ཤིཪྴ་རྩ་བ་དང་། །</p>
<p>ཙནྡན་དམར་པོ་ལས་བྱུང་དང་། །</p>
<p>གཞན་རྣམས་གང་རྣམས་དེ་རྣམས་ནི། །</p>
<p>ཡིད་ལ་འདོད་པ་རྣམས་ལ་བྱ། །</p>
<p>དེ་ཡི་ཚད་འདི་བཀའ་སྩལ་པ། །</p>
<p>བཅུ་གཉིས་པ་དང་བཅུ་པ་ཉིད། །</p>
<p>ཁ་ལ་སོར་ནི་དྲུག་དང་ལྔ། །</p>
<p>དགུ་པ་དང་ནི་བཅུ་གཅིག་ཉིད། །</p>
<p>ཁ་ལ་དེ་ཡི་ཕྱེད་ཉིད་དོ། །</p>
<p>གཞན་པ་ཡི་ཡང་རྔེའུ་ཆུང་ནི། །</p>
<p>ཐོད་པ་ལས་ནི་བསྐོར་བ་ཉིད། །</p>
<p>སྤྲེའུའི་པགས་པས་གཡོགས་པའོ། །</p>
<p>དེ་བཞིན་ཁ་སྦྱོར་གཉིས་ལ་ནི། །</p>
<p>པདྨ་དག་ནི་བྲི་བར་བྱ། །</p>
<p>བུད་མེད་ཁྲག་གིས་མཛེས་པ་དང་། །</p>
<p>དུར་ཁྲོད་སྐྱེས་པའི་སྐྲ་ལས་ནི། །</p>
<p>བཀལ་ནས་རུས་པ་གཉིས་ནི་བཅིང་། །</p>
<p>ཁྱིམ་གྱི་མེ་ཏོག་གཉིས་ཀྱིས་ནི། །</p>
<p>པདྨ་ཟེ་འབྲུ་གཉིས་པ་ལ། །</p>
<p>དཀྱིལ་འཁོར་ཉིད་ནི་བྲི་བར་བྱ། །</p>
<p>མཚན་མོ་བཞི་མདོ་དག་ཏུ་ནི། །</p>
<p>རྐང་པ་གཡོན་པའི་མཐེ་བོང་གིས། །</p>
<p>དཀྱིལ་འཁོར་གྲུ་བཞི་མཚམས་སུ་ནི། །</p>
<p>རྡོ་རྗེ་ལྕགས་ཀྱུ་བྲི་བར་བྱ། །</p>
<p>དེར་གནས་གཡོན་པའི་ངོས་སུ་ནི། །</p>
<p>ཇི་ལྟར་དང་པོར་མིང་བཟུང་བ། །</p>
<p>ཁེཾ་ཧཱུྃ་ཞེས་ནི་བརྗོད་ནས་ནི། །</p>
<p>ཆུ་སྐྱར་རྐང་པའི་རུས་པས་གདབ། །</p>
<p>དེ་ལྟར་གཡོ་ལྡན་མ་ལ་སོགས། །</p>
<p>ཐམས་ཅད་འགུགས་པར་བྱེད་པར་འགྱུར། །</p>
<p>གལ་ཏེ་འོངས་པར་མ་གྱུར་ན། །</p>
<p>དེ་ཚེ་མཁའ་འགྲོ་མ་ཀུན་འཆི། །</p>
<p>ངེས་པ་ཉིད་དུ་འགྲུབ་འགྱུར་བས། །</p>
<p>ངས་གསུངས་པ་ལ་ཐེ་ཚོམ་མེད། །</p>
<p>གལ་ཏེ་ཁྲོས་པས་སློབ་དཔོན་གྱིས། །</p>
<p>ཅང་ཏེའུ་རྡུང་བར་བྱེད་པ་ན། །</p>
<p>དེ་ཚེ་མཆི་མ་འཛག་ཅིང་ངུ་། །</p>
<p>ཁྱོད་ནི་དམ་ཚིག་ལ་ནི་ཁྲོ་བོ་སྔོན་པོ་མཛེས། །</p>
<p>དངོས་གྲུབ་ཕྱག་ན་དབྱིག་ཏོ་རིན་ཆེན་བཅིངས་པ་འཛིན། །</p>
<p>ཀྱེ་དཔལ་ལྡན་དཔའ་བོ་འདུ་བར་འཁོར་བ་སྒྲོལ་བ་འཁུམས། །</p>
<p>མཁའ་མཛེས་རྣལ་འབྱོར་མ་ཡི་ནང་དུ་བདག་ཐོང་ཤིག །ཚོགས་ཀྱི་འདུ་བ་བཟང་པོ་ཉིད། །</p>
<p>ལྷ་མོ་སྐལ་བ་ཆེན་མོ་ཉོན། །</p>
<p>འདོད་པའི་དོན་ཀུན་སྒྲུབ་པ་མོ། །</p>
<p>གང་དུ་ཟོས་པས་འགྲུབ་འགྱུར་བ། །</p>
<p>དུར་ཁྲོད་རི་ཡི་ཚང་ཚིང་དང་། །</p>
<p>རྒྱ་མཚོ་ཆེན་པོའི་འགྲམ་དུ་འམ། །</p>
<p>ཡང་ན་དབེན་པའམ་བས་མཐའ་རུ། །</p>
<p>བཟའ་བ་འདི་དག་ཡང་དག་བརྩམ། །</p>
<p>མེ་ཏོག་བདུག་པ་མར་མེ་དང་། །</p>
<p>དེ་བཞིན་བཟའ་བ་བཅའ་བ་ཉིད། །</p>
<p>ཆང་ནི་སྒེག་མོ་རུ་ནི་བརྗོད། །</p>
<p>སྦྲང་ཆང་རབ་ཏུ་མྱོས་མར་བརྗོད། །</p>
<p>བུ་རམ་ཆང་ནི་མྱོས་བྱེད་གསུངས། །</p>
<p>སྙིང་པོ་བདུད་རྩི་རྒུན་ཆང་ཡིན། །</p>
<p>སངས་རྒྱས་ཀུན་གྱི་ཀླ་ཀློ་ཡིས། །</p>
<p>བདུད་རྩི་ལམ་ནི་ཡན་ལག་བརྒྱད། །</p>
<p>རྒུན་འབྲུམ་སྦྲང་རྩི་དཔའ་བོ་གཅིག །ཉ་ཕྱིས་རྩུབ་པའི་འདོད་པ་ཅན། །</p>
<p>སིངས་པོ་བཤང་བར་བརྗོད་པ་སྟེ། །</p>
<p>རྩབས་དང་བྲན་མོ་སིངས་པོར་བརྗོད། །</p>
<p>དེ་ལྟར་བཟའ་བ་སྣ་ཚོགས་དང་། །</p>
<p>ཆང་དང་ཉ་དང་ཡང་དག་ལྡན། །</p>
<p>དགའ་བའི་ལོངས་སྤྱོད་སྐལ་བཟང་བས། །</p>
<p>དཔལ་ལྡན་རྡོ་རྗེ་སེམས་དཔའ་འགྲུབ། །</p>
<p>ཨ་མྲ་སྨིན་དང་པ་ན་སྃ། །</p>
<p>རྒུན་འབྲུམ་ན་རི་ཀེ་ལ་དང་། །</p>
<p>ཨཱ་ལུ་ཀ་ལ་སོགས་པ་ནི། །</p>
<p>འབྲས་བུ་སྣ་ཚོགས་ཐ་དད་པ། །</p>
<p>ཚོགས་ཀྱི་དཀྱིལ་འཁོར་དབུལ་བར་བྱ། །</p>
<p>འདིས་ནི་གླུ་དང་ཕྱག་རྒྱ་དང་། །</p>
<p>ངེས་པར་གར་ཀྱང་ཁྱད་པར་དུའོ། །</p>
<p>ཀ་ཀ་ཀ་ཀ་ཀ་ཀ་ཀ་ཀ །ཧི་ཧི་ཧི་ཧི་ཧི་ཧི་ཧི་ཧི། ཧྲིཾ་ཧྲིཾ་ཧྲིཾ་ཧྲིཾ། ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། ཧཱ་ཧཱ་ཧཱ་ཧཱ་ཧཱ་ཧཱ་ཧཱ་ཧཱ་ཧཱ་ཧཱ་ཧཱ་ཧཱ། ཨི་ཧཱ་ཧཱ་ཨི་ཧཱ་ཧཱ། ཧཱ་ཧཱ་ཧཱ། ཛཱྃ་ཛཱྃ་ཛཱྃ་ཛཱྃ། ཨ་ཨི་ཨ་ཨི་ཨ་ཨི། ཛཱྃ་ཛཱ། ཨིཾ་ཛེཾ་ཛཱཾ། ཨིཾ་ཛཱ་ཨིཾ་ཛཱ་ཨིཾ་ཛཱ་ཨིཾ་ཛེཾ་ཛེཾ་ཛེཾ་ཨིཾ་ཏེ་ཨྃ། ཧི་ཧི་ཧི་ཧི་ཧཱི། ཧི་ཧི་ཧི་ཧི་ཧཱི། ཧི་ཧི་ཧི་ཧི་ཧཱི། ཧི་ཧི་ཧི་ཧི་ཧཱི། ཧི་ཧི་ཧི་ཧཱི། ཉྫ་ཧཱི་ཧཱི་ཧི་ཧི་ཧི་ཧཱི་ཉྫ་ཧཱི་ཧཱི་ཧི་ཧི་ཧི་ཧཱི། ཀརྫ་ཧི་ཧི། དེ་ལྟར་ཀླ་ཀླས་ཀུན་འདར་ཉིད། །</p>
<p>ཧེ་རུ་ཀ་ཡི་སྦྱོར་བས་གར། །</p>
<p>ཕྱག་རྒྱ་ཉིད་ཀྱང་ཁྱད་པར་དུའོ། །</p>
<p>གང་ཕྱིར་ལྟ་སྟངས་དེ་ཁུ་ཚུར། །</p>
<p>ལྟ་སྟངས་ཁུ་ཚུར་རྐང་པས་རྐང་། །</p>
<p>ཇི་ལྟར་རྣལ་འབྱོར་རིམ་པ་ལས། །</p>
<p>སངས་རྒྱས་ཀུན་གྱིས་རྣམ་པར་མཛད། །</p>
<p>སྲིང་མོའི་བུ་མོ་སྒྱུག་མོ་དང་། །</p>
<p>མ་དང་སྲིང་མོ་ཡིན་ན་ཡང་། །</p>
<p>དེ་རྣམས་གང་བར་མཆོད་ནས་ནི། །</p>
<p>ཚོགས་ཀྱི་དཀྱིལ་འཁོར་འགྲུབ་པར་འགྱུར། །</p>
<p>སྐྱེས་པའི་ཐོད་ཆེན་ཆ་གཅིག་པར། །</p>
<p>ཆང་ནི་བཟང་པོས་ཡོངས་བཀང་སྟེ། །</p>
<p>བླ་མ་ལ་དབུལ་སྐལ་ཆེན་མ། །</p>
<p>ཕྱག་འཚལ་ནས་ནི་རང་ཡང་བཏུང་། །</p>
<p>པདྨའི་ལག་པས་བླང་བ་དང་། །</p>
<p>དེ་ཉིད་ཀྱི་ནི་ལག་པས་དབུལ། །</p>
<p>ཡང་ནས་ཡང་དུ་ཕྱག་འཚལ་བ། །</p>
<p>དེ་ལ་སྒྲུབ་པ་པོ་ཡིས་བྱ། །</p>
<p>དཔལ་ཡང་དག་པར་སྦྱོར་བ་ལས་བྱུང་བ་བྱ་བ་བཞིའི་དེ་ཁོ་ནའི་རྒྱལ་པོ་སྟེ་བརྟག་པ་དགུ་པའོ།། །</p>
<p>།རྡོ་རྗེ་སློབ་དཔོན་དམ་ཚིག་གི། །</p>
<p>གྲུབ་རྟགས་ལག་ན་རྡོ་རྗེ་ཉོན། །</p>
<p>དང་པོར་དཀྱིལ་འཁོར་ཆེན་པོ་ནི། །</p>
<p>སྙིང་ག་ཡི་ནི་དཀྱིལ་འཁོར་དུ། །</p>
<p>རང་གི་དབང་སོགས་རྒྱས་པ་ཡིས། །</p>
<p>རང་གིས་ནང་དུ་ཞུགས་པས་ན། །</p>
<p>རྡོ་རྗེ་སློབ་དཔོན་མཚུངས་མེད་པ། །</p>
<p>འགྲུབ་འགྱུར་འདི་ལ་ཐེ་ཚོམ་མེད། །</p>
<p>གང་ཕྱིར་ཐོས་པ་དེ་ཉིད་ཀྱི། །</p>
<p>བསམ་གཏན་སྤྲོ་བ་ཉིད་ཀྱི་ཕྱིར། །</p>
<p>རྡོ་རྗེ་སློབ་དཔོན་འགྲུབ་པར་འགྱུར། །</p>
<p>རྡོ་རྗེ་སེམས་དཔའ་སྙིང་པོ་སོགས། །</p>
<p>འབུམ་དུ་བཟླས་པས་རབ་ཏུ་འགྲུབ། །</p>
<p>སྐལ་བ་ཀུན་གྱི་སྔོན་གྲུབ་པས། །</p>
<p>སློབ་དཔོན་ཆེན་པོ་གདོད་ནས་གྲུབ། །</p>
<p>ཆོ་ག་འདིས་ནི་སེམས་ཅན་རྣམས། །</p>
<p>རྒྱལ་བར་འགྱུར་བར་ཐེ་ཚོམ་མེད། །</p>
<p>གཉིས་མེད་སྤྲོ་བར་བཅས་པ་རྣམས། །</p>
<p>དེ་ཉིད་གནས་ཤིང་གོ་ཆ་བགོས། །</p>
<p>ཐམས་ཅད་མཁྱེན་པ་གང་གང་གི། །</p>
<p>རིགས་ཀྱི་རབ་ཏུ་དབྱེ་བ་ལས། །</p>
<p>ཕྱག་རྒྱ་གང་དང་གང་གསུངས་པ། །</p>
<p>དེ་དང་དེ་ནི་ཆོ་གས་བླངས། །</p>
<p>དེ་དང་དེ་ཉིད་ཀྱིས་ནི་བསྒྲུབ། །</p>
<p>གཏི་མུག་བདག་ཉིད་ངེས་བར་མ། །</p>
<p>ལྷ་མོའམ་སྐྱེ་གཉིས་བདག་ཉིད་སྐྱེས། །</p>
<p>གཏི་མུག་རྣམ་དག་བསམ་གཏན་པས། །</p>
<p>བླངས་ནས་མངོན་དུ་རྣམ་སྣང་འགྱུར། །</p>
<p>མ་ནི་རིག་མ་དམ་པ་སྟེ། །</p>
<p>གལ་ཏེ་ཕ་ཡིས་སྔར་བསྟན་ཀྱང་། །</p>
<p>དེ་བཞིན་དེ་ཉིད་ཀྱིས་ཀྱང་འགྲུབ། །</p>
<p>བདེ་བ་ཆེན་པོས་བཀའ་སྩལ་ཏོ། །</p>
<p>ཞེ་སྡང་བདག་ཉིད་གདོལ་པ་མོ། །</p>
<p>བུ་མོའང་གནོད་སྦྱིན་བུ་མོ་བླང་། །</p>
<p>ཞེ་སྡང་རྣམ་དག་བསམ་གཏན་པ། །</p>
<p>མི་བསྐྱོད་པ་ནི་མངོན་དུ་འགྱུར། །</p>
<p>འདོད་ཆགས་བདག་ཉིད་གར་མཁན་མ། །</p>
<p>སྲིང་མོའམ་ཀླུ་མོ་ལྷ་མིན་བླངས། །</p>
<p>འདོད་ཆགས་རྣམ་དག་བསམ་གཏན་པ། །</p>
<p>འོད་དཔག་མེད་པ་བསྒོམ་པར་འགྱུར། །</p>
<p>ཕྲག་དོག་བདག་ཉིད་བཟོ་ཤེས་མ། །</p>
<p>ཆུ་འབྱུང་དགའ་མ་འམ་སྲིང་མོ་ཡི། །</p>
<p>བུ་མོ་ཡང་དག་བླངས་ནས་ནི། །</p>
<p>ཕྲག་དོག་རྣམ་དག་བསམ་གཏན་པ། །</p>
<p>དཔའ་བོ་དོན་ཡོད་གྲུབ་པར་འགྱུར། །</p>
<p>ང་རྒྱལ་བདག་ཉིད་མནའ་མའམ། །</p>
<p>རྒྱལ་པོའི་བུ་མོའམ་རིག་འཛིན་མ། །</p>
<p>བླངས་ནས་ང་རྒྱལ་རྣམ་དག་པའི། །</p>
<p>བསམ་གཏན་པ་དེ་ནོར་བུའི་རིགས། །</p>
<p>འབྱུང་གནས་སུ་ནི་འགྱུར་བའོ། །</p>
<p>སྤྱན་དང་ལྷན་ཅིག་སངས་རྒྱས་ཉིད། །</p>
<p>མཱ་མ་ཀཱི་དང་མི་བསྐྱོད་པར། །</p>
<p>འགྲུབ་འགྱུར་དཀར་མོ་ལྷན་ཅིག་ཏུ། །</p>
<p>པདྨ་ཅན་དང་སྒྲོལ་མ་ནི། །</p>
<p>ལྷན་ཅིག་དོན་ཡོད་གྲུབ་པར་འགྱུར། །</p>
<p>རིན་ཆེན་རིན་ཆེན་མ་དང་འགྲུབ། །</p>
<p>རིགས་པས་འདོད་པ་འདི་དག་འགྲུབ། །</p>
<p>གཞན་ཡང་འདིས་ནི་ཁྲོ་བོ་ཡི། །</p>
<p>ལྷ་དང་རྒྱལ་བའི་སྲས་པོ་དང་། །</p>
<p>ཁྲོ་བོ་རབ་གཏུམ་ཆོ་ག་དང་། །</p>
<p>ཞི་ལ་ཞི་བའི་ཆོ་ག་ཡིས། །</p>
<p>ཞི་བ་རབ་ཏུ་འགྲུབ་པར་འགྱུར། །</p>
<p>འདོད་ཆགས་རྒྱ་ཆེན་ཞེན་པ་དང་། །</p>
<p>ང་རྒྱལ་ལྡན་པས་འགྲུབ་པར་འགྱུར། །</p>
<p>དེ་ལྟར་དཀའ་བ་མེད་པའི་ཐབས། །</p>
<p>ཀུན་མཁྱེན་ཐུགས་རྗེ་བཅས་པས་བསྔགས། །</p>
<p>ཤིན་ཏུ་བདེ་བ་སྒྲུབ་པའི་ཐབས། །</p>
<p>བརྟུལ་ཞུགས་དཀའ་ཐུབ་སྤྱོད་པ་སྤངས། །</p>
<p>དེ་ལྟར་བདུད་རྩིའི་རོ་རྙེད་ནས། །</p>
<p>ཉོན་མོངས་གཞོམ་ཕྱིར་མི་བརྩོན་གང་། །</p>
<p>ཇི་ལྟར་དཀའ་ཐུབ་བརྟུལ་ཞུགས་དེས། །</p>
<p>སངས་རྒྱས་ཉིད་ནི་བྱ་བར་ནུས། །</p>
<p>རང་གི་བདེ་བའི་ཐབས་རྙེད་ནས། །</p>
<p>གང་ཞིག་བདག་དོན་མི་བྱེད་པ། །</p>
<p>རྨོངས་པའི་བདག་ཉིད་དེ་ཡི་ནི། །</p>
<p>སངས་རྒྱས་ཉིད་ནི་གང་དུ་འགྱུར། །</p>
<p>ཡང་ནི་དེ་ནི་ཤེས་མི་འགྱུར། །</p>
<p>འདིས་ནི་སངས་རྒྱས་ཐམས་ཅད་དུ། །</p>
<p>སྐྱེ་བོ་དམ་པས་མཐོང་བ་ཉིད། །</p>
<p>ལས་ཀུན་རྨི་ལམ་སྒྱུ་མ་ལྟར། །</p>
<p>སངས་རྒྱས་ཆོས་ལ་མི་ཤེས་པས། །</p>
<p>འཁོར་བའི་རྒྱ་མཚོའི་ཕ་རོལ་དུ། །</p>
<p>ཇི་སྲིད་མ་ཕྱིན་བར་དུ་བྱ། །</p>
<p>བཅུ་པ་ལས་སློབ་དཔོན་དང་ཕྱག་རྒྱ་བྱིན་གྱིས་བརླབ་པ་སྟེ་རབ་ཏུ་བྱེད་པ་དང་པོའོ།། །</p>
<p>།དེ་ནས་གང་དུ་རིག་མའི་སྐྱེས་བུ་གྲུབ་པ་དེར་འདི་ལྟ་བུའི་ཕུན་སུམ་ཚོགས་པ་འབྱུང་སྟེ། ས་འདི་དག་དགའ་ཞིང་མགུ་ལ་རངས་པས་རྣམ་པ་དྲུག་ཏུ་གཡོས་ནས་བདུད་ཀྱི་གནས་སུ་ཆ་ལང་ལྟ་བུའི་སྒྲ་གྲགས་པ་དང་། ཕྱོགས་བཅུར་བསྐལ་པའི་མེ་ལྟ་བུའི་སྐར་མདའ་ལྟུང་བ་དང་། རྒྱ་མཚོ་ཆེན་པོ་འཁྲུགས་པའི་སྒྲ་དང་། ཐམས་ཅད་དུ་གནམ་རྡོ་ལྟུང་བ་དང་། དེ་ཉིད་དུ་བསྐལ་པའི་མེའི་གཟུགས་ལྟ་བུའི་ཡེ་ཤེས་ཀྱི་སྣང་བ་འབར་བ་དང་། ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་ཐམས་ཅད་སྣང་བ་དང་། ཚངས་པ་དང་། ཁྱབ་འཇུག་དང་། ཆུ་བདག་དང་། བརྒྱ་བྱིན་དང་། དྲག་པོ་དང་། མེ་དང་། སྟོབས་བཟང་པོ་དང་། ཉི་མ་དང་། ཟླ་བ་དང་། གནོད་སྦྱིན་དང་། གྲུབ་པ་དང་། དྲི་ཟ་དང་། མི་འམ་ཅི་དང་། ལྟོ་འཕྱེ་དང་། ལྷའི་མཆོག་དང་། རིག་པ་འཛིན་པ་དང་། ཆུས་བྱུང་ལ་སོགས་པ་གང་ཞིག་གཞན་ཡང་སུམ་ཅུ་རྩ་གསུམ་དུ་གནས་པའི་ལྷ་རྣམས་དེར་འོངས་ནས་ཡང་དག་པར་དགའ་བས་མེ་ཏོག་གིས་མཆོད་པར་བྱེད་དོ། །</p>
<p>པི་བང་དང་། གླིང་བུ་དང་། མུ་ཀུཎྜ་དང་། ཏམྦུ་ར་དང་། དུང་དང་། ཟངས་དུང་དང་། ནནྡི་དང་། པ་ཊ་ཧ་དང་། རྫ་རྔས་ནམ་མཁར་གནས་ཏེ། དེར་རྟག་ཏུ་མཆོད་པར་བྱེད་དོ། །</p>
<p>ལྷའི་བུ་མོ་དང་། རིག་པ་འཛིན་པའི་རྒྱལ་པོའི་བུ་མོ་ཐམས་ཅད་ཀྱིས་གར་བྱེད་པ་དང་། སིལ་སྙན་དུ་མ་བྱེད་པ་དང་། མིའམ་ཅི་དང་། གནོད་སྦྱིན་གྱིས་གླུ་ལེན་པར་བྱེད་ཅིང་གར་བྱེད་པ་དང་། དེ་ལ་དགའ་བ་དང་བཅས་པས་རྒྱལ་བ་རྒྱལ་བ་ཞེས་བྱ་བའི་སྒྲས་རྟག་ཏུ་རོལ་པར་བྱེད་པ་དང་། གང་ཞིག་གྲུབ་པ་ནམ་མཁར་གནས་པའི་ལྷ་རྣམས་ཀྱིས་ནི་ལེགས་སོའི་རྣམ་པ་རབ་ཏུ་གསོལ་བར་མཛད་དོ། །</p>
<p>གང་ཞིག་དགའ་ལྡན་དུ་གནས་པའི་ལྷ་རབ་མཆོག་དང་། གང་ཞིག་ལྷའི་བུ་དང་། རིག་པ་འཛིན་པ་པ་དང་། འོག་མིན་གྱི་བར་དུ་འོངས་ནས་ཕྱག་འཚལ་ཞིང་མེ་ཏོག་སྣ་ཚོགས་ཀྱི་རྣམ་པ་དང་། དྲི་སྣ་ཚོགས་ཀྱི་ཆར་དང་། བདུག་པ་སྣ་ཚོགས་ཀྱི་ཁྱད་པར་གྱིས་གུས་པའི་ཚུལ་གྱིས་མཆོད་པར་བྱེད་དོ། །</p>
<p>གཞན་ཡང་ཁྱོད་ལ་རྒྱས་པར་བཤད་པའི་ཚུལ་གྱིས་ཅི་ཞིག་དགོས་ཏེ། བསྒྲུབ་པར་བྱ་བའི་བསོད་ནམས་ཀྱིས་ཁམས་གསུམ་དུ་སྐྱེས་པའི་མཆོད་པ་དེ་རྣམས་ཀྱིས་མཆོད་པར་བྱེད་དོ། །</p>
<p>བཅུ་པ་ལས་བདེ་བ་ཆེན་པོའི་དངོས་གྲུབ་ཀྱི་མཆོད་པ་དང་རིམ་གྲོ་ཞེས་བྱ་བ་སྟེ་རབ་ཏུ་བྱེད་པ་གཉིས་པའོ།། །</p>
<p>།རིག་མའི་སྐྱེས་བུ་གྲུབ་པ་ནི། །</p>
<p>གང་དུ་མཆི་ཞིང་གང་དུ་གནས། །</p>
<p>བདག་ལ་ཐེ་ཚོམ་འདི་དག་ནི། །</p>
<p>བདེ་བ་ཆེན་པོས་བཤད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། རིག་མའི་སྐྱེས་བུ་གྲུབ་པ་ནི། གང་དུ་ཡང་མི་འགྲོ། གང་དུ་ཡང་མི་གནས། ཐོག་མ་དང་། ཐ་མ་དང་། དབུས་དང་བྲལ་བ། གཉིས་སུ་མེད་པ། གནས་གསུམ་དུ་སྣང་བ། ཐམས་ཅད་སོན་པ། ཐམས་ཅད་མཁྱེན་པ། ཐམས་ཅད་པ། ཐམས་ཅད་ཀྱི་དོན་ཐམས་ཅད་སེམས་ཅན་ཐམས་ཅད་ཀྱི་སེམས་ལ་གནས་པ། སྡིག་པ་ཐམས་ཅད་ལས་རྣམ་པར་གྲོལ་བ། ཡོན་ཏན་ཐམས་ཅད་ཀྱིས་བརྒྱན་པར་བྱས་པ། ཐམས་ཅད་དང་ལྡན་པ། ཞི་བ། མཉམ་པ་མེད་པ། རྟག་ཏུ་འཆར་བར་མཛད་པ། མགོན་པོ། སྐྱོབ་པ། ཀུན་ཏུ་རྟོག་པ་སྤངས་པ། དབྱིབས་དང་ཁ་དོག་དང་བྲལ་བ། རྒྱལ་བའི་ཡང་སྤྱོད་ཡུལ་མ་ཡིན་པ། རྒྱལ་བའི་ཡང་སྤྱོད་ཡུལ་མ་ཡིན་པ། རྒྱལ་པོ་ཕྱེད་པར་དཀའ་བའི་ཕྱིར་རྡོ་རྗེ། ཉོན་མོངས་པའི་ཉེ་བར་གདུང་བ་ལས་གྲོལ་བའི་ཕྱིར་ཟླ་བ། དོགས་པ་མེད་པའི་ཕྱིར་སེང་གེ །གཏིང་དཔག་པར་དཀའ་བའི་ཕྱིར་ཆུའི་ཕུང་བའོ། །</p>
<p>དེ་ལྟར་དཔེ་སྣ་ཚོགས་ཀྱིས་རྣལ་འབྱོར་པ་རྣམས་ཀྱི་དཔེར་བྱའོ། །</p>
<p>དེ་ཉིད་གཅིག་པུས་སེམས་ཅན་རྣམས་ཀྱི་དོན་བྱེད་པ་དང་། རྣམ་པར་རྟོག་པ་ཐམས་ཅད་སྤངས་པས་ཀྱང་བལྟམས་པ་སྟོན་པ་དང་། ཁབ་ནས་མངོན་པར་འབྱུང་བ་དང་། གཞོན་ནུའི་རོལ་རྩེད་མཛད་པ་དང་། རབ་ཏུ་བྱུང་བ་དང་། རྡོ་རྗེ་གདན་གྱིས་མནན་པ་དང་། བདུད་བཏུལ་བ་མཉམ་པ་མེད་པ་དང་། སངས་རྒྱས་པ་དང་། དམ་པའི་ཆོས་ཀྱི་འཁོར་ལོ་བསྟན་པ་དང་། ལྷ་ལས་བབས་པ་ཉམས་དགའ་བ་དང་། ཤིན་ཏུ་སྣ་ཚོགས་པའི་ཆོ་འཕྲུལ་དང་། གླང་པོ་ཆེ་ནོར་སྐྱོང་འདུལ་བ་དང་། སྐལ་བ་དང་ལྡན་པའི་སྐྱེ་བོ་དག་པ་གཞུག་པ་དང་། ཕས་ཀྱི་རྒོལ་བ་ཚར་གཅད་པ་དང་། བསོད་སྙོམས་ཀྱི་ལྷུང་བཟེད་ལ་ལྟོས་པ་མེད་པ་དང་། འཇིག་རྟེན་གསུམ་གྱི་འཁོར་ལོ་འདུལ་བ་དང་། བྱང་ཆུབ་སེམས་དཔའི་རྒྱལ་ཚབ་ཉིད་དང་། ཡོངས་སུ་མྱ་ངན་ལས་འདས་པ་དང་། ཁམས་གསུམ་གྱི་ཆོས་ཀྱི་རྒྱལ་པོ་ཆེན་པོ་སྟེ། དེ་ལྟར་རིགས་ཀྱི་བུ་འདི་ལྟར་ཁྱད་པར་དུ་མ་རྨི་ལམ་ལྟ་བུར་སངས་རྒྱས་ཀྱི་རོལ་པ་མཆོག་ཏུ་སྟོན་པར་མཛད་དེ། གང་ཞིག་གྲུབ་པ་སྒྱུ་མའི་ཚུལ་གྱིས་འགྲོ་བ་ཐམས་ཅད་ཀྱི་དོན་མཛད་དོ། །</p>
<p>བཅུ་པ་ལས་སངས་རྒྱས་ཀྱི་སྒྱུ་མ་རྣམ་པར་མཛད་པ་ཞེས་བྱ་བ་སྟེ་རབ་ཏུ་བྱེད་པ་གསུམ་པའོ།། །</p>
<p>།གོང་དུ་བཤང་གཅི་ཁྲག་དང་ནི། །</p>
<p>ཉ་དང་ཤ་ཡི་སྦྱིན་སྲེག་ནི། །</p>
<p>ལྷ་ནི་ཁྱོད་ཀྱིས་གསུངས་པ་ཉིད། །</p>
<p>ཇི་ལྟར་ཡེ་ཤེས་སེམས་དཔའ་ལ། །</p>
<p>མི་གཙང་བས་ནི་ཁ་བཀང་ན། །</p>
<p>སྡིག་པ་ཇི་ལྟར་སྐྱེ་མི་འགྱུར། །</p>
<p>གལ་ཏེ་སྡིག་ལས་ཇི་ལྟར་འབྲས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>མི་ཤེས་རྨོངས་པའི་སེམས་ཅན་གང་། །</p>
<p>ཡེ་ཤེས་ཐབས་ནི་རྣམ་པར་སྤངས། །</p>
<p>ཕྱི་རོལ་དངོས་པོར་མངོན་ཞེན་བས། །</p>
<p>རྟོག་པ་དྲ་བས་དྲ་བར་བྱས། །</p>
<p>དེ་ཡི་སྡིག་དང་བསོད་ནམས་ཀྱི། །</p>
<p>ཆ་གཉིས་རྣམ་པར་རྟོག་པ་སྟེ། །</p>
<p>འདི་རྣམས་ཆོས་ནི་རང་བཞིན་དག །མ་སྐྱེས་པ་དང་གནས་མེད་ཅིང་། །</p>
<p>སེམས་ཅན་ཡེ་ཤེས་འཕེལ་བའི་ཕྱིར། །</p>
<p>དོན་དམ་ལས་ནི་བསོད་ནམས་ཉིད། །</p>
<p>ཐབས་ནི་སངས་རྒྱས་རྣམས་ཀྱིས་བསྟན། །</p>
<p>སྐྱེ་བ་དང་ནི་སྤངས་མེད་ན། །</p>
<p>བསོད་ནམས་མིན་ལ་སུ་ཞིག་ཞེན། །</p>
<p>དཔེར་ན་སེམས་ཅན་ཕ་རོལ་འགྲོ། །</p>
<p>ཆུ་ཀླུང་ཆུ་ཡིས་གང་བ་ལ། །</p>
<p>ཤིང་དང་རྩྭ་ནི་བསྡུས་ནས་ནི། །</p>
<p>ཆུ་ལ་གཟིངས་ནི་བྱས་ནས་སུ། །</p>
<p>དེ་ལ་འཇུས་ནས་བརྒལ་ནས་ཀྱང་། །</p>
<p>སྤངས་ནས་བདེ་བར་འགྲོ་བར་འགྱུར། །</p>
<p>དེ་ལྟར་འཁོར་བའི་ཕ་རོལ་དུ། །</p>
<p>ཆོས་དང་ཆོས་མིན་ཞོན་ནས་ནི། །</p>
<p>བདེ་བས་བྱང་ཆུབ་འཐོབ་པར་འགྱུར། །</p>
<p>ཆོས་དང་ཆོས་མིན་རྣམ་པར་སྤངས། །</p>
<p>དེ་ཕྱིར་རྟོག་པའི་དྲ་བ་ནི། །</p>
<p>སྤངས་ནས་ཟབ་མོའི་ཆོས་ནི་འཕེལ། །</p>
<p>དེ་བཞིན་གཤེགས་པས་གསུངས་པའི་ལམ། །</p>
<p>ལམ་རིག་རྣམ་པར་རྟོག་མི་བྱ། །</p>
<p>རྣམ་རྟོག་གཏི་མུག་ཆེན་པོ་སྟེ། །</p>
<p>འཁོར་བའི་རྒྱ་མཚོར་ལྟུང་བྱེད་ཡིན། །</p>
<p>མི་རྟོག་ཏིང་འཛིན་ལ་གནས་པ། །</p>
<p>མཁའ་བཞིན་དྲི་མ་མེད་པར་འགྱུར། །</p>
<p>དབང་པོ་གཉིས་ནི་མཉམ་སྦྱོར་བས། །</p>
<p>སྐུ་གསུང་ཐུགས་ནི་འདུས་པ་ཡིས། །</p>
<p>ང་རྒྱལ་ལས་ནི་རྒྱལ་བའི་གཟུགས། །</p>
<p>རྣམ་པ་ཐམས་ཅད་ཡོངས་སུ་སྤངས། །</p>
<p>རྣམ་པར་ཤེས་པ་རྫོགས་པས་ནི། །</p>
<p>སྐྱེ་བ་འདིར་ནི་ཡེ་ཤེས་ཅན། །</p>
<p>བུད་མེད་དང་ནི་སྐྱེས་པའི་ལུས། །</p>
<p>ལས་ནི་དུ་མས་བསྐྱེད་པ་སྟོན། །</p>
<p>མི་ཤེས་པས་ཀྱང་མི་བྱ་སྟེ། །</p>
<p>སྐུ་ཡི་རྡོ་རྗེའི་དམ་ཚིག་གོ། །</p>
<p>སེམས་ཅན་སྣ་ཚོགས་གདུང་བ་དང་། །</p>
<p>ཀུན་རྟོག་ངན་པའི་རྣམ་རྟོག་གིས། །</p>
<p>སེམས་ལ་སྨད་པར་མི་བྱ་སྟེ། །</p>
<p>ཐུགས་ཀྱི་རྡོ་རྗེའི་དམ་ཚིག་གོ། །</p>
<p>ཕྲག་དོག་ཉིད་ཀྱིས་མ་རུངས་པས། །</p>
<p>ཚིག་རྩུབ་ལ་སོགས་སྨྲ་མི་བྱ། །</p>
<p>རྣ་བ་བདེ་བར་བྱེད་པ་ཉིད། །</p>
<p>གསུང་གི་རྡོ་རྗེའི་དམ་ཚིག་གོ། །</p>
<p>ཤ་ཡི་ཁམས་གནས་སངས་རྒྱས་ནི། །</p>
<p>རྣམ་སྣང་ཆེན་པོ་རྩེ་མོར་སྐྱེ། །</p>
<p>རྐང་ལ་མི་བསྐྱོད་གནས་པ་ཉིད། །</p>
<p>ཁྲག་ནི་རིན་ཆེན་ལྟ་བུར་ནི། །</p>
<p>ནོར་བུ་ཆེན་པོས་རྣམ་པར་བརྒྱན། །</p>
<p>རུས་པ་ལ་ནི་འོད་དཔག་མེད། །</p>
<p>སེམས་ཅན་རྣམས་ཀྱི་རིགས་བཅས་འབབ། །</p>
<p>རྩ་ཡི་འཆིང་བའི་ཚོགས་ཀྱི་སྒོར། །</p>
<p>དོན་ཡོད་ཐུབ་པ་རྒྱལ་པོ་ཉིད། །</p>
<p>ཁྱོད་ལ་གསང་བ་ང་ཡིས་བཤད། །</p>
<p>དམ་ཚིག་ཡེ་ཤེས་རིག་པས་བསྟེན། །</p>
<p>བློ་ལྡན་ཐུགས་ཀྱི་རྡོ་རྗེ་ཡིས། །</p>
<p>རྟག་པ་རུ་ནི་བསྒོམ་པར་བྱ། །</p>
<p>འདོད་ཆགས་ཞེ་སྡང་གཏི་མུག་དང་། །</p>
<p>སྲེད་པ་དང་ནི་འདུ་བྱེད་འཕེལ། །</p>
<p>འདི་ལྔ་ཐུབ་པའི་རྒྱལ་པོས་གསུངས། །</p>
<p>བཤང་གཅི་ཁུ་བ་བད་ཀན་དང་། །</p>
<p>ཁྲག་དང་ཡོངས་སུ་འཛག་པ་རྣམས། །</p>
<p>འབྱུང་བ་བཞི་ནི་ཡོངས་གཟུང་ནས། །</p>
<p>བློ་ཡིས་རྫོགས་པ་ཡོངས་བསྒོམས་པས། །</p>
<p>གང་ཞིག་དམ་ཚིག་བསྟན་པར་བྱ། །</p>
<p>ཐམས་ཅད་དུ་ནི་ཟོས་པས་འབྱུང་། །</p>
<p>དཔེར་ན་བུད་མེད་བྱིས་པ་ཡིས། །</p>
<p>གཏམ་ལ་རྗེས་མོས་སྨྲ་བ་ཡི། །</p>
<p>འདུ་བའི་གཏམ་ནི་བརྗོད་པ་སྟེ། །</p>
<p>ལམ་ཡང་འཆིང་བ་མེད་པར་བརྗོད། །</p>
<p>དེ་ལྟའི་ཆོ་གས་རྣལ་འབྱོར་པའི། །</p>
<p>ལེགས་པའི་ལམ་ནི་སྟོན་པའོ། །</p>
<p>དེ་ནས་རྣལ་འབྱོར་པ་དང་། རྣལ་འབྱོར་མ་དང་། མཁའ་འགྲོ་མ་དང་། མཁའ་འགྲོ་བྱེ་བ་ཕྲག་བརྒྱད་ཅུ་དང་། བྱང་ཆུབ་སེམས་དཔའ་དང་། དེ་བཞིན་གཤེགས་པའི་དགེ་འདུན་དུ་མའི་འཁོར་ཐམས་ཅད་དགའ་ཞིང་མགུ་བའི་སེམས་ཀྱིས་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཐམས་ཅད་ཀྱིས་ཐོབ་པར་གྱུར་ཏོ། །</p>
<p>བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྙིང་པོ་ལ་སོགས་པ་ཐམས་ཅད་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ཐམས་ཅད་དང་ལྡན་པའི་འཁོར་དེ་དག་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའོ། །</p>
<p>རྒྱུད་ཐམས་ཅད་ཀྱི་གླེང་གཞི་དཔལ་ཡང་དག་པར་སྦྱོར་བ་ལས་བྱུང་བ་དེ་ཁོ་ན་ཉིད་ཐམས་ཅད་ཀྱི་གླེང་གཞི་བརྟག་པའི་རྒྱལ་པོ་ཆེན་པོ་སྟེ་བཅུ་པ་རྫོགས་སོ།། །</p>
<p>།རྒྱུད་ཀྱི་རྒྱལ་པོ་འདི་ནི་པཎྜི་ཏ་གཱ་ཡ་དྷ་ར་དང་། བདག་ཉིད་ཆེན་པོ་འབྲོག་མི་ཤཱཀྱ་ཡེ་ཤེས་ཀྱིས་བསྒྱུར་བ་ལས། སླད་ཀྱིས་ཐམས་ཅད་མཁྱེན་པ་བུ་སྟོན་ཞབས་ཀྱིས་རྒྱ་དཔེ་རྩ་འགྲེལ་དང་བསྟུན་ནས་ཧོར་ཀོང་བས་བས་ཤིང་འགྱུར་བཅོས་ལེགས་པར་མཛད་པ་ལས་བྲིས་སོ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>