<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d329' lang='xct'>
<header>
<ul>
<li class='division'>སྡེ་དགེ 329</li>
</ul>
</header>
<p>༄༅། །</p>
<p>རྒྱ་གར་སྐད་དུ། དེ་བ་ཏཱ་སཱུ་ཏྲ། བོད་སྐད་དུ། ལྷའི་མདོ། སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ། དེ་ནས་མཚན་མོ་མི་ཉལ་ཙམ་ན་ལྷ་མདོག་བཟང་པོ་ཞིག་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། ཕྱོགས་གཅིག་ཏུ་འདུག་གོ། །</p>
<p>དེ་ནས་ལྷ་དེའི་མཐུས་རྒྱལ་བུ་རྒྱལ་བྱེད་ཀྱི་ཚལ་ཐམས་ཅད་སྣང་བ་ཆེན་པོས་ཁྱབ་པར་གྱུར་ཏོ། །</p>
<p>དེ་ནས་དེའི་ཚེ་ལྷ་དེས་ཚིགས་སུ་བཅད་པ་འདི་དག་གསོལ་ཏོ། །</p>
<p>མཚོན་ཆ་རྣོན་པོ་དེ་གང་ལགས། །</p>
<p>ཧ་ལ་ཧ་ལའི་དུག་གང་ལགས། །</p>
<p>རབ་ཏུ་འབར་བའི་མེ་གང་ལགས། །</p>
<p>མུན་པ་རབ་གནག་དེ་གང་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཚིག་རྩུབ་མཚོན་ཆ་རྣོན་པོ་ཡིན། །</p>
<p>འདོད་ཆགས་ཧ་ལ་ཧ་ལའི་དུག །ཞེ་སྡང་རབ་ཏུ་འབར་བའི་མེ། །</p>
<p>མུན་པ་རབ་གནག་མ་རིག་པའོ། །</p>
<p>ལྷས་གསོལ་པ། མི་ཡིས་ཟིན་པ་དེ་གང་ལགས། །</p>
<p>གང་འདིར་བོར་བ་དེ་གང་ལགས། །</p>
<p>མི་ཤིགས་གོ་ཆ་ཅི་ཞིག་ལགས། །</p>
<p>འདི་ན་མཚོན་དུ་ཅི་རྣོ་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། བདག་གིས་གང་བྱིན་ཟིན་པ་ཡིན། །</p>
<p>ཁྱིམ་དུ་གང་བཞག་འདིར་བོར་ཡིན། །</p>
<p>མི་ཤིགས་གོ་ཆ་བཟོད་པ་ཡིན། །</p>
<p>འདི་ན་མཚོན་དུ་ཤེས་རབ་རྣོ། །</p>
<p>ལྷས་གསོལ་པ། ཆོམ་རྐུན་ཞེས་བགྱི་དེ་གང་ལགས། །</p>
<p>དམ་པ་རྣམས་ཀྱི་ནོར་གང་ལགས། །</p>
<p>ལྷ་དང་བཅས་པའི་འཇིག་རྟེན་ན། །</p>
<p>བསླུས་ཞེས་བགྱི་བ་གང་དག་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། རྣམ་རྟོག་ཆོམ་རྐུན་མཁས་པ་ཡིན། །</p>
<p>ཚུལ་ཁྲིམས་དམ་པ་རྣམས་ཀྱི་ནོར། །</p>
<p>གང་དག་ཚུལ་ཁྲིམས་ལོག་ལྷུང་བྱས། །</p>
<p>དེ་དག་འཇིག་རྟེན་བསླུས་པ་ཡིན། །</p>
<p>ལྷས་གསོལ་པ། བདེ་ཞེས་བགྱི་བ་དེ་གང་ལགས། །</p>
<p>དབང་ཕྱུག་དམ་པ་དེ་གང་ལགས། །</p>
<p>རྟག་ཏུ་རྣམ་པར་བརྒྱན་པ་གང་། །</p>
<p>མཐོ་བཙམས་གང་ལགས་བཀའ་སྩལ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། འདོད་ཆུང་བདེ་བར་ཤེས་པར་བྱ། །</p>
<p>ཆོག་ཤེས་དབང་ཕྱུག་དམ་པ་ཡིན། །</p>
<p>ཁྲིམས་ལྡན་རྟག་ཏུ་རྣམ་པར་བརྒྱན། །</p>
<p>ཚུལ་ཁྲིམས་ཉམས་པ་མཐོ་བཙམས་ཡིན། །</p>
<p>ལྷས་གསོལ་པ། རྩ་ལག་མཉེས་གཤིན་དེ་གང་ལགས། །</p>
<p>བསམ་པ་སྡང་བའི་དགྲ་གང་ལགས། །</p>
<p>སྡུག་བསྔལ་མི་བཟད་དེ་གང་ལགས། །</p>
<p>མཆོག་ཏུ་བདེ་བ་དེ་གང་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། རྩ་ལག་མཉེས་གཤིན་བསོད་ནམས་ཡིན། །</p>
<p>སྡིག་པ་བསམ་པ་སྡང་བའི་དགྲ། །</p>
<p>དམྱལ་བའི་སྡུག་བསྔལ་མི་བཟད་པ། །</p>
<p>ཕུང་པོ་མེད་པའི་བདེ་བའི་མཆོག །ལྷས་གསོལ་པ། སྡུག་ལ་མི་ཕན་དེ་གང་ལགས། །</p>
<p>ཕན་ཡང་མི་སྡུག་གང་ཞིག་ལགས། །</p>
<p>གནོད་པ་བགྱིད་པའི་ནད་གང་ལགས། །</p>
<p>སྨན་པའི་མཆོག་གཅིག་དེ་གང་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། འདོད་པ་སྡུག་ཀྱང་མི་ཕན་པ། །</p>
<p>ཐར་པ་ཕན་ལ་མི་སྡུག་པ། །</p>
<p>འདོད་ཆགས་གནོད་པ་མེད་པའི་ནད། །</p>
<p>སྨན་པའི་མཆོག་གཅིག་སངས་རྒྱས་ཡིན། །</p>
<p>ལྷས་གསོལ་པ། གང་གིས་འཇིག་རྟེན་འདི་བསྒྲིབས་ལགས། །</p>
<p>གང་གིས་འཇིག་རྟེན་དབང་དུ་བགྱིས། །</p>
<p>གང་གིས་མཛའ་བཤེས་འབྱེད་པར་བགྱིད། །</p>
<p>གང་གིས་མཐོ་རིས་མཆི་མི་འགྱུར། བཅོམ་ལྡན་འདས་ཀྱིས་བཀའ་སྩལ་པ། མི་ཤེས་པས་ནི་འཇིག་རྟེན་བསྒྲིབས། །</p>
<p>གཏི་མུག་གིས་ནི་དབང་དུ་བྱས། །</p>
<p>ཞེན་པས་མཛའ་བཤེས་འབྱེད་པར་བྱེད། །</p>
<p>ཆགས་པས་མཐོ་རིས་འགྲོ་མི་འགྱུར། །</p>
<p>ལྷས་གསོལ་པ། གང་གིས་མཛའ་བཤེས་འཕེལ་བར་འགྱུར། །</p>
<p>གང་གིས་དགྲ་རྣམས་ཞི་བར་བགྱིད། །</p>
<p>གང་གིས་མཐོ་རིས་འཐོབ་པར་བགྱིད། །</p>
<p>གང་གིས་ཐར་པར་འགྲོ་བར་འགྱུར། །</p>
<p>བཅོམ་ལྡན་འདས་ཀྱིས་བཀའ་སྩལ་པ། གཏོང་བས་མཛའ་བཤེས་འཕེལ་བར་འགྱུར། །</p>
<p>བྱམས་པས་དགྲ་རྣམས་ཞི་བར་བྱེད། །</p>
<p>ཚུལ་ཁྲིམས་ཀྱིས་ནི་མཐོ་རིས་ཐོབ། །</p>
<p>ཤེས་པས་ཐར་པར་འགྲོ་བར་འགྱུར། །</p>
<p>ལྷས་གསོལ་པ། རྒྱལ་པོ་དང་ནི་ཆོམ་རྐུན་གྱིས། །</p>
<p>ཤིན་ཏུ་བསྒྲིམ་པ་བགྱིས་གྱུར་ན། །</p>
<p>སྐྱེས་པའམ་བུད་མེད་གང་གིའང་རུང་། །</p>
<p>དབྲོག་པར་མི་ཚུགས་ཅི་ཞིག་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་དང་ནི་ཆོམ་རྐུན་གྱིས། །</p>
<p>ཤིན་ཏུ་བསྒྲིམ་པ་བྱས་གྱུར་ཀྱང་། །</p>
<p>སྐྱེས་པའམ་བུད་མེད་གང་གིའང་རུང་། །</p>
<p>དབྲོག་པར་མི་ཚུགས་ཚུལ་ཁྲིམས་སོ། །</p>
<p>ལྷས་གསོལ་པ། འཇིག་རྟེན་འདི་ནི་གང་གིས་འཆིང་། །</p>
<p>གང་གིས་འཇིག་རྟེན་རྣམ་པར་གྲོལ། །</p>
<p>གང་ཞིག་རྣམ་པར་སྤངས་པས་ན། །</p>
<p>མྱ་ངན་འདས་ཞེས་བགྱི་བར་བགྱི། །</p>
<p>བཅོམ་ལྡན་འདས་ཀྱིས་བཀའ་སྩལ་པ། འདོད་པས་འཇིག་རྟེན་འཆིང་བར་བྱེད། །</p>
<p>འདོད་པ་མེད་པས་རྣམ་པར་གྲོལ། །</p>
<p>སྲེད་པ་རྣམ་པར་སྤངས་པས་ན། །</p>
<p>མྱ་ངན་འདས་ཞེས་བརྗོད་པ་ཡིན། །</p>
<p>ལྷས་གསོལ་པ། རླུང་དམར་གྱིས་ཀྱང་མི་ཤིགས་ཤིང་། །</p>
<p>ཞུགས་ཀྱིས་མི་འཚིག་དེ་ཅི་ལགས། །</p>
<p>དོག་ས་གཏམ་པར་བགྱིད་པ་ཡི། །</p>
<p>ཆབ་ཀྱིས་མི་འདྲུལ་ཅི་ཞིག་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། རླུང་དམར་གྱིས་ཀྱང་མི་ཤིགས་ཤིང་། །</p>
<p>མེས་ཀྱང་མི་འཚིག་བསོད་ནམས་ཡིན། །</p>
<p>ས་རྣམས་ཁེབས་པར་བྱེད་པ་ཡི། །</p>
<p>ཆུས་ཀྱང་མི་འདྲུལ་བསོད་ནམས་སོ། །</p>
<p>ལྷས་གསོལ་པ། སུ་ཞིག་ཤིན་ཏུ་བསླུས་གྱུར་ནས། །</p>
<p>འཇིག་རྟེན་འདི་ནས་ཕ་རོལ་མཆིས། །</p>
<p>ད་དུང་བདག་གི་དོགས་པ་འདི། །</p>
<p>ཁྱོད་ཀྱིས་བསལ་བར་མཛད་པའི་རིགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>གང་གིས་ལོངས་སྤྱོད་ཡོད་བཞིན་དུ། །</p>
<p>བསོད་ནམས་བསགས་པ་མ་བྱས་པ། །</p>
<p>དེ་ནི་ཤིན་ཏུ་བསླུས་གྱུར་ནས། །</p>
<p>འཇིག་རྟེན་འདི་ནས་ཕ་རོལ་སོང་། །</p>
<p>ལྷས་གསོལ་པ། འཇིགས་པ་ཀུན་ལས་འདས་གྱུར་ཅིང་། །</p>
<p>རྒལ་བའི་འཇིག་རྟེན་མཐུ་ལྡན་པའི། །</p>
<p>བྲམ་ཟེ་མྱ་ངན་ཡོངས་འདས་པར། །</p>
<p>ཀྱེ་མ་བདག་གིས་རིང་ནས་མཐོང་། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་ལྷ་དེ་ཡི་རངས་ཏེ། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་རྗེས་སུ་ཡི་རངས་ཏེ་དེ་ཉིད་དུ་མི་སྣང་བར་གྱུར་ཏོ། །</p>
<p>ལྷའི་མདོ་རྫོགས་སོ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>