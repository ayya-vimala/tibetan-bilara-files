<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d361' lang='xct'>
<header>
<ul>
<li class='division'>སྡེ་དགེ 361</li>
</ul>
</header>
<p>༄༅། །</p>
<p>རྒྱ་གར་སྐད་དུ། སེ་ཀྐོདྡེ་ཤ། བོད་སྐད་དུ། དབང་མདོར་བསྟན་པ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །</p>
<p>ཟླ་བ་བཟང་པོས་གསོལ་པ། སྟོན་པ་དབང་བསྐུར་རྣམ་བདུན་དང་། །</p>
<p>རྣམ་གསུམ་དེ་བཞིན་བླ་ན་མེད། །</p>
<p>འཇིག་རྟེན་འདས་པའི་དངོས་གྲུབ་ཕྱིར། །</p>
<p>མདོར་བསྡུས་པ་ཡིས་བདག་ལ་གསུངས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>ཉོན་ཅིག་ཟླ་བཟང་དབང་བསྐུར་དོན། །</p>
<p>རྣམ་པ་བདུན་དང་རྣམ་གསུམ་མཆོག །རྩ་ཡི་ཀུན་སྤྱོད་རྩོལ་བ་ནི། །</p>
<p>མདོར་བསྟན་པ་ཡིས་ཁྱོད་ལ་བཤད། །</p>
<p>རྒྱུད་དུ་མདོར་བསྟན་རྣམ་གསུམ་དང་། །</p>
<p>རྒྱས་པར་བཤད་པ་རྣམ་གསུམ་འགྱུར། །</p>
<p>རབ་ཏུ་མདོར་བསྟན་མདོར་བསྟན་ཆེ། །</p>
<p>རབ་ཏུ་རྒྱས་པར་བཤད་པ་གཞན། །</p>
<p>མདོར་བསྟན་རྒྱས་པར་བཤད་པ་ཉིད། །</p>
<p>རྒྱུད་ཡང་དག་པར་བསྡུས་པར་བརྗོད། །</p>
<p>རབ་ཏུ་མདོར་བསྟན་རྒྱས་བཤད་པ། །</p>
<p>དཀའ་འགྲེལ་ཚིག་ནི་འབྱེད་པའོ། །</p>
<p>མདོར་བསྟན་ཆེན་པོ་རྒྱས་བཤད་པ། །</p>
<p>འགྲེལ་བཤད་ཐམས་ཅད་དོན་སྟོན་བྱེད། །</p>
<p>དེ་ནི་མངོན་ཤེས་ཐོབ་རྣམས་ཀྱིས། །</p>
<p>བྱ་ཡི་མཁས་རྣམས་ཀྱིས་མིན་ཉིད། །</p>
<p>དེ་ལྟར་མཐའ་དྲུག་རྣམས་ཀྱིས་དག །རྡོ་རྗེའི་རྣལ་འབྱོར་རྣམ་བཞི་དང་། །</p>
<p>རྫོགས་པའི་བྱང་ཆུབ་བཞི་རྣམས་དང་། །</p>
<p>ཕུང་ཁམས་སྐྱེ་མཆེད་རིགས་དྲུག་རྣམས། །</p>
<p>དག་པ་འཇིག་རྟེན་ཁམས་ལ་སོགས། །</p>
<p>ལེའུ་ལྔ་ཡི་གཞུང་རྣམས་ཀྱིས། །</p>
<p>བདེན་གཉིས་དང་པོའི་སངས་རྒྱས་འགྱུར། །</p>
<p>དུས་ཀྱི་འཁོར་ལོ་མངོན་རྗོད་བྱེད། །</p>
<p>དང་པོར་དབང་བསྐུར་བདུན་པོ་གང་། །</p>
<p>བྱིས་པ་རྣམས་ནི་གཞུག་པའི་ཕྱིར། །</p>
<p>རྣམ་གསུམ་འཇིག་རྟེན་ཀུན་རྫོབ་ཀྱིས། །</p>
<p>དམ་པའི་དོན་གྱིས་བཞི་བའོ། །</p>
<p>བདེན་པ་གཉིས་ཀྱི་ཆོས་རྣམས་ཀྱི། །</p>
<p>རྡོ་རྗེ་ཅན་བདག་གིས་བསྟན་པ། །</p>
<p>འཇིག་རྟེན་ཀུན་རྫོབ་བདེན་པ་དང་། །</p>
<p>དམ་པའི་དོན་གྱི་བདེན་པས་སོ། །</p>
<p>ཆུ་དང་ཅོད་པན་དར་དཔྱངས་དང་། །</p>
<p>རྡོ་རྗེ་དྲིལ་བུ་བརྟུལ་ཞུགས་ཆེ། །</p>
<p>མིང་དང་རྗེས་གནང་ཡང་དག་ལྡན། །</p>
<p>དབང་བསྐུར་རྣམ་བདུན་མི་ཡི་བདག །ལུས་ངག་སེམས་ནི་ལེགས་དག་པ། །</p>
<p>མངོན་པར་དབང་བསྐུར་གཉིས་གཉིས་སོ། །</p>
<p>རྗེས་གནང་ཡེ་ཤེས་ཡང་དག་དག །གཞན་པ་ཁམས་སོགས་དག་པ་ལས། །</p>
<p>ཆུ་ནི་ཁམས་ཀྱི་དག་པ་སྟེ། །</p>
<p>ཅོད་པན་ཕུང་པོ་རྣམ་སྦྱོང་བྱེད། །</p>
<p>དར་དཔྱངས་ཕ་རོལ་ཕྱིན་པ་དག །རྡོ་རྗེ་དྲིལ་བུ་མི་འགྱུར་ཆེ། །</p>
<p>སངས་རྒྱས་སྐད་རྒྱུན་མི་འཆད་པ། །</p>
<p>ཉི་ཟླ་གཅིག་ཏུ་དག་པར་བྱེད། །</p>
<p>ཡུལ་དང་དབང་པོ་ལེགས་དག་པ། །</p>
<p>འཕོ་མེད་རྡོ་རྗེའི་བརྟུལ་ཞུགས་འགྱུར། །</p>
<p>མིང་ནི་བྱམས་སོགས་ཡང་དག་དག །རྗེས་གནང་སངས་རྒྱས་ཉིད་དག་བྱེད། །</p>
<p>དབང་བསྐུར་བདུན་པོ་འདི་རྣམས་ནི། །</p>
<p>དཀྱིལ་འཁོར་བཞེངས་ནས་སྦྱིན་པར་བྱ། །</p>
<p>བུམ་པ་གསང་བའི་དབང་བསྐུར་དང་། །</p>
<p>ཤེས་རབ་ཡེ་ཤེས་མངོན་བརྗོད་པ། །</p>
<p>སླར་ཡང་ཤེས་རབ་ཆེན་པོ་ཉིད། །</p>
<p>དེ་ཡི་ཡེ་ཤེས་མངོན་རྗོད་བྱེད། །</p>
<p>འགྱུར་དང་འགྱུར་དང་དེ་ནས་འཛག །དེ་ནས་གཞན་ཡང་མི་འཛག་པའོ། །</p>
<p>ལུས་ངག་སེམས་ནི་ལེགས་དག་པས། །</p>
<p>དབང་བསྐུར་གསུམ་པོ་རིམ་པ་ཡིས། །</p>
<p>བཞི་པ་ཡེ་ཤེས་ཡང་དག་དག །ལུས་ངག་སེམས་ནི་དག་པར་བྱེད། །</p>
<p>བྱིས་པ་དར་མ་དེ་ནས་རྒན། །</p>
<p>བཞི་པ་སྐྱེ་དགུའི་བདག་པོའོ། །</p>
<p>ཤེས་རབ་ནུ་མར་ཡན་ལག་ནི། །</p>
<p>རེག་པས་བྱང་ཆུབ་སེམས་འཕོའི་བདེ། །</p>
<p>འོ་མ་འཛིན་པས་དབང་བསྐུར་བ། །</p>
<p>གང་ལས་བདེ་ཐོབ་དེ་བྱིས་པའོ། །</p>
<p>ཡུན་རིང་གསང་བར་སྤྲོས་ལས་སྐྱེས། །</p>
<p>བྱང་ཆུབ་སེམས་ནི་འཕོ་བའི་བདེ། །</p>
<p>གསང་བའི་དབང་བསྐུར་གསང་བ་ནི། །</p>
<p>གང་ལས་བདེ་ཐོབ་དེ་དར་མ། །</p>
<p>ཡུན་རིང་གསང་བར་སྤྲོས་ལས་སྐྱེས། །</p>
<p>རྡོ་རྗེའི་རྩེ་མོར་གཡོ་བའི་བདེ། །</p>
<p>ཤེས་རབ་ཡེ་ཤེས་དབང་བསྐུར་བ། །</p>
<p>གང་ལས་གཡོ་བའི་བགྲོད་དེ་རྒན། །</p>
<p>ཕྱག་རྒྱ་ཆེན་པོ་རྗེས་ཆགས་ལས། །</p>
<p>སྐྱེས་པ་གཡོ་མེད་བདེ་བ་ནི། །</p>
<p>ཤེས་རབ་ཆེན་པོའི་དབང་བསྐུར་བ། །</p>
<p>གང་ལས་གཡོ་མེད་རྟོགས་པ་དེ། །</p>
<p>སྐྱེ་དགུའི་བདག་པོར་རྣམ་ཤེས་བྱ། །</p>
<p>སྐྱོབ་པ་ཐམས་ཅད་སྐྱེད་མཛད་པ། །</p>
<p>རྡོ་རྗེ་སེམས་དཔའ་སེམས་དཔའ་ཆེ། །</p>
<p>བྱང་སེམས་གཉིས་མེད་མི་འགྱུར་བ། །</p>
<p>འདི་ནི་དམ་ཚིག་སེམས་དཔར་འགྱུར། །</p>
<p>རྡོ་རྗེའི་རྣལ་འབྱོར་རྣམ་པ་བཞི། །</p>
<p>དུས་ཀྱི་འཁོར་ལོ་འདིར་བཤད་པ། །</p>
<p>རྣལ་འབྱོར་པ་ཡི་ཐར་སྟེར་བྱེད། །</p>
<p>འདི་ཉིད་ཀྱི་ནི་སྒྲུབ་པ་བྱ། །</p>
<p>རབ་གསལ་བསམ་གྱིས་མི་ཁྱབ་པའི། །</p>
<p>དུ་སོགས་མཚན་མ་དེ་རྣམས་ཀྱི། །</p>
<p>ཤེས་རབ་གཟུགས་བརྙན་ནམ་མཁའ་མཉམ། །</p>
<p>ཡོད་དང་མེད་ལས་རྣམ་པར་འདས། །</p>
<p>རང་གི་སེམས་ཀྱི་རྐྱེན་གྱི་དོན། །</p>
<p>རྡུལ་ཕྲན་ལས་སྐྱེས་ཚོགས་པ་རྣམས། །</p>
<p>ཀུན་ནས་ཡོངས་སུ་དོར་བ་ཡིས། །</p>
<p>དུ་བ་སྨིག་རྒྱུ་མཁའ་སྣང་དང་། །</p>
<p>སྒྲོན་མ་འབར་བ་ཟླ་ཉི་མ། །</p>
<p>མུན་ཅན་ཆ་དང་ཐིག་ལེ་ཆེ། །</p>
<p>སྣ་ཚོགས་གཟུགས་བརྙན་འོད་གསལ་བ། །</p>
<p>བཀབ་དང་མ་བཀབ་མིག་དག་གིས། །</p>
<p>སྟོང་པར་འདི་ནི་རྗེས་བརྟགས་མིན། །</p>
<p>རྨི་ལམ་བཞིན་དུ་གཟུགས་མཐོང་འགྱུར། །</p>
<p>རྟག་ཏུ་གཟུགས་དེ་བསྒོམ་པར་བྱ། །</p>
<p>དངོས་མེད་གཟུགས་ལ་སྒོམ་པ་དེ། །</p>
<p>རྣལ་འབྱོར་པ་ཡི་བསྒོམ་པ་མིན། །</p>
<p>དངོས་པོ་དངོས་མེད་སེམས་ཀྱི་མིན། །</p>
<p>སྟོང་པར་མ་བརྟགས་མཐོང་ཕྱིར་རོ། །</p>
<p>ཇི་ལྟར་པྲ་ཕབ་མེ་ལོང་ལ། །</p>
<p>གཞོན་ནུ་མས་མཐོང་དངོས་མེད་སྐྱེས། །</p>
<p>དེ་བཞིན་འདས་དང་མ་འོངས་ཆོས། །</p>
<p>མཁའ་ལ་དེ་ཉིད་རྣལ་འབྱོར་བས། །</p>
<p>འདི་ལས་དངོས་པོ་དངོས་མེད་འགྱུར། །</p>
<p>དངོས་པོ་སྟོང་པའི་དོན་མཐོང་ཕྱིར། །</p>
<p>དངོས་པོ་དངོས་མེད་དོན་ཡོད་པ། །</p>
<p>སྒྱུ་མ་རྨི་ལམ་མིག་འཕྲུལ་བཞིན། །</p>
<p>མེད་པའི་ཆོས་ཅན་དག་ལ་ཆོས། །</p>
<p>སྐྱེ་བ་འདི་ནི་རབ་ཏུ་མཐོང་། །</p>
<p>ཡིད་བཞིན་ནོར་ལྟར་མཐའ་ཡས་པའི། །</p>
<p>སེམས་ཅན་བསམ་པ་ཡོངས་རྫོགས་བྱེད། །</p>
<p>པྲ་ཕབ་པ་ཡི་གཞོན་ནུ་མས། །</p>
<p>མ་མཐོང་བ་ཡི་རྐུན་པོ་མཐོང་། །</p>
<p>ཉི་ཚེ་བ་ཡི་མིག་དག་གིས། །</p>
<p>སོང་ནས་སྒྲུབ་པ་པོ་ཡིས་མཐོང་། །</p>
<p>གལ་ཏེ་ཡོད་པའི་གཟུགས་མཐོང་ན། །</p>
<p>རང་གི་གདོང་པ་ཅིས་མི་མཐོང་། །</p>
<p>གལ་ཏེ་མེད་པའི་གཟུགས་མཐོང་ན། །</p>
<p>རི་བོང་རྭ་ནི་ཇི་ལྟར་མིན། །</p>
<p>གཞན་གྱི་མིག་གིས་མི་མཐོང་ཞིང་། །</p>
<p>རང་གི་མིག་གིས་མཐོང་མིན་པ། །</p>
<p>སྐྱེ་བ་མེད་པ་མཐོང་བ་ནི། །</p>
<p>གཞོན་ནུ་མ་ཡི་བུ་ཇི་བཞིན། །</p>
<p>གཟུགས་བརྙན་མཐོང་ན་དེ་ནས་ནི། །</p>
<p>བར་མ་ཆད་པར་སྲོག་རྩོལ་བྱ། །</p>
<p>སྟེང་འོག་རྩ་གསུམ་པོ་རྣམས་ལ། །</p>
<p>ལུས་ངག་སེམས་ནི་འགོག་པ་ལས། །</p>
<p>ཟླ་ཉི་སྒྲ་གཅན་བཤང་གཅི་དང་། །</p>
<p>ཁུ་བ་འབབ་པའི་ལམ་རྣམས་སུ། །</p>
<p>ཆུ་མེ་སྟོང་པ་ས་རླུང་དང་། །</p>
<p>ཡེ་ཤེས་ཁམས་རྣམས་སྐྱེད་རྣམས་ལ། །</p>
<p>གང་ཞིག་ཟླ་ཉི་མུན་ཅན་དང་། །</p>
<p>བཤང་གཅི་ཁུ་བ་འབབ་མ་རྣམས། །</p>
<p>སྲོག་དང་ཐུར་སེལ་རིམ་པ་ཡིས། །</p>
<p>ལུས་ངག་སེམས་ཀྱི་རྩ་རྣམས་སོ། །</p>
<p>ཟླ་བ་ཐབས་ཀྱི་སྐུ་ཡིན་ཏེ། །</p>
<p>ཉིན་མོར་བྱེད་པ་ཤེས་རབ་གསུང་། །</p>
<p>ཤེས་རབ་སྐུ་ནི་བཤང་བའི་རྩ། །</p>
<p>གཅི་བ་འབབ་མ་གཙོ་བོའི་གསུང་། །</p>
<p>སྟེང་འོག་ཐུགས་ཀྱི་རྩ་གཉིས་དག །མུན་ཅན་ཁུ་བ་འབབ་མའོ། །</p>
<p>ཐབས་ཀྱི་ཐུགས་ནི་མུན་པ་ཅན། །</p>
<p>ཁུ་བ་འབབ་མ་ཤེས་རབ་ཀྱི། །</p>
<p>སྟེང་འོག་རིགས་དྲུག་འདི་རྣམས་ནི། །</p>
<p>སྐུ་གསུང་ཐུགས་ཀྱི་རྣལ་འབྱོར་ལས། །</p>
<p>ཤེས་རབ་ཐབས་དངོས་ཡན་ལག་གིས། །</p>
<p>ལུས་ཅན་ཀུན་ལ་ཡང་དག་གནས། །</p>
<p>འཆི་ལྟས་ལུས་ངག་རྩ་དག་ལ། །</p>
<p>སྟེང་འོག་ལྷག་པའི་རླུང་རྣམས་ཀྱིས། །</p>
<p>མུན་ཅན་ཁུ་བ་འབབ་མ་ལ། །</p>
<p>སྐྱེ་བ་དང་ནི་འཆི་བ་གནས། །</p>
<p>སྐྱེ་དང་འཆི་དང་འཁྲིག་པ་ཡི། །</p>
<p>དུས་སུ་ཁུ་བ་འབབ་པའོ། །</p>
<p>མུན་ཅན་མ་ཡང་སྟེང་དུ་འབབ། །</p>
<p>ཉི་མའི་འཕོ་བ་མཉམ་པ་ལ། །</p>
<p>དུས་སྦྱོར་འཆར་བའི་མངོན་མཚམས་སུ། །</p>
<p>དབུ་མ་ནས་ནི་མཉམ་པ་འབབ། །</p>
<p>རྐང་པ་དང་བཅས་ལྔ་བཅུ་དྲུག །འབྱུང་དང་འཇུག་པའོ་མི་ཡི་བདག །བདུན་ཅུ་རྩ་ལྔས་ལྷག་པ་ཡི། །</p>
<p>དྲུག་བརྒྱ་ཉིན་དང་མཚན་ལའོ། །</p>
<p>དྲུག་བརྒྱ་རྣམས་ཀྱིས་ལྷག་པ་ཡི། །</p>
<p>སྟོང་ཕྲག་ཉི་ཤུ་རྩ་གཅིག་པོ། །</p>
<p>འདི་ཡིས་དམན་པ་གང་དེ་རྣམས། །</p>
<p>གཡོན་དང་གཡས་པའི་རྩར་འབབ་བོ། །</p>
<p>ཕྱོགས་གསུམ་དང་བཅས་ལོ་གསུམ་རྣམས། །</p>
<p>ལོ་བརྒྱ་རྣམས་ལས་དབུ་མའོ། །</p>
<p>སྟེང་དུ་གཡོན་གཡས་ཟླ་ཉི་མ། །</p>
<p>བརྐྱང་མ་ལུག་དང་སེར་སྐྱ་གཞན། །</p>
<p>ཆུ་དང་མེ་ཡི་རང་བཞིན་ཅན། །</p>
<p>པདྨ་རིན་ཆེན་འཛིན་པར་འདོད། །</p>
<p>འོག་ཏུ་བཤང་གཅི་འབབ་པ་དག །ས་དང་རླུང་གི་རང་བཞིན་ཅན། །</p>
<p>དབུ་མའི་རྩ་དང་གཡོན་པ་ཡང་། །</p>
<p>འཁོར་ལོ་རལ་གྲི་འཛིན་པར་འདོད། །</p>
<p>སྟེང་དང་འོག་ཏུ་དབུ་མ་གཡས། །</p>
<p>སྒྲ་གཅན་ཁུ་བ་རབ་འབབ་པ། །</p>
<p>སྟོང་པ་ཡེ་ཤེས་རང་བཞིན་ཅན། །</p>
<p>རྡོ་རྗེ་རྡོ་རྗེ་འཛིན་པར་འདོད། །</p>
<p>ཟླ་བའི་ལམ་གྱིས་བཤང་བའི་རྩ། །</p>
<p>ཉི་མས་གཅི་བ་འབབ་པ་སྟེ། །</p>
<p>སྐྱེ་འཆི་མཉམ་པ་ཆགས་པ་ལ། །</p>
<p>སྒྲ་གཅན་ཁུ་བ་རབ་ཏུ་འབབ། །</p>
<p>ལྟེ་བའི་སྟེང་དུ་ཀུན་འདར་མ། །</p>
<p>གང་དེ་ཡིད་བཟང་མུན་པ་འབབ། །</p>
<p>འོག་ཏུ་ཁུ་བ་འབབ་གང་དེ། །</p>
<p>མཁའ་འགྲོ་གདོང་དང་དུང་ཅན་མ། །</p>
<p>ལྟེ་བའི་ཆུ་སྐྱེས་སྙིང་མགྲིན་དང་། །</p>
<p>དཔྲལ་བ་གཙུག་ཏོར་འདམ་སྐྱེས་ལ། །</p>
<p>ས་ཆུ་མེ་རླུང་སྟོང་པ་རྣམས། །</p>
<p>རབ་ཏུ་འབབ་པ་སྡུད་པ་ཡིས། །</p>
<p>འབྱུང་འགྱུར་དེ་ནི་འཇུག་པ་དག །བསྐྱེད་པས་འཇུག་སྟེ་ས་ལའོ། །</p>
<p>ལྟེ་བ་ནས་ནི་ལྟེ་བའི་དབུས། །</p>
<p>ཨ་བདྷཱ་ཏཱིར་འགྲོ་དང་འོང་། །</p>
<p>ལྟེ་གསང་ནོར་བུའི་ཆུ་སྐྱེས་ལ། །</p>
<p>ལུས་ངག་སེམས་རྣམས་འབབ་པ་ནི། །</p>
<p>འབྱུང་དང་དེ་ནི་འཇུག་པ་དག །སྡུད་དང་སྐྱེད་པའི་རང་བཞིན་ཅན། །</p>
<p>དུང་ཅན་སྐྱེ་བོ་ཐམས་ཅད་ཀྱི། །</p>
<p>ཐུར་སེལ་རླུང་ནི་འབབ་པའོ། །</p>
<p>འདི་རྣམས་བུད་མེད་བདེ་བ་ལས། །</p>
<p>ཁུ་བ་ཁྲག་འབབ་དུས་དག་ཏུ། །</p>
<p>ཤེས་རབ་ཐབས་དངོས་ཡན་ལག་གིས། །</p>
<p>སྟེང་དུ་གཡས་དང་གཡོན་དག་དང་། །</p>
<p>འོག་ཏུ་བཤང་གཅི་འབབ་པ་དང་། །</p>
<p>རྔུལ་དང་ཁུ་བ་འབབ་པ་དག །རྔུལ་འབབ་ཕྱིར་དེ་གཏུམ་མོ་སྟེ། །</p>
<p>ཁུ་བ་འབབ་ཕྱིར་མཁའ་འགྲོ་གདོང་། །</p>
<p>སྟེང་དུ་བརྗོད་དུས་བུད་མེད་ཀྱི། །</p>
<p>གཡུང་མོ་སྐྱེས་བུའི་ཀུན་འདར་མའོ། །</p>
<p>རྣམ་ཤེས་ལ་སོགས་དཀྱིལ་འཁོར་ལྔ། །</p>
<p>རྟག་ཏུ་གཡོན་པའི་རྩ་ལའོ། །</p>
<p>ས་སོགས་གཡས་པའི་རྩ་ལ་སྟེ། །</p>
<p>དབུས་སུ་དྲུག་པ་འབབ་པའོ། །</p>
<p>ལྟེ་བའི་པདྨའི་འདབ་མ་ལ། །</p>
<p>དཀྱིལ་འཁོར་དྲུག་ཅུ་རྣམས་རིམ་བཞིན། །</p>
<p>གཡོན་དང་གཡས་པའི་དུས་སྦྱོར་ནི། །</p>
<p>ལུག་སོགས་གླང་ལ་སོགས་པ་ལ། །</p>
<p>རྩ་བ་གཡོན་དང་དེ་ནས་གཡས། །</p>
<p>སྟེང་དང་དབུས་སུ་རིམ་པས་རླུང་། །</p>
<p>ས་སོགས་དཀྱིལ་འཁོར་རེ་རེ་ཞིང་། །</p>
<p>དབྱུག་གུས་སྣ་བུག་དག་ལའོ། །</p>
<p>རིམ་པས་ཆུ་ཚོད་འབབ་པ་ནི། །</p>
<p>དྲུག་ཅུ་དང་བཅས་སུམ་བརྒྱའི་དབུགས། །</p>
<p>བརྒྱ་ཕྲག་བཅྭ་བརྒྱད་དབུགས་དེ་རྣམས། །</p>
<p>ཆུ་ཚོད་ལྔར་ནི་འབབ་པའོ། །</p>
<p>ཆུ་ཚོད་དྲུག་ཅུ་ཉིན་མཚན་དུ། །</p>
<p>ལུས་ལ་དཀྱིལ་འཁོར་རྣམས་ཤེས་པའོ། །</p>
<p>འདབ་མའི་དབུས་དང་དེ་ནས་ཤར། །</p>
<p>གཡས་གཡོན་གཞན་དུ་རིམ་པ་ཡིས། །</p>
<p>གཡོན་པར་རྟག་ཏུ་ནམ་མཁའ་སོགས། །</p>
<p>གཡས་པར་ས་སོགས་གཞན་ལས་སོ། །</p>
<p>གཡོན་པར་རྣམ་ཤེས་སོགས་འབྱུང་བ། །</p>
<p>གཡས་པར་ས་སོགས་སྡུད་པའོ། །</p>
<p>ནུབ་དང་ཤར་དུ་འཛིན་མ་རླུང་། །</p>
<p>ཕན་ཚུན་ཤེས་རབ་ཐབས་ཡིན་ཏེ། །</p>
<p>མཐེ་བོང་མིང་མེད་དག་གིས་ནི། །</p>
<p>གང་ཕྱིར་ཁ་ལ་དབང་བསྐུར་བ། །</p>
<p>གཡས་དང་གཡོན་དུ་མེ་དང་ཆུ། །</p>
<p>ཕན་ཚུན་ཤེས་རབ་ཐབས་ཡིན་ཏེ། །</p>
<p>གུང་མོ་མཛུབ་མོ་གཉིས་དག་གིས། །</p>
<p>གང་ཕྱིར་རལ་གྲིར་འགྱུར་བའོ། །</p>
<p>ཟླ་ཕྱེད་རྣམ་པའི་ཕྱག་རྒྱ་ནི། །</p>
<p>མཆེ་བ་གྲི་གུག་མཐེ་ཆུང་སྟེ། །</p>
<p>སྟོང་པ་མི་འགྱུར་སྟེང་འོག་ཏུ། །</p>
<p>ཕན་ཚུན་ཐབས་དང་ཤེས་རབ་བོ། །</p>
<p>དཀྱིལ་འཁོར་བཅུ་པོ་ཡང་དག་སྦྱོར། །</p>
<p>སོར་མོ་རྣམས་ནི་ཕན་ཚུན་དུ། །</p>
<p>མགོ་བོར་ལག་མཐིལ་སྦྱར་བ་ལ། །</p>
<p>གྲི་གུག་དང་བཅས་རྩེ་གཅིག་གོ། །</p>
<p>དབུ་མའི་རྩ་ལ་མཉམ་པ་དེ། །</p>
<p>སྐྱེད་དང་སྡུད་པའི་བྱེད་པ་པོ། །</p>
<p>ཕུང་པོ་ཁམས་དང་རྡོ་རྗེ་གསུམ། །</p>
<p>གཅིག་ཉིད་དབུ་མར་སོན་པ་ནའོ། །</p>
<p>ཟླ་བ་ཉི་མའི་རྩ་འགགས་ན། །</p>
<p>བཤང་བ་གཅི་བའི་རྩ་འགག་གོ །སྒྲ་གཅན་རྩ་ནི་འགགས་པ་ན། །</p>
<p>འོག་ཏུ་ཁུ་བ་འབབ་འགག་འགྱུར། །</p>
<p>སྐྱེད་དང་སྡུད་པའི་བྱེད་པ་ཅན། །</p>
<p>འདི་རྣམས་གྲོལ་ན་གྲོལ་བར་འགྱུར། །</p>
<p>སྲོག་དང་ཐུར་སེལ་ལམ་གསུམ་གྱི། །</p>
<p>འདི་ནི་རྩ་ཡི་ཀུན་སྤྱོད་དོ། །</p>
<p>གཡོན་པའམ་ནི་གཡས་པ་ལ། །</p>
<p>མཚན་མོ་གཅིག་དང་དེ་བཞིན་ལྔར། །</p>
<p>ལྷག་པའི་རླུང་ནི་རབ་འབབ་པ། །</p>
<p>དེ་ལས་ལོ་གསུམ་ན་འཆིའོ། །</p>
<p>གཡས་པ་ཉི་མའི་འཆི་ལྟས་ལ། །</p>
<p>ལྔ་དང་ཕྱོགས་ཆོས་ཉི་ཤུ་དང་། །</p>
<p>དེ་ཉིད་གཅིག་ལྷག་གཞན་རིམ་པས། །</p>
<p>ཉིན་ཞག་སུམ་ཅུ་གསུམ་རྒྱུ་ན། །</p>
<p>གསུམ་གཉིས་གཅིག་ལོ་ཟླ་བ་ནི། །</p>
<p>དྲུག་གསུམ་ཟུང་ཟླ་ཉིན་ཞག་ཚེས། །</p>
<p>ཕྱོགས་ལྔ་ཡོན་ཏན་གཉིས་གཅིག་གིས། །</p>
<p>ལུས་ཅན་རྣམས་ཀྱི་ཚེ་འགྲོའོ། །</p>
<p>རྩ་བ་ནས་གཅིག་ལྷག་པ་ཡིས། །</p>
<p>གཡོན་པར་ཟླ་བའི་རྒྱུ་བར་འགྱུར། །</p>
<p>ཉི་ཟླ་ཉིན་ཞག་ཟླ་བ་དག །ཉིན་ཞག་གསུམ་རྣམས་ཟླ་བ་གསུམ། །</p>
<p>ཉིན་ལ་འཆི་ལྟས་ཟླ་བར་དགེ། །</p>
<p>འཕེལ་འགྲིབ་དེ་ནས་འདི་དག་ལ། །</p>
<p>དབུ་མའི་འཆི་བའི་རྒྱུ་བ་ནི། །</p>
<p>ལོ་བརྒྱ་ཡོངས་སུ་རྫོགས་པ་ཡིས། །</p>
<p>མཉམ་དང་མི་མཉམ་ཉིན་ཞག་རྣམས། །</p>
<p>སྐྱེ་བར་སྐྱེས་པའི་དཀྱིལ་འཁོར་གྱིས། །</p>
<p>དེ་རྒྱུ་གཡས་དང་གཡོན་ལ་ཡང་། །</p>
<p>ཕྱོགས་གཉིས་རྣམ་པར་ཉམས་པ་ལས། །</p>
<p>གཞན་དུ་འཆི་བར་མི་འགྱུར་ཏེ། །</p>
<p>ཕྱོགས་གཉིས་ཡང་དག་གནས་པ་ན། །</p>
<p>གཡས་དང་གཡོན་པའི་ཀུན་སྤྱོད་དང་། །</p>
<p>དཀྱིལ་འཁོར་ལྔ་རྣམས་འབབ་པའི་ཕྱིར། །</p>
<p>འཆི་ལྟས་མཚན་ཉིད་ཤེས་ནས་ནི། །</p>
<p>སྲོག་ནི་ཐིག་ལེར་གཞུག་པར་བྱ། །</p>
<p>ཨ་བ་དྷཱུ་ཏཱིའི་ཞབས་བརྟེན་ནས། །</p>
<p>མཆོག་ཏུ་མི་འགྱུར་བསྒོམ་པར་བྱ། །</p>
<p>རྟག་ཏུ་རྡོ་རྗེ་བསླང་བར་བྱ། །</p>
<p>ཟླ་ཉིའི་བགྲོད་པ་འཇོམས་པ་ལས། །</p>
<p>གཞན་དུ་ཀུན་འདར་ཡན་ལག་ལ། །</p>
<p>སྲོག་གི་རླུང་ནི་འཇུག་པ་མེད། །</p>
<p>འོག་ཏུའང་དུང་ཅན་མ་ཐུར་སེལ། །</p>
<p>དེ་མ་ཞུགས་ལས་འཆི་བའོ། །</p>
<p>འཆི་ལྟས་བསླུ་བ་རྣལ་འབྱོར་པའི། །</p>
<p>འདི་ནི་དགའ་བ་རྣམས་ཀྱིས་འགྱུར། །</p>
<p>མགོ་བོའི་པདྨ་གཙུག་ཏོར་ལས། །</p>
<p>ཁུ་བ་འོངས་པ་དགའ་བ་སྟེ། །</p>
<p>མགྲིན་པ་སྙིང་ཁར་མཆོག་དགའོ། །</p>
<p>དགའ་བྲལ་དགའ་བ་དེ་ནས་འགྱུར། །</p>
<p>སྣ་ཚོགས་དགའ་བ་ལྟེ་བ་དང་། །</p>
<p>གསང་བའི་པདྨར་གང་འོངས་པའོ། །</p>
<p>གསང་གནས་རྡོ་རྗེ་ནོར་བུའི་བར། །</p>
<p>ལྷན་ཅིག་སྐྱེས་དགའ་མི་འཕོ་བ། །</p>
<p>རབ་གནས་མྱ་ངན་འདས་པ་མིན། །</p>
<p>ཆགས་ཆེན་མི་འགྱུར་ཁྱབ་བདག་པོ། །</p>
<p>འདོད་ཆགས་བྲལ་ལས་འཕོ་མེད་བདེ། །</p>
<p>དེ་ནི་མྱ་ངན་འདས་རབ་གནས། །</p>
<p>ཁུ་བ་ཟླ་ཆར་གཙུག་ཏོར་དུ། །</p>
<p>རྫོགས་པ་གསང་བའི་མཚོ་སྐྱེས་ལ། །</p>
<p>བཅུ་དྲུག་ཆ་གང་དེ་ནོར་བུའི། །</p>
<p>པདྨར་རྡོ་རྗེའི་རྩེ་མོར་གནས། །</p>
<p>དེ་སྟེང་འཕོ་བའི་དུས་སུ་འགྱུར། །</p>
<p>ནག་པོའི་ཚེས་གཅིག་འོངས་པ་ན། །</p>
<p>འདོད་ཆགས་བྲལ་བས་གནམ་སྟོང་ལ། །</p>
<p>ཉི་མ་མཛོད་སྤུའི་གནས་སུ་འགྲོ། །</p>
<p>དེ་ཡི་ཆ་ཤས་བཅུ་དྲུག་ལ། །</p>
<p>གཙུག་ཏོར་པདྨར་སོན་པའོ། །</p>
<p>ཟླ་བ་ཉམས་པ་ཞེས་བརྗོད་དེ། །</p>
<p>ཆགས་པའི་བདེ་ལ་ཆགས་བྲལ་ཕྱིར། །</p>
<p>ལུས་ཅན་ཐམས་ཅད་འཆི་བ་ན། །</p>
<p>ཟླ་བ་བདུད་རྩིའི་འོག་ཏུ་འགྲོ། །</p>
<p>སྟེང་དུ་ཉི་མ་རྡུལ་སྒྲ་གཅན། །</p>
<p>རྣམ་ཤེས་དངོས་པོའི་མཚན་ཉིད་ལ། །</p>
<p>དེ་ཕྱིར་ཟླ་བ་བདུད་རྩི་ནི། །</p>
<p>སྟེང་དུ་བགྲོད་བྱ་མི་ཡི་བདག །འོག་ཏུ་ཉི་མ་རྡུལ་སྒྲ་གཅན། །</p>
<p>རྣམ་ཤེས་འགྱུར་མེད་བདེ་བ་ལ། །</p>
<p>སངས་རྒྱས་ཀུན་གྱི་མཛོད་སྤུ་ཡི། །</p>
<p>པདྨར་ཟླ་བ་བདུད་རྩི་ཉ། །</p>
<p>ཉི་རྡུལ་གནམ་སྟོང་གསང་བར་ཏེ། །</p>
<p>གཙུག་ཏོར་ནོར་བུར་དེ་དག་གོ །ཞེས་པ་སྟོན་པའི་རྡོ་རྗེའི་ཚིག །ལུས་ཅན་ཀུན་གྱི་ཕྱིན་ཅི་ལོག །རབ་གནས་མྱ་ངན་འདས་པ་མིན། །</p>
<p>ཁམས་རྣམས་ཕྱིན་ཅི་ལོག་ཏུ་འགྱུར། །</p>
<p>ནོར་བུར་ཐུགས་དང་གསང་བར་གསུང་། །</p>
<p>ལྟེ་བར་སྐུ་སྟེ་བདེ་ཆེན་ལས། །</p>
<p>ཆོས་དང་ལོངས་སྤྱོད་རྫོགས་སྤྲུལ་པ། །</p>
<p>འདི་རྣམས་དག་པའི་སྐུ་ལས་སྤྲོ། །</p>
<p>ཐབས་ཀྱི་འོག་ཏུ་རྒྱལ་པོའི་དབང་། །</p>
<p>ཤེས་རབ་ཀྱི་ནི་སྟེང་དུ་འགྱུར། །</p>
<p>འདི་ཡི་དཔྲལ་བར་སྐུ་རྡོ་རྗེ། །</p>
<p>མགྲིན་སྙིང་ལྟེ་བའི་འདམ་སྐྱེས་ལ། །</p>
<p>གསུང་ཐུགས་ཡེ་ཤེས་རྡོ་རྗེ་རྣམས། །</p>
<p>སྤྲུལ་པ་ལ་སོགས་འདི་རྣམས་སྤྲོ། །</p>
<p>ཕུང་པོ་ཁམས་རྣམས་སྤྲོ་བ་ནི། །</p>
<p>སྒྲིབ་པ་མེད་པའི་བདེ་བ་ལས། །</p>
<p>ལས་ཀྱི་ཕྱག་རྒྱའི་སྙོམས་འཇུག་དང་། །</p>
<p>ཡེ་ཤེས་ཕྱག་རྒྱའི་དམིགས་པ་དང་། །</p>
<p>ཕྱག་རྒྱ་ཆེན་པོ་གཅིག་སྦྱོར་བས། །</p>
<p>མི་འགྱུར་བ་དེ་འཕེལ་བར་འགྱུར། །</p>
<p>འཕེལ་བའི་འཕེལ་བར་འགྱུར་བ་མེད། །</p>
<p>ཉམས་པའི་ཉམས་པ་ཉིད་ཀྱང་མེད། །</p>
<p>ནུབ་པ་དེ་ཡི་ནུབ་པ་མེད། །</p>
<p>འཆར་བ་ཡི་ནི་འཆར་བ་མེད། །</p>
<p>རབ་ཏུ་གསལ་བའི་རབ་གསལ་མེད། །</p>
<p>བཀབ་པའི་བཀབ་པ་ཡང་མེད་དོ། །</p>
<p>སྐྱེ་བའི་སྐྱེ་བར་འགྱུར་ཉིད་མེད། །</p>
<p>འཆི་བའི་འཆི་བ་ཡང་མེད་དོ། །</p>
<p>གྲོལ་བའི་གྲོལ་བར་འགྱུར་བའང་མེད། །</p>
<p>མི་གནས་པ་ཡི་མི་གནས་མེད། །</p>
<p>དངོས་པོ་མེད་པའི་དངོས་མེད་མེད། །</p>
<p>དངོས་པོའི་པོ་ཉིད་ཀྱང་མེད། །</p>
<p>འགྱུར་བའི་འགྱུར་བར་འགྱུར་བའང་མེད། །</p>
<p>མི་འགྱུར་བའི་ཡང་མི་འགྱུར་མེད། །</p>
<p>རང་བཞིན་མེད་པའི་ཆོས་རྣམས་ཀྱི། །</p>
<p>སྐྱེ་འཇིག་སྒྱུ་མ་དེ་བཞིན་ནོ། །</p>
<p>འབྱུང་རྣམས་འཇིག་པར་འགྱུར་མིན་ཏེ། །</p>
<p>རང་བཞིན་ཉིད་ཀྱིས་སྐྱེ་མི་འགྱུར། །</p>
<p>སྣ་ཚོགས་འདི་ནི་རང་བཞིན་མེད། །</p>
<p>དངོས་པོ་དངོས་མེད་མཚན་ཉིད་གཅིག །རང་གི་ཤེས་རབ་ལ་འཁྱུད་སེམས། །</p>
<p>རྡོ་རྗེ་ནོར་བུའི་པདྨར་སོན། །</p>
<p>དེར་སོན་ཟླ་བ་གཡོ་བ་དང་། །</p>
<p>མི་གཡོ་བ་དང་མི་འགྱུར་བསྒོམ། །</p>
<p>ལུས་ངག་སེམས་ཀྱི་རྩ་རྣམས་སུ། །</p>
<p>སྐུ་གསུང་ཐུགས་རྣམས་བསྒོམ་པ་སྟེ། །</p>
<p>རྡོ་རྗེ་གསུམ་རྣམས་ལེགས་བསྡུས་པ། །</p>
<p>ཡེ་ཤེས་དུང་ཅན་མར་བསྒོམ་པའོ། །</p>
<p>ཤེས་རབ་ཆགས་པས་ཞུ་བ་ཡི། །</p>
<p>ཐིག་ལེ་རིམ་པས་མགོ་བོ་ལས། །</p>
<p>རྫོགས་པའི་གནས་སུ་ཞུགས་རྣམས་ཀྱང་། །</p>
<p>འཆིང་བ་དམ་པའི་དོན་གྱིས་སོ། །</p>
<p>ཇི་ལྟར་ཟླ་ཤར་རིམ་པ་ཡིས། །</p>
<p>ཆ་རྣམས་ཀྱིས་ནི་རྫོགས་པར་འགྱུར། །</p>
<p>གྲིབ་མ་ཉམས་པ་རྫོགས་པ་སྟེ། །</p>
<p>ཟླ་བ་ཆད་དང་རྫོགས་པ་མིན། །</p>
<p>དེ་བཞིན་ཡེ་ཤེས་ཤར་རིམ་པས། །</p>
<p>ས་རྣམས་ཀྱིས་ནི་རྫོགས་པར་འགྱུར། །</p>
<p>ཉོན་མོངས་ལ་སོགས་ཉམས་པ་རྫོགས། །</p>
<p>ཡེ་ཤེས་ཆད་དང་རྫོགས་པ་མིན། །</p>
<p>ཇི་ལྟར་རི་བོང་མཚན་མས་དབུས། །</p>
<p>རྫོགས་པར་རི་བོང་ཅན་མི་གནས། །</p>
<p>དེ་བཞིན་འགྱུར་མེད་བདེ་བར་སེམས། །</p>
<p>འཁོར་བའི་བག་ཆགས་མཚན་མ་ཡིས། །</p>
<p>སྐྱེད་དང་རབ་ཏུ་ཉམས་པའི་ཕྱོགས། །</p>
<p>དཀར་པོ་ནག་པོར་རབ་ཏུ་གནས། །</p>
<p>དེ་དག་དབུས་སུ་རྫོགས་པ་གང་། །</p>
<p>དེ་ནི་རྫོགས་པར་མི་གནས་སོ། །</p>
<p>སྐད་ཅིག་གཅིག་མངོན་རྫོགས་སངས་རྒྱས། །</p>
<p>རྫོགས་པ་ལ་ནི་གཡོ་མི་འགྱུར། །</p>
<p>གང་ཚེ་རྡོ་རྗེ་ནོར་བུར་སེམས། །</p>
<p>དེ་ནི་སྐད་ཅིག་ཐམས་ཅད་རྫོགས། །</p>
<p>དཀར་པོའི་ཕྱོགས་ལ་འདི་མི་གནས། །</p>
<p>རེས་འགའ་དཀར་མིན་ལ་མི་འགྲོ། །</p>
<p>ཕྱོགས་གཉིས་པོ་ཡི་དབུས་གནས་པ། །</p>
<p>རྫོགས་པ་ལ་གནས་གཉིས་སུ་མེད། །</p>
<p>གཙུག་ཏོར་ལས་ནི་ཤར་བ་དེའི། །</p>
<p>རྡོ་རྗེ་ནོར་བུར་རྫོགས་པར་འགྱུར། །</p>
<p>དེ་ཆགས་བྲལ་ལས་ཆ་ཉམས་པ། །</p>
<p>རྡོ་རྗེ་ནས་ཉམས་ལ་རབ་རྫོགས། །</p>
<p>སླར་ཡང་གཙུག་ཏོར་དུ་ཤར་བ། །</p>
<p>སླར་ཡང་རྡོ་རྗེ་ནོར་བུར་རྫོགས། །</p>
<p>དེ་ཆགས་བྲལ་ལས་ཆ་ཉམས་པ། །</p>
<p>ལུས་ཅན་ཡེ་ཤེས་ཉམས་པ་མིན། །</p>
<p>འདི་ཡི་བདེ་བ་ཆེ་རང་བཞིན། །</p>
<p>རྫོགས་པའི་སྒྲ་ཡིས་བརྗོད་པར་བྱ། །</p>
<p>དངོས་པོ་བར་མ་གཞན་ཐམས་ཅད། །</p>
<p>འབྱུང་དང་སྡུད་པའི་རྒྱུ་ཡིན་ནོ། །</p>
<p>སྲིད་ལས་མྱ་ངན་འདས་པར་འགྲོ། །</p>
<p>དེ་ལས་སླར་ཡང་སྲིད་པར་འོང་། །</p>
<p>རང་ཕྱོགས་དག་ལས་ཟླ་བཞིན་དང་། །</p>
<p>བགྲོད་པ་དག་ལས་སྣང་བྱེད་བཞིན། །</p>
<p>རྫོགས་པར་མི་གཡོ་བ་འདི་ནི། །</p>
<p>ས་རྣམས་ཀྱིས་ནི་ཡོངས་རྫོགས་ཉིད། །</p>
<p>ཉི་ཁྲི་བརྒྱད་གཉིས་བརྒྱ་ཡི་དབུགས། །</p>
<p>འགྱུར་མེད་སྐད་ཅིག་ཟོས་རྣམས་ཀྱིས། །</p>
<p>ཕྱོགས་གཉིས་ཡང་དག་གནོན་པ་ནི། །</p>
<p>ས་རྣམས་ཀྱིས་ནི་ཡོངས་སུ་རྫོགས། །</p>
<p>བདེན་དོན་རྣམ་པ་བཅུ་གཉིས་པ། །</p>
<p>རྣམ་པ་བཅུ་དྲུག་འགྱུར་བ་མེད། །</p>
<p>རྣམ་པ་བཅུ་གཉིས་ས་རྣམས་ཀྱིས། །</p>
<p>རྫོགས་པ་གཉིས་སུ་མེད་པ་མཆོག །ཆ་ཤས་རྣམས་ཀྱིས་རྫོགས་པའི་སེམས། །</p>
<p>རྣམ་པ་བཅུ་དྲུག་མི་འགྱུར་བ། །</p>
<p>དོན་གཅིག་གཉིས་སུ་མེད་པ་ཆོས། །</p>
<p>དམ་པའི་དོན་ཏེ་འཇིག་པ་མེད། །</p>
<p>རྫོགས་པའི་གནས་སྐབས་སོན་པའི་སེམས། །</p>
<p>ཀུན་ནས་རབ་ཏུ་རྫོགས་པའོ། །</p>
<p>ཆགས་བྲལ་དང་པོ་ཆགས་པ་ཆེ། །</p>
<p>རྡོ་རྗེ་ལུས་མེད་མི་འགྱུར་ཆེ། །</p>
<p>ཡོངས་སུ་རྫོགས་པ་ཕྱོགས་གཉིས་ཀྱི། །</p>
<p>བག་ཆགས་རྣམས་ཀྱིས་འཁྱུད་པའོ། །</p>
<p>ཇི་ལྟར་ཆུ་བོའི་ཆུ་ཞུགས་པ། །</p>
<p>དེ་ནི་རྒྱ་མཚོར་ཆུར་མཚུངས་པ། །</p>
<p>དེ་བཞིན་དངོས་པོའི་ཚོགས་འདི་དེ། །</p>
<p>འགྱུར་བ་མེད་པར་འགྱུར་མེད་མཚུངས། །</p>
<p>ཇི་ལྟར་ཁམས་ཀྱི་ཚོགས་པ་འདིས། །</p>
<p>ཟོས་པ་ལས་ནི་རོ་ཉིད་འགྱུར། །</p>
<p>ས་བོན་རང་བཞིན་ས་བོན་གྱིས། །</p>
<p>འབྲས་བུའི་དུས་སུ་ང་རྒྱལ་སྤངས། །</p>
<p>དེ་ལྟར་དངོས་པོའི་ཚོགས་པ་ཡང་། །</p>
<p>མཆོག་ཏུ་མི་འགྱུར་ཟོས་པ་ཡིས། །</p>
<p>མཆོག་ཏུ་མི་འགྱུར་བ་ཉིད་འགྱུར། །</p>
<p>རྣམ་པ་ཐམས་ཅད་རང་བཞིན་འཛིན། །</p>
<p>མཆེ་བའི་ཚོར་བ་སྡུག་བསྔལ་ནི། །</p>
<p>དུག་རྫོགས་གནས་སྐབས་གྱུར་པ་ན། །</p>
<p>རྨ་ལ་རིག་མིན་གཞན་དུ་མིན། །</p>
<p>ཡུལ་དང་དབང་པོའི་སྒོ་རྣམས་ཀྱིས། །</p>
<p>དེ་བཞིན་རྣལ་འབྱོར་དམ་པའི་བདེ། །</p>
<p>སེམས་རྫོགས་ཆར་གྱུར་ན་རྡོ་རྗེ། །</p>
<p>ནོར་བུར་རིག་མིན་གཞན་དུ་མིན། །</p>
<p>ཡུལ་རྣམས་དབང་པོའི་སྒོ་རྣམས་ཀྱིས། །</p>
<p>ཇི་ལྟར་རོ་ཆེན་ལྕགས་རྣམས་ཀྱི། །</p>
<p>ཕྱོགས་གཅིག་ཡང་དག་གནས་པ་ནི། །</p>
<p>ལྕགས་ལ་དྲག་པོའི་མེས་གདུངས་ན། །</p>
<p>ཀུན་ནས་ཀུན་ཏུ་འབིགས་པར་བྱེད། །</p>
<p>དེ་བཞིན་ཉིད་དུ་འགྱུར་མེད་བདེ། །</p>
<p>ཕྱོགས་གཅིག་ཡང་དག་གནས་པ་ཡང་། །</p>
<p>སེམས་ལ་འདོད་པའི་མེས་གདུངས་ན། །</p>
<p>ཀུན་ནས་ཀུན་ཏུ་འབིགས་པར་བྱེད། །</p>
<p>ཇི་ལྟར་ཕུག་པའི་ལྕགས་རྣམས་ནི། །</p>
<p>འགའ་ཞིག་ཏུ་ཡང་དྲི་མ་མེད། །</p>
<p>དེ་བཞིན་དུ་ནི་ཕུག་པའི་སེམས། །</p>
<p>འགའ་ཞིག་ཏུ་ཡང་བག་ཆགས་མེད། །</p>
<p>ལྕགས་ནི་གསེར་ཉིད་དུ་གྱུར་པ། །</p>
<p>མེ་ཡིས་དྲི་མ་མེད་པར་འགྱུར། །</p>
<p>དེ་བཞིན་ཡང་དང་ཡང་དུ་སེམས། །</p>
<p>འདོད་ཆགས་མེ་ཡིས་དྲི་མ་མེད། །</p>
<p>ཇི་ལྟར་ནོར་བུ་ཆེ་རེག་ལས། །</p>
<p>རྡོ་ནི་རབ་ཏུ་འབར་བར་འགྱུར། །</p>
<p>དེ་བཞིན་འགྱུར་མེད་བདེ་རེག་ལས། །</p>
<p>སེམས་ནི་བདེ་བ་ཉིད་དུ་འགྱུར། །</p>
<p>འདིར་ནི་མང་པོ་བརྗོད་པས་ཅི། །</p>
<p>འཇིག་རྟེན་ཀུན་རྫོབ་བདེན་པ་ཡིས། །</p>
<p>ལྕགས་རྣམས་རབ་ཏུ་འབིགས་བྱེད་པ། །</p>
<p>རོ་ཡི་མཐུ་ནི་བརྟག་བྱ་མིན། །</p>
<p>ཅི་ཞིག་སླར་ཡང་དོན་དམ་པས། །</p>
<p>བློ་བུར་དྲི་མས་གཡོགས་པ་ཡི། །</p>
<p>སེམས་ནི་རབ་ཏུ་འབིགས་བྱེད་པ། །</p>
<p>ཡེ་ཤེས་མཐུ་ནི་བརྟག་བྱ་མིན། །</p>
<p>སེམས་ལ་བློ་བུར་དྲི་མ་མེད། །</p>
<p>སེམས་ལས་ཡུན་རིང་དུས་ཅན་མིན། །</p>
<p>སེམས་མེད་པར་ནི་སྐྱེ་བ་མེད། །</p>
<p>སེམས་ལ་མི་ཟད་གནས་པ་མིན། །</p>
<p>གལ་ཏེ་འདི་ཉིད་བློ་བུར་པ། །</p>
<p>དེ་ཚེ་སྔོན་དུ་སེམས་དྲི་མེད། །</p>
<p>གང་ཚེ་སེམས་ལས་དུས་རིང་ཅན། །</p>
<p>དེ་ཚེ་དེ་ནི་ཅི་ལས་སྐྱེ། །</p>
<p>གལ་ཏེ་སེམས་མེད་པར་སྐྱེ་ན། །</p>
<p>དེ་ཚེ་ནམ་མཁའི་མེ་ཏོག་མཚུངས། །</p>
<p>གལ་ཏེ་སེམས་ལ་རྟག་ཏུ་གནས། །</p>
<p>དེ་ཚེ་ཀུན་ཏུ་ཐར་པ་མིན། །</p>
<p>ཇི་ལྟར་ཟངས་ཀྱི་དྲི་མ་ནི། །</p>
<p>རོ་ཡི་སྦྱོར་བས་ཉམས་པར་འགྱུར། །</p>
<p>དེ་ཡི་ཡོད་ཉིད་ཉམས་པ་མེད། །</p>
<p>དྲི་མེད་ཉིད་ཀྱིས་ཡང་དག་གནས། །</p>
<p>དེ་བཞིན་སེམས་ཀྱི་དྲི་མ་ནི། །</p>
<p>སྟོང་ཉིད་སྦྱོར་བས་རྣམ་ཉམས་འགྱུར། །</p>
<p>དེ་ཡི་ཡེ་ཤེས་ཉིད་ཉམས་མེད། །</p>
<p>དྲི་མེད་ཉིད་ཀྱིས་ཡང་དག་གནས། །</p>
<p>ཇི་ལྟར་བཅུད་ཀྱིས་ཕུག་པའི་ལྕགས། །</p>
<p>ལྕགས་ཉིད་དུ་ནི་རྗེས་འགྲོ་མིན། །</p>
<p>དེ་བཞིན་བདེ་བས་ཕུག་པའི་སེམས། །</p>
<p>སྡུག་བསྔལ་ཉིད་དུ་རྗེས་འགྲོ་མིན། །</p>
<p>ཆགས་བྲལ་ལས་གཞན་སྡིག་པ་མེད། །</p>
<p>བདེ་བ་ལས་གཞན་བསོད་ནམས་མེད། །</p>
<p>དེ་ཕྱིར་འགྱུར་མེད་བདེ་བར་སེམས། །</p>
<p>མི་བདག་རྟག་ཏུ་གནས་པར་བྱ། །</p>
<p>གཞོན་ནུ་མ་ཡི་དགའ་བ་ནི། །</p>
<p>མེད་པར་བདེ་བ་སྨྲ་མི་ནུས། །</p>
<p>ལང་ཚོའི་དགའ་བ་ཐོབ་པ་ན། །</p>
<p>བདེ་བ་ཆེན་པོ་རང་གིས་རིག །དེ་བཞིན་ཏིང་འཛིན་དང་བྲལ་བའི། །</p>
<p>བདེ་བ་སྨྲ་བར་ནུས་མ་ཡིན། །</p>
<p>འགྱུར་མེད་ཏིང་འཛིན་ཐོབ་པ་ན། །</p>
<p>རྣལ་འབྱོར་པ་ཡིས་རང་རིག་འགྱུར། །</p>
<p>འགྱུར་མེད་ལས་སྐྱེས་བདེ་རིག་པ། །</p>
<p>ཐམས་ཅད་མཁྱེན་ལའང་ཐེ་ཙོམ་ཟ། །</p>
<p>དེ་ལྟ་ན་ཡང་ཡིད་བདེ་མིན། །</p>
<p>ཆགས་བྲལ་ཉིད་དུ་མི་བྱའོ། །</p>
<p>འཕོས་པ་ལས་ནི་ཆགས་བྲལ་འགྱུར། །</p>
<p>ཆགས་བྲལ་ལས་ནི་སྡུག་བསྔལ་འབྱུང་། །</p>
<p>སྡུག་བསྔལ་སྐྱེས་བུའི་ཁམས་ཟད་བྱེད། །</p>
<p>ཟད་པ་ལས་ནི་འཆི་བར་བརྗོད། །</p>
<p>ཤི་ལས་སླར་ཡང་དེ་རྣམས་ཀྱི། །</p>
<p>སྲིད་པའོ་སྲིད་ལས་སླར་འཆི་འཕོ། །</p>
<p>དེ་ལྟར་སེམས་ཅན་གྱི་སྲིད་པ། །</p>
<p>ཆགས་བྲལ་ལས་འབྱུང་གཞན་དུ་མིན། །</p>
<p>དེ་ཕྱིར་འབད་པ་ཐམས་ཅད་ཀྱིས། །</p>
<p>འཕོ་བའི་ཆགས་པ་རྣམ་པར་སྤངས། །</p>
<p>གང་གིས་འགྱུར་མེད་བདེ་བར་འགྱུར། །</p>
<p>རྣལ་འབྱོར་འཁོར་བར་བཅིངས་པ་ཡིས། །</p>
<p>འདོད་ལྡན་ཡང་ནི་ཆགས་བྲལ་བར། །</p>
<p>འདོད་པའི་བསྟན་བཅོས་སུ་མི་འདོད། །</p>
<p>བདག་གིས་བརྗོད་པའི་རྒྱུད་དུ་སླར། །</p>
<p>རྣལ་འབྱོར་པ་ཅིས་སྡུག་བསྔལ་འདོད། །</p>
<p>ཁུ་བ་མི་འགྱུར་རང་བཞིན་གྱིས། །</p>
<p>མཆོག་ཏུ་མི་འགྱུར་བསྒྲུབ་པར་བྱ། །</p>
<p>རྟེན་ནི་འཕོ་བ་ཐོབ་པ་ན། །</p>
<p>བརྟེན་པའི་འདོད་ཆགས་བྲལ་བ་ཉིད། །</p>
<p>རྟེན་དང་བརྟེན་པ་ལེགས་རྫོགས་པ། །</p>
<p>ཇི་སྲིད་འགྱུར་མེད་ཉིད་དུ་འགྲོ། །</p>
<p>སེམས་ཀྱི་འགྱུར་མེད་ཉིད་ཐོབ་ན། །</p>
<p>རྟེན་དང་བརྟེན་པའི་མཚན་ཉིད་མེད། །</p>
<p>འགྱུར་མེད་ལས་བྱུང་སྐུ་ཡི་ནི། །</p>
<p>མཛོད་སྤུའི་འཁོར་ལོར་སོན་པའི་ཡང་། །</p>
<p>ཨཱ་ལི་ཀཱ་ལི་མཉམ་སྦྱོར་བ། །</p>
<p>ཧཱུྃ་ཡིག་མི་འདོད་མི་ཡི་བདག །སྟོང་པ་ལས་བྱུང་གཟུགས་བརྙན་རྒྱུ། །</p>
<p>མི་འགྱུར་ལས་སྐྱེས་བདེ་བ་འབྲས། །</p>
<p>རྒྱུ་ནི་འབྲས་བུས་རྒྱས་བཏབ་པ། །</p>
<p>འབྲས་བུ་རྒྱུ་ཡིས་རྒྱས་བཏབ་པའོ། །</p>
<p>སྟོང་ཉིད་གཟུགས་བརྙན་འཛིན་པ་རྒྱུ། །</p>
<p>སྙིང་རྗེ་འགྱུར་མེད་འཛིན་པ་འབྲས། །</p>
<p>སྟོང་ཉིད་སྙིང་རྗེ་དབྱེར་མེད་པ། །</p>
<p>བྱང་ཆུབ་སེམས་དེ་མི་འཕོ་བའོ། །</p>
<p>མྱ་ངན་འདས་པ་བྲལ་བའི་གཟུགས། །</p>
<p>འཁོར་བ་ལས་འདས་མི་འགྱུར་བ། །</p>
<p>དེ་དག་སྦྱོར་བ་གཉིས་མེད་མཆོག །རྟག་དང་ཆད་ལས་ངེས་པར་གྲོལ། །</p>
<p>དངོས་མེད་ལས་བྱུང་མཚན་ཉིད་ཕྱིར། །</p>
<p>གཟུགས་ནི་དངོས་པོ་མེད་པ་མིན། །</p>
<p>དངོས་པོ་ལས་བྱུང་མཚན་ཉིད་ཕྱིར། །</p>
<p>འགྱུར་བ་མེད་པ་དངོས་པོ་མིན། །</p>
<p>དངོས་པོ་དངོས་མེད་ཡང་དག་སྦྱོར། །</p>
<p>རྡོ་རྗེའི་རྣལ་འབྱོར་གཉིས་མེད་མཆོག །གཟུགས་དང་གཟུགས་མིན་རྣམ་པར་གྲོལ། །</p>
<p>པྲ་ཕབ་མེ་ལོང་ལ་བཞིན་ནོ། །</p>
<p>གཟུགས་ནི་སྲིད་པར་མི་འོང་སྟེ། །</p>
<p>འགྱུར་མེད་མྱ་ངན་འདས་མི་འགྲོ། །</p>
<p>ཕན་ཚུན་འཁྱུད་པས་ཞི་བ་སྟེ། །</p>
<p>མ་ནིང་གི་ནི་གོ་འཕང་མཆོག །ཤེས་རབ་རྒྱུ་ལས་མ་བྱུང་ཞིང་། །</p>
<p>ཤེས་རབ་རྒྱུ་ལས་བྱུང་བ་འབྲས། །</p>
<p>ཤེས་རབ་རྒྱུ་ལས་མ་སྐྱེས་ཕྱིར། །</p>
<p>ཤེས་རབ་ལས་སྐྱེས་རྒྱུ་སྐྱེས་མིན། །</p>
<p>དེ་ཕྱིར་ཡེ་ཤེས་རྒྱུ་སྐྱེས་མིན། །</p>
<p>ཤེས་རབ་ཡེ་ཤེས་བླ་ན་མེད། །</p>
<p>འབྲས་བུ་རྒྱུ་ཡིས་གཞན་དང་གཞན། །</p>
<p>ཕན་ཚུན་དུ་ནི་རྒྱས་བཏབ་མེད། །</p>
<p>རྒྱུ་དང་འབྲས་བུ་ཐམས་ཅད་གང་། །</p>
<p>དེ་ནི་རྟེན་ཅིང་འབྲེལ་པར་འབྱུང་། །</p>
<p>ཕན་ཚུན་རྒྱ་ཡིས་བཏབ་པའི་གཟུགས། །</p>
<p>སྐྱེ་མིན་མྱ་ངན་འདས་པའང་མིན། །</p>
<p>ཤེས་རབ་ཀུན་ནས་མྱ་ངན་འདས། །</p>
<p>སྐྱེ་བ་མཆོག་ཏུ་འགྱུར་བ་མེད། །</p>
<p>རྒྱུ་དང་འབྲས་བུ་རྣམ་ངེས་གྲོལ། །</p>
<p>ཕན་ཚུན་དུ་ནི་རྒྱས་བཏབ་མེད། །</p>
<p>མ་སྐྱེས་པ་དང་མ་འགགས་པའི། །</p>
<p>ཤེས་བྱ་གང་ཞིག་འདིར་མཐོང་བ། །</p>
<p>དེ་ནི་རང་སེམས་གཞན་མ་ཡིན། །</p>
<p>ཕྱི་ཡི་ཤེས་བྱ་རྣམ་འབྱེད་ཕྱིར། །</p>
<p>དེ་ཕྱིར་བདག་གིས་བདག་ཉིད་ལ། །</p>
<p>འགར་ཡང་རྒྱས་གདབ་ནུས་མ་ཡིན། །</p>
<p>རལ་གྲི་ཆེན་པོ་བདག་ཉིད་ལ། །</p>
<p>བདག་ཉིད་སོ་ཡིས་གཅོད་དམ་ཅི། །</p>
<p>མོ་གཤམ་བུ་མོ་དང་འགྲོགས་པས། །</p>
<p>རྨི་ལམ་དུ་ནི་བདེ་འགྱུར་ལྟར། །</p>
<p>ནམ་མཁའ་ལས་བྱུང་གཟུགས་བརྙན་ནི། །</p>
<p>བསྟེན་པས་བདག་ལ་དེ་བཞིན་ནོ། །</p>
<p>ཤེས་རབ་མ་ཡིན་ཐབས་ཀྱང་མིན། །</p>
<p>འདི་ནི་ལྷན་སྐྱེས་ཤེས་རབ་བཅས། །</p>
<p>ཀུན་ནས་བདེ་བ་རྫོགས་པ་ལས། །</p>
<p>སྒྲིབ་པ་ཐམས་ཅད་སྤངས་པ་སྟེ། །</p>
<p>ནམ་མཁའ་བཞིན་དུ་གོས་པ་མེད། །</p>
<p>ཡུལ་དང་དབང་པོ་སྤངས་པ་ནི། །</p>
<p>ཀུན་ནས་འབྱུང་བ་ཀུན་ལ་གནས། །</p>
<p>གཅད་དུ་མེད་པ་དབྱེ་བ་སྤངས། །</p>
<p>རང་བྱུང་རྡོ་རྗེ་སེམས་དཔའ་ནི། །</p>
<p>དོན་ཆེན་མཆོག་ཏུ་མི་འགྱུར་བ། །</p>
<p>འདོད་ཆགས་ཆེན་པོ་སེམས་དཔའ་ཆེ། །</p>
<p>སེམས་ཅན་ཐམས་ཅད་དགའ་བར་བྱེད། །</p>
<p>བྱང་ཆུབ་སེམས་དཔའ་ཞེ་སྡང་ཆེ། །</p>
<p>ཉོན་མོངས་ཟད་པ་དགྲ་ཆེན་པོ། །</p>
<p>དམ་ཚིག་སེམས་དཔའ་གཏི་མུག་ཆེ། །</p>
<p>གཏི་མུག་བློ་སྟེ་གཏི་མུག་སེལ། །</p>
<p>རྡོ་རྗེའི་རྣལ་འབྱོར་ཁྲོ་བ་ཆེ། །</p>
<p>ལྷ་མིན་ཁྲོ་བོ་དགྲ་ཆེན་པོ། །</p>
<p>དུས་ཀྱི་འཁོར་ལོ་ཆགས་པ་ཆེ། །</p>
<p>འཕོ་བའི་ཆགས་པ་སེལ་བར་བྱེད། །</p>
<p>རྡོ་རྗེ་མི་ཕྱེད་ཅེས་པར་བརྗོད། །</p>
<p>འདི་ནི་དོན་ཆེན་བཅོམ་ལྡན་འདས། །</p>
<p>སེམས་དཔའ་སྲིད་གསུམ་གཅིག་པ་ཉིད། །</p>
<p>མཆོག་ཏུ་མི་འགྱུར་བརྗོད་པར་བྱ། །</p>
<p>མཆོག་ཏུ་མི་འགྱུར་བདེ་བ་རྫོགས། །</p>
<p>ས་རྣམས་ཡོངས་སུ་རྫོགས་པ་ཡིས། །</p>
<p>འདོད་ཆགས་ཆེན་པོ་སེམས་དཔའ་ཆེ། །</p>
<p>སེམས་ཅན་ཐམས་ཅད་དགའ་བར་བྱེད། །</p>
<p>བྱང་ཆུབ་ལ་གནས་སེམས་དཔའ་ནི། །</p>
<p>མི་གཡོ་དེ་ཕྱིར་བྱང་ཆུབ་སེམས། །</p>
<p>ཉོན་མོངས་ལ་སོགས་ཞེ་སྡང་ཚོགས། །</p>
<p>ཞེ་སྡང་ཆེན་པོ་དགྲ་ཆེ་བ། །</p>
<p>དམ་ཚིག་ཟླ་བ་བདུད་རྩི་ཡི། །</p>
<p>ཁུ་བ་འཕོ་མེད་དེ་ཟ་བ། །</p>
<p>དམ་ཚིག་སེམས་དཔའོ་རིགས་པ་འདིས། །</p>
<p>གཏི་མུག་བློ་སྟེ་གཏི་མུག་སེལ། །</p>
<p>རྡོ་རྗེ་ཐམས་ཅད་གཅིག་པ་ཉིད། །</p>
<p>ཤེས་རབ་སྐུ་དང་མི་འགྱུར་བཅས། །</p>
<p>ཁྲོ་བོ་ཆེན་པོ་དགྲ་ཆེན་པོ། །</p>
<p>ཁྲོ་བོའི་གཟུགས་ཅན་བདུད་རྣམས་ཀྱིས། །</p>
<p>འགྱུར་མེད་བདེ་བ་ཆེ་ཐབས་ལས། །</p>
<p>ནམ་ཡང་སེམས་ཅན་དོན་མི་འདོར། །</p>
<p>སེམས་ཅན་གྲོལ་ནས་ཆགས་ཆེན་པོ། །</p>
<p>འགྱུར་བའི་ཆགས་པ་སེལ་བར་བྱེད། །</p>
<p>འདི་རྣམས་རྣམ་པ་དྲུག་ཏུ་བརྗོད། །</p>
<p>མི་འགྱུར་ཡེ་ཤེས་ཚོར་བ་དང་། །</p>
<p>རྣམ་ཤེས་གཟུགས་དང་འདུ་བྱེད་དང་། །</p>
<p>འདུ་ཤེས་དེ་རྣམས་ཕུང་པོའི་རིགས། །</p>
<p>ཡེ་ཤེས་མེ་དང་ནམ་མཁའ་ས། །</p>
<p>རླུང་ཆུ་རྣམས་ཀྱི་རིམ་པ་བཞིན། །</p>
<p>ཡིད་མིག་རྣ་བ་ལུས་དང་སྣ། །</p>
<p>ལྕེ་རྣམས་ཀྱི་ཡང་དེ་བཞིན་ཉིད། །</p>
<p>སྒྲ་རོ་ཆོས་ཀྱི་དབྱིངས་དང་དྲི། །</p>
<p>རེག་བྱ་ཁ་དོག་རྣམས་ཀྱི་ཡང་། །</p>
<p>ཁྲོ་བོའི་རྒྱལ་པོ་གདོང་དྲུག་འཇིགས། །</p>
<p>རིགས་དྲུག་རྣམས་ཀྱིས་ཡོངས་དག་པ། །</p>
<p>ལུས་དང་གསང་བ་དབང་པོ་སེམས། །</p>
<p>རྟག་ཏུ་དཀྱིལ་འཁོར་རྣམ་པ་གསུམ། །</p>
<p>ཤེས་རབ་ཐབས་ཀྱི་རྡོ་རྗེ་གསུམ། །</p>
<p>རྡོ་རྗེ་སེམས་དཔའ་ཉིད་དུ་འགྱུར། །</p>
<p>འདི་ནི་དབང་གི་སྒྲུབ་ཐབས་ཏེ། །</p>
<p>མཆོག་ཏུ་མི་འགྱུར་སྒྲུབ་པའི་ཐབས། །</p>
<p>རྩ་དང་རིགས་དང་ཡང་དག་ལྡན། །</p>
<p>ཟླ་བ་མདོར་བསྟན་པ་ཡིས་བཤད། །</p>
<p>ཅེས་པ་འཇིག་རྟེན་ཁམས་ཀྱི་ལེའུར་ལེའུ་ལྔ་པའི་མཆོག་ཏུ་མི་འགྱུར་བའི་དབང་གི་སྒྲུབ་ཐབས་མདོར་བསྟན་པ་རྫོགས་སོ།། །</p>
<p>།འདི་ནི་ཁ་ཆེའི་པཎྜི་ཏ་སོ་མ་ནཱ་ཐ་དང་། །</p>
<p>བོད་ཀྱི་ལོ་ཙཱ་བ་འབྲོ་དགེ་སློང་ཤེས་རབ་གྲགས་པས་བསྒྱུར་ཞིང་ཞུས་ཏེ་གཏན་ལ་ཕབ་པ་ལས། སླར་ཡང་སྒྲ་ཚད་པ་རིན་ཆེན་རྒྱལ་མཚན་གྱིས་དཔལ་ནཱ་རོ་པའི་འགྲེལ་བཤད་དང་མཐུན་པར་བསྒྱུར་ཞིང་ཞུས་ཏེ་དག་པར་བྱས་པའོ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>