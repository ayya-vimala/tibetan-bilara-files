<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d55' lang='xct'>
<header>
<ul>
<li class='division'>སྡེ་དགེ 55</li>
</ul>
</header>
<p>འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས་ལེའུ་བཅུ་གཅིག་པ་སྟེ། འོད་ཟེར་ཀུན་དུ་བཀྱེ་བ་བསྟན་པ། བམ་པོ་དང་པོ། རྒྱ་གར་སྐད་དུ། ཨཱརྱ་རཤྨི་སམནྟ་མུཀྟོ་ནི་ར་དེ་ཤ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་འོད་ཟེར་ཀུན་དུ་བཀྱེ་བ་བསྟན་པ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཕུང་པོའི་རི་ལ། དགེ་སློང་གི་དགེ་འདུན་ཆེན་པོ་ཐམས་ཅད་ཀྱང་རང་དབང་ཆེན་པོ་ཐོབ་པ་ལྔ་བརྒྱ་དང་། གཞན་ཡང་ཚེ་གཅིག་གིས་ཐོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་སོགས་པ་ཁྲག་ཁྲིག་ཕྲག་བརྒྱད་ཅུ་དང་། གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པ་ལ་སོགས་པ་ཁྲག་ཁྲིག་ཕྲག་བཞི་བཅུ་དང་ཐབས་ཅིག་ཏུ་བཞུགས་ཏེ། དེའི་ཚེ་འཁོར་འདུས་པ་དེ་ཉིད་དུ་ཟླ་འོད་གཞོན་ནུར་གྱུར་པ་ཞེས་བྱ་བ་ཞིག་འདུས་པར་གྱུར་པ་དེ་འདུག་པའི་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ཏེ་པུས་མོ་གཡས་པའི་ལྷ་ང་ས་ལ་བཙུགས་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ། གུས་པས་ཐལ་མོ་སྦྱར་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དེ་བཞིན་གཤེགས་པས་སྔོན་ཕྲིན་ལས་ཅི་ཞིག་མཛད་ན་འདི་ལྟར་རྣམ་པར་ངེས་པའི་འོད་ཟེར་དང་། ཡོངས་སུ་སྡུད་པའི་འོད་ཟེར་དང་། ཀུན་ནས་སློང་བའི་འོད་ཟེར་དང་། རབ་ཏུ་སྟོན་པའི་འོད་ཟེར་དང་། ཁ་དོག་སྣ་ཚོགས་ཀྱི་འོད་ཟེར་དང་། ཁ་དོག་འདྲེས་པ་མ་མཆིས་པའི་འོད་ཟེར་དང་། རྒྱ་ཆུང་ངུའི་འོད་ཟེར་དང་། རྒྱ་ཆེན་པོའི་འོད་ཟེར་དང་། རྣམ་པར་དག་པའི་འོད་ཟེར་དང་། ཤིན་ཏུ་རྣམ་པར་དག་པའི་འོད་ཟེར་དང་། དྲི་མ་མ་མཆིས་པའི་འོད་ཟེར་དང་། ཤིན་ཏུ་དྲི་མ་མ་མཆིས་པའི་འོད་ཟེར་དང་། དྲི་མ་དང་བྲལ་བའི་འོད་ཟེར་དང་། རིམ་གྱིས་འཕེལ་བའི་འོད་ཟེར་དང་། གསལ་བའི་འོད་ཟེར་དང་། ཤིན་ཏུ་གསལ་བའི་འོད་ཟེར་དང་། མཐའ་མ་མཆིས་པའི་འོད་ཟེར་དང་། ཤིན་ཏུ་མཐའ་མ་མཆིས་པའི་འོད་ཟེར་དང་། ཚད་མ་མཆིས་པའི་འོད་ཟེར་དང་། ཤིན་ཏུ་ཚད་མ་མཆིས་པའི་འོད་ཟེར་དང་། གྲངས་ཀྱི་ཚད་མ་མཆིས་པའི་འོད་ཟེར་དང་། ཤིན་ཏུ་གྲངས་ཀྱི་ཚད་མ་མཆིས་པའི་འོད་ཟེར་དང་། མྱུར་བའི་འོད་ཟེར་དང་། ཤིན་ཏུ་མྱུར་བའི་འོད་ཟེར་དང་། གནས་པ་མ་མཆིས་པའི་འོད་ཟེར་དང་། གནས་མ་མཆིས་པའི་འོད་ཟེར་དང་། རབ་ཏུ་འབར་བའི་འོད་ཟེར་དང་། སྣང་བར་བགྱིད་པའི་འོད་ཟེར་དང་། མོས་པར་བགྱིད་པའི་འོད་ཟེར་དང་། ཕ་རོལ་དུ་ཕྱིན་པར་བགྱིད་པའི་འོད་ཟེར་དང་། ཐོགས་པ་མ་མཆིས་པའི་འོད་ཟེར་དང་། གཡོ་བ་མ་མཆིས་པའི་འོད་ཟེར་དང་། དྲང་པོའི་འོད་ཟེར་དང་། དཔག་ཏུ་མ་མཆིས་པ་ལ་གནས་པའི་འོད་ཟེར་དང་། གཟུགས་ཀྱི་མཚན་གྱི་འོད་ཟེར་དང་། གཟུགས་ཀྱི་མཚན་སྣ་ཚོགས་ཀྱི་འོད་ཟེར་དང་། གཟུགས་ཀྱི་མཚན་ཚད་མ་མཆིས་པའི་འོད་ཟེར་དང་། ཁ་དོག་སྔོན་པོ་དང་། སེར་པོ་དང་། དམར་པོ་དང་། དཀར་པོའི་མཚན་ཉིད་ཀྱི་འོད་ཟེར་དང་། ཁ་དོག་ལེ་བརྒན་གྱི་མཚན་ཉིད་ཀྱི་འོད་ཟེར་དང་། ཆུ་ཤེལ་གྱི་ཁ་དོག་གི་མཚན་ཉིད་ཀྱི་འོད་ཟེར་དང་། ནམ་མཁའི་ཁ་དོག་གི་མཚན་ཉིད་ཀྱི་འོད་ཟེར་དང་། འདི་ལྟ་བུ་ལ་སོགས་པ་རྣམ་པ་སྣ་ཚོགས་ཀྱི་འོད་ཟེར་རེ་རེ་ཀུན་ཀྱང་ཁ་དོག་རྣམ་པ་ལྔའི་འོད་ཟེར་འདྲེས་པར་གྱུར་པ་སྟོན་པར་མཛད་པ་ནས་ཁ་དོག་སྔོན་པོ་དང་། སེར་པོ་དང་། དམར་པོ་དང་། དཀར་པོའི་དངོས་པོ་རེ་རེ་ཀུན་ཀྱང་འོད་ཟེར་ཁ་དོག་རྣམ་པ་སྣ་ཚོགས་ཚད་མ་མཆིས་པ་དཔག་ཏུ་མ་མཆིས་པ་དག་དང་འདྲེས་པར་གྱུར་པ་རབ་ཏུ་སྟོན་པར་མཛད་པའི་བར་དུ་བརྙེས་པར་གྱུར་ལགས། དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་ཚིགས་སུ་བཅད་དེ་བཀའ་སྩལ་པ། ད་ནི་བསམ་གྱིས་མི་ཁྱབ་པའི། །</p>
<p>དགེ་བའི་ལས་ཀྱི་རྒྱུ་རྐྱེན་གྱིས། །</p>
<p>རྨོངས་པ་རྣམས་ནི་རབ་སྤངས་པས། །</p>
<p>འོད་ཟེར་སྣ་ཚོགས་གྲུབ་པ་ཡིན། །</p>
<p>གཞན་ཡང་སྤྱོད་པ་སྣ་ཚོགས་ཀྱིས། །</p>
<p>སངས་རྒྱས་ལམ་ལ་རབ་གནས་ཤིང་། །</p>
<p>སྟོང་བ་བྱེད་མེད་ཤེས་རབ་ཀྱིས། །</p>
<p>འདྲེས་པའི་འོད་ཟེར་བསྟན་པ་ཡིན། །</p>
<p>ཇི་ལྟར་ཕྱི་རོལ་ཆོས་དག་ལ། །</p>
<p>མཚན་ཉིད་བྱེ་བྲག་སྣ་ཚོགས་སྣང་། །</p>
<p>དེ་ནི་སྟོང་ཞིང་བདག་ཀྱང་མེད། །</p>
<p>བྱེད་པ་མེད་ཅིང་སེམས་ཡིད་མེད། །</p>
<p>གཞན་ཡང་ཇི་ལྟར་ནང་གི་ལུས། །</p>
<p>སྟོང་ཞིང་བདག་མེད་བྱེད་མེད་ཀྱང་། །</p>
<p>དེ་ལས་རྣམ་པ་སྣ་ཚོགས་ཀྱི། །</p>
<p>སྒྲ་སྐད་དག་ནི་རབ་ཏུ་སྟོན། །</p>
<p>དེ་ལྟར་བྱེད་མེད་དབང་གིས་ན། །</p>
<p>ཁ་དོག་དཔག་མེད་འོད་བསྟན་ནས། །</p>
<p>མོས་པ་དག་ནི་ཇི་བཞིན་དུ། །</p>
<p>རེ་བ་དག་ནི་སྐོང་བར་མཛད། །</p>
<p>རེས་འགའ་འོད་ཟེར་གཅིག་ལས་ནི། །</p>
<p>ཁ་དོག་རྣམ་པ་གཉིས་བསྐྱེད་ནས། །</p>
<p>སོ་སོར་རབ་འབྲིང་ཐ་མ་ཡི། །</p>
<p>བྱེ་བྲག་ཡོད་པ་རབ་ཏུ་སྟོན། །</p>
<p>རེས་འགའ་འོད་ཟེར་གཅིག་ལས་ནི། །</p>
<p>ཁ་དོག་རྣམ་པ་གསུམ་བསྐྱེད་ནས། །</p>
<p>སོ་སོར་རབ་འབྲིང་ཐ་མ་ཡི། །</p>
<p>བྱེ་བྲག་ཡོད་པ་རབ་ཏུ་སྟོན། །</p>
<p>རེས་འགའ་འོད་ཟེར་གཅིག་ལས་ནི། །</p>
<p>ཁ་དོག་རྣམ་པ་བཞི་བསྐྱེད་ནས། །</p>
<p>སོ་སོར་རབ་འབྲིང་ཐ་མ་ཡི། །</p>
<p>བྱེ་བྲག་ཡོད་པ་རབ་ཏུ་སྟོན། །</p>
<p>རེས་འགའ་འོད་ཟེར་གཅིག་ལས་ནི། །</p>
<p>ཁ་དོག་རྣམ་པ་ལྔ་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ལས་གཙང་ལས་ནི་སྐྱེས་པ་ཡིན། །</p>
<p>རེས་འགའ་འོད་ཟེར་གཅིག་ལས་ནི། །</p>
<p>ཁ་དོག་རྣམ་པ་དྲུག་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ཐབས་མཁས་ལས་ནི་སྐྱེས་པ་ཡིན། །</p>
<p>རེས་འགའ་འོད་ཟེར་གཅིག་ལས་ནི། །</p>
<p>ཁ་དོག་རྣམ་པ་བདུན་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ལས་དགེ་ལས་ནི་སྐྱེས་པ་ཡིན། །</p>
<p>རེས་འགའ་འོད་ཟེར་གཅིག་ལས་ནི། །</p>
<p>ཁ་དོག་རྣམ་པ་བརྒྱད་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>དགེ་བའི་ཆོས་ལས་སྐྱེས་པ་ཡིན། །</p>
<p>རེས་འགའ་འོད་ཟེར་གཅིག་ལས་ནི། །</p>
<p>ཁ་དོག་རྣམ་པ་དགུ་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ཚོགས་དག་ལས་ནི་སྐྱེས་པ་ཡིན། །</p>
<p>རེས་འགའ་འོད་ཟེར་གཅིག་ལས་ནི། །</p>
<p>ཁ་དོག་རྣམ་པ་བཅུ་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>སྦྱིན་པ་ལས་ནི་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་ཉི་ཤུ་གང་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ཚུལ་ཁྲིམས་བསྲུངས་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་སུམ་ཅུ་གང་བྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>བཟོད་པ་ལས་ནི་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བཞི་བཅུ་གང་བྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>བརྩོན་འགྲུས་ལས་ནི་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་ལྔ་བཅུ་གང་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>བསམ་གཏན་ལས་ནི་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་དྲུག་བཅུ་གང་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ཤེས་རབ་ལས་ནི་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བདུན་ཅུ་གང་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>བྱམས་སེམས་ལས་ནི་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བརྒྱད་ཅུ་གང་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>སྙིང་རྗེའི་སེམས་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་དགུ་བཅུ་གང་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>དགའ་བའི་སེམས་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་རྣམ་བརྒྱ་གང་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>བཏང་སྙོམས་སེམས་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་སྟོང་ནི་གང་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ཡོན་ཏན་སྟོན་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་ཁྲི་ནི་གང་འབྱུང་བ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>བསོད་ནམས་ཚོགས་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བྱེ་བ་གང་སྟོན་པ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ཡིད་ཆེས་པ་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བྱེ་བ་གཉིས་སྟོན་པ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>རྗེས་སུ་ཡི་རང་ལས་སྐྱེས་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བྱེ་བ་གསུམ་སྟོན་པ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ཤིན་ཏུ་སྦྱངས་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བྱེ་བ་བཞི་སྟོན་པ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>སངས་རྒྱས་གུས་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བྱེ་བ་ལྔ་སྟོན་པ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ཆོས་ལ་གུས་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བྱེ་བ་དྲུག་སྟོན་པ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>དགེ་འདུན་གུས་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བྱེ་བ་བདུན་སྟོན་པ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ཚུལ་ཁྲིམས་གུས་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བྱེ་བ་བརྒྱད་སྟོན་པ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ཏིང་འཛིན་གུས་ལས་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བྱེ་བ་དགུ་སྟོན་པ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>ཀུན་བརྩེ་ལས་ནི་སྐྱེས་པ་ཡིན། །</p>
<p>རེས་འགའ་དངོས་པོ་གཅིག་ལས་ནི། །</p>
<p>ཁ་དོག་བྱེ་བ་བཅུ་སྟོན་པ། །</p>
<p>སོ་སོར་རབ་འབྲིང་ཐ་མ་ཡང་། །</p>
<p>བག་ཡོད་ལས་ནི་སྐྱེས་པ་ཡིན། །</p>
<p>གཞན་ཡང་སྤུ་ཁུང་གཅིག་ལས་ནི། །</p>
<p>འོད་ཟེར་མང་པོ་གང་སྟོན་པ། །</p>
<p>འོད་ཟེར་སྣ་ཚོགས་མིང་དེ་དག །དེང་འདིར་ཁྱོད་ལ་བཤད་པར་བྱ། །</p>
<p>ང་ལ་འོད་ཟེར་གཅིག་ཡོད་དེ། །</p>
<p>དེ་མིང་སྤྲིན་གཙང་སྣང་ཞེས་བྱ། །</p>
<p>འོད་ཟེར་དེ་ནི་དགེ་བའི་རྩ། །</p>
<p>དཔག་མེད་བསགས་ལས་སྐྱེས་པ་ཡིན། །</p>
<p>འདི་ལྟར་འདས་པའི་དུས་ཀྱི་ཚེ། །</p>
<p>སེམས་ཅན་རྣམ་པ་ཇི་སྙེད་པ། །</p>
<p>ནད་རྣམས་སྣ་ཚོགས་བཏབ་པ་ལས། །</p>
<p>སྙིང་བརྩེའི་སེམས་ནི་རབ་བསྐྱེད་ནས། །</p>
<p>སྨན་ནི་མང་པོ་རབ་བཏང་ཞིང་། །</p>
<p>དེ་དག་སོས་པར་བྱས་པ་ཡི། །</p>
<p>རྒྱུ་དང་རྐྱེན་ནི་འདི་ཡི་ཕྱིར། །</p>
<p>དེ་འདྲའི་འོད་ཟེར་ཐོབ་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་མིག་ཅེས་བྱ། །</p>
<p>མར་མེས་སངས་རྒྱས་མཆོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་རྣ་ཞེས་བྱ། །</p>
<p>སྒྲ་དབྱངས་དག་གིས་མཆོད་བྱས་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་སྣ་ཞེས་བྱ། །</p>
<p>སྤོས་ཆུ་དག་གིས་མཆོད་བྱས་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་ལྕེ་ཞེས་བྱ། །</p>
<p>རོ་མཆོག་དག་གིས་མཆོད་བྱས་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་ལུས་ཤེས་བྱ། །</p>
<p>འདི་ལྟར་གོས་ཀྱིས་མཆོད་བྱས་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་སེམས་ཞེས་བྱ། །</p>
<p>རྟག་ཏུ་སངས་རྒྱས་ཡིད་ཆེས་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་གཟུགས་ཞེས་བྱ། །</p>
<p>སངས་རྒྱས་གཟུགས་ནི་བྲིས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་སྒྲ་ཞེས་བྱ། །</p>
<p>རྟག་ཏུ་ཆོས་ལ་བསྔགས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་དྲི་ཞེས་བྱ། །</p>
<p>རྟག་ཏུ་དགེ་འདུན་གུས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་རོ་ཞེས་བྱ། །</p>
<p>ཡིད་བཞིན་དུ་ནི་སྦྱིན་བཏང་བས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་རེག་ཅེས་བྱ། །</p>
<p>བྱུག་སྤོས་དག་གིས་མཆོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་ཆོས་ཞེས་བྱ། །</p>
<p>ཆོས་རྣམས་ཡོངས་སུ་བཟུང་བས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་ས་ཞེས་བྱ། །</p>
<p>སངས་རྒྱས་དགེ་འདུན་ས་ཕྱགས་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་ཆུ་ཞེས་བྱ། །</p>
<p>ཆུ་མིག་ཁྲོན་པས་མཆོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་མེ་ཞེས་བྱ། །</p>
<p>མི་འཛིན་མཆོད་ཅིང་སྦྱིན་བཏང་བས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་རླུང་ཞེས་བྱ། །</p>
<p>རླུང་ཡབ་ཐོགས་ནས་མཆོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་ཕུང་ཞེས་བྱ། །</p>
<p>ལུས་ཀྱིས་སངས་རྒྱས་མཆོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་ཁམས་ཞེས་བྱ། །</p>
<p>རྟག་ཏུ་བྱམས་པའི་སེམས་བསྒོམས་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་བདེན་ཞེས་བྱ། །</p>
<p>རྟག་ཏུ་བརྫུན་ནི་སྤངས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་ཞི་ཞེས་བྱ། །</p>
<p>རྟག་ཏུ་སྦྱིན་པ་བཏང་བས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་སྒྲ་ཞེས་བྱ། །</p>
<p>སངས་རྒྱས་རྣམས་ཀྱི་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་དྲན་ཞེས་བྱ། །</p>
<p>ཏིང་འཛིན་བསྔགས་པ་བརྗོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་སྤོབས་ཞེས་བྱ། །</p>
<p>ཀུན་འཛིན་བསྔགས་པ་བརྗོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་འཐུན་ཞེས་བྱ་བ་ཡིན། །</p>
<p>རྩོད་པ་དག་ནི་བསྡུམས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་དོན་རབ་བསྟན་ཅེས་བྱ། །</p>
<p>སྟོང་ཉིད་རབ་ཏུ་རྟོགས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་ཁ་དོག་སྔོ་ཞེས་བྱ། །</p>
<p>པད་མ་སྔོན་པོས་མཆོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་ཁ་དོག་སེར་ཞེས་བྱ། །</p>
<p>ཙམ་པ་ཀས་ནི་མཆོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་ཁ་དོག་དམར་ཞེས་བྱ། །</p>
<p>མུ་ཏིག་དག་གིས་མཆོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་ཁ་དོག་དཀར་ཞེས་བྱ། །</p>
<p>གསེར་གྱི་གདུགས་ཀྱིས་མཆོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་ཡོན་ཏན་མཆོག་ཅེས་བྱ། །</p>
<p>ཚོན་སྣ་མང་པོས་བརྒྱན་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་ཀླུའི་གཟི་ཞེས་བྱ། །</p>
<p>ཀླུ་ཡི་བ་དན་གྱིས་མཆོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་གླང་པོའི་གཟི་ཞེས་བྱ། །</p>
<p>གླང་པོའི་བ་དན་གྱིས་མཆོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་སེང་གེ་རྒྱལ་ཞེས་བྱ། །</p>
<p>སེང་གེའི་བ་དན་གྱིས་མཆོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་ཁྱུ་མཆོག་རྒྱལ་ཞེས་བྱ། །</p>
<p>ཁྱུ་མཆོག་བ་དན་གྱིས་མཆོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྣམ་དག་ཟླ་བ་ཡིན། །</p>
<p>སངས་རྒྱས་མཆོད་རྟེན་ཕྱགས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་ཀླུ་གདུལ་ཞེས་བྱའོ། །</p>
<p>དར་གྱི་ལྡ་ལྡི་ཕུལ་བས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་གནོད་སྦྱིན་འདུལ་ཞེས་བྱ། །</p>
<p>སོ་སོར་ལེགས་པར་བརྟགས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་བུད་མེད་རྟོགས་ཞེས་བྱ། །</p>
<p>བུད་མེད་མཚན་མ་སྤངས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་སྐྱེས་པ་རྟོགས་ཞེས་བྱ། །</p>
<p>སྐྱེས་པའི་མཚན་མ་སྤངས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་རྡོ་རྗེ་སྟོབས་ཞེས་བྱ། །</p>
<p>ལས་ཀྱི་ཤེས་པ་དག་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་སྟོང་པ་སྟོན་ཞེས་བྱ། །</p>
<p>འཇིག་རྟེན་རྣམ་སྨིན་སྟོན་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་ཡང་དག་རྟོགས་ཞེས་བྱ། །</p>
<p>ཕྱིན་ཅི་ལོག་ནི་སྤངས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>སངས་རྒྱས་གསུང་ནི་སྟོན་ཞེས་བྱ། །</p>
<p>ཆོས་དབྱིངས་བསྔགས་པ་བརྗོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>སྐྱོན་རྣམས་སྤངས་པ་ཞེས་བྱའོ། །</p>
<p>མོས་པའི་བསྔགས་པ་བརྗོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>བཀོད་པ་ཀུན་ཏུ་སྣང་ཞེས་བྱ། །</p>
<p>མར་མེ་ཕུལ་བའི་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་སྲེད་པ་སྤངས་ཞེས་བྱ། །</p>
<p>ཏིང་འཛིན་ཤེས་རབ་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་བག་ཆགས་སྤངས་ཞེས་བྱ། །</p>
<p>སྔོན་མཐའི་ཤེས་པ་སྤངས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་ཆགས་པ་སྤངས་ཞེས་བྱ། །</p>
<p>མི་སྐྱེ་ཡེ་ཤེས་བསྔགས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>འགྲོ་བ་རྣམས་ནི་སྤངས་ཞེས་བྱ། །</p>
<p>ཟག་ཟད་ཡེ་ཤེས་བསྔགས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་གནས་སྤངས་ཞེས་བྱ་སྟེ། །</p>
<p>སྡུག་བསྔལ་ཤེས་པ་བསྔགས་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>སངས་རྒྱས་ཆོ་འཕྲུལ་ཞེས་བྱའོ། །</p>
<p>རྫུ་འཕྲུལ་མཐུ་ཡི་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་གཟུགས་མེད་སྟོན་ཅེས་བྱ། །</p>
<p>རྫུ་འཕྲུལ་རྐང་གི་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དགེ་བའི་གྲོགས་ལ་མོས་ཞེས་བྱ། །</p>
<p>རྟོགས་པའི་རང་བཞིན་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>མིག་གི་སྔོན་མཐའ་ཞེས་བྱའོ། །</p>
<p>མིག་གི་སྔོན་མཐའ་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>མིག་གི་མཐའ་ཟད་ཅེས་བྱའོ། །</p>
<p>མིག་ཟད་བསྔགས་པ་བརྗོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་སྲིད་པའི་མཐའ་ཞེས་བྱ། །</p>
<p>སྲིད་མེད་བསྔགས་པ་བརྗོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་འཇིག་པ་མེད་ཅེས་བྱ། །</p>
<p>འགོག་པ་མེད་ཀྱི་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་མཐའ་མེད་ཅེས་བྱའོ། །</p>
<p>མཐའ་མེད་བསྔགས་པ་བརྗོད་པས་ན། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་མཚན་མ་མེད་ཅེས་བྱ། །</p>
<p>འདུས་མ་བྱས་ཀྱི་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་འགྱུར་བ་མེད་ཅེས་བྱ། །</p>
<p>ཁྱད་པར་མེད་པའི་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་འགྱུར་བ་མེད་ཅེས་བྱ། །</p>
<p>ཞེན་པ་མེད་པའི་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་འབྱུང་བ་མེད་ཅེས་བྱ། །</p>
<p>སྐྱེ་བ་མེད་པའི་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་ཡང་ཡོད་དེ། །</p>
<p>དེ་མིང་སྐྱེ་བ་མེད་ཅེས་བྱ། །</p>
<p>འབྱུང་བ་མེད་པའི་བསྔགས་བརྗོད་པས། །</p>
<p>དེ་ཕྱིར་དེ་ལས་སྐྱེས་པ་ཡིན། །</p>
<p>ང་ལ་འོད་ཟེར་བསྟན་མེད་ཅེས་བྱ་ཡོད། །</p>
<p>སྐྱེ་དགུ་རྣམས་ནི་ཡོངས་སུ་སྨིན་པར་བྱེད། །</p>
<p>ང་ལ་འོད་ཟེར་ཆོས་ཉིད་ཅེས་བྱ་ཡོད། །</p>
<p>སངས་རྒྱས་ཞིང་ནི་བྱེ་བ་གཡོ་བར་བྱེད། །</p>
<p>ང་ལ་འོད་ཟེར་བདུད་འདུལ་ཞེས་བྱ་ཡོད། །</p>
<p>འོད་ཟེར་དེ་ཡི་གཟིས་ནི་བདུད་སྐྲག་བྱེད། །</p>
<p>ང་ལ་འོད་ཟེར་བསོད་ནམས་རྒྱལ་མཚན་ཡོད། །</p>
<p>དེ་ཡི་མིང་འཛིན་དག་ནི་གནོད་པ་སྤོང་། །</p>
<p>ང་ལ་འོད་ཟེར་སྟོབས་ལྡན་རྒྱལ་མཚན་ཡོད། །</p>
<p>དེ་ཡི་མིང་འཛིན་དག་ནི་དགྲ་རབ་སྤོང་། །</p>
<p>ང་ལ་འོད་ཟེར་རབ་ཞི་རྒྱལ་མཚན་ཡོད། །</p>
<p>དེ་ཡི་མིང་འཛིན་དག་ནི་འདོད་ཆགས་སྤོང་། །</p>
<p>ང་ལ་འོད་ཟེར་བསམ་གཏན་རྒྱལ་མཚན་ཡོད། །</p>
<p>དེ་ཡི་མིང་འཛིན་དག་ནི་ལོག་སྤྱོད་སྤོང་། །</p>
<p>ང་ལ་འོད་ཟེར་གྲགས་པའི་རྒྱལ་མཚན་ཡོད། །</p>
<p>དེ་ཡི་མིང་འཛིན་དག་ནི་གྲགས་པ་འཐོབ། །</p>
<p>ང་ལ་འོད་ཟེར་ཡིད་དགའ་རྒྱལ་མཚན་ཡོད། །</p>
<p>དེ་ཡི་མིང་འཛིན་དག་ནི་མྱ་ངན་མེད། །</p>
<p>ང་ལ་འོད་ཟེར་སྡོམ་གཙང་རྒྱལ་མཚན་ཡོད། །</p>
<p>དེ་ཡི་མིང་འཛིན་ཚུལ་ཁྲིམས་འཆལ་པ་སྤོང་། །</p>
<p>ང་ལ་འོད་ཟེར་སྤོས་མཆོག་རྒྱལ་མཚན་ཡོད། །</p>
<p>དེ་ཡི་མིང་འཛིན་མི་གཙང་མེད་པར་འགྱུར། །</p>
<p>ང་ལ་འོད་ཟེར་ཆོས་ཟབ་ཅེས་བྱ་ཡོད། །</p>
<p>དེ་ཡི་མིང་འཛིན་ཐེ་ཚོམ་མེད་པར་འགྱུར། །</p>
<p>ང་ལ་འོད་ཟེར་གནས་པ་མེད་པ་ཡོད། །</p>
<p>དེ་ཡི་མིང་འཛིན་སྲེད་པ་སྤོང་བར་འགྱུར། །</p>
<p>ང་ལ་འོད་ཟེར་རྟོག་བྲལ་ཞེས་བྱ་ཡོད། །</p>
<p>དེ་ཡི་མིང་འཛིན་འཛིན་པ་མེད་པར་འགྱུར། །</p>
<p>ང་ལ་འོད་ཟེར་རི་རབ་ཅེས་བྱ་ཡོད། །</p>
<p>དེ་ཡི་མིང་འཛིན་གཡོ་བ་མེད་པར་འགྱུར། །</p>
<p>ང་ལ་འོད་ཟེར་གསང་བའི་སྤྱོད་པ་ཡོད། །</p>
<p>དེ་ཡི་མིང་འཛིན་མངོན་པར་ཞེན་པ་མེད། །</p>
<p>ང་ལ་འོད་ཟེར་རྣམ་གྲོལ་སྤྱོད་པ་ཡོད། །</p>
<p>དེ་ཡི་མིང་འཛིན་འཆིང་བ་མེད་པར་འགྱུར། །</p>
<p>ང་ལ་འོད་ཟེར་ལེགས་འདུལ་ཞེས་བྱ་ཡོད། །</p>
<p>དེ་ཡི་མིང་འཛིན་མཉེན་དེས་ཐོབ་པར་འགྱུར། །</p>
<p>ང་ལ་འོད་ཟེར་མི་གཡོ་ཞེས་བྱ་ཡོད། །</p>
<p>དེ་ཡི་མིང་འཛིན་འདོད་ཆགས་ཞེན་སྤོང་འགྱུར། །</p>
<p>ང་ལ་འོད་ཟེར་རབ་འདུལ་ཞེས་བྱ་ཡོད། །</p>
<p>དེ་ཡི་མིང་འཛིན་ཚུལ་ཁྲིམས་རྫོགས་པར་འགྱུར། །</p>
<p>ང་ལ་འོད་ཟེར་དགེ་མང་སྤྱོད་པ་ཡོད། །</p>
<p>དེ་ཡི་མིང་འཛིན་གོས་པ་མེད་པར་འགྱུར། །</p>
<p>ང་ལ་འོད་ཟེར་ཕན་མང་བྱེད་པ་ཡོད། །</p>
<p>གང་གིས་མིང་ཐོས་ཉེས་པ་རྣམ་སྤོང་འགྱུར། །</p>
<p>ང་ལ་འོད་ཟེར་མཆོག་ཤེས་མཐོང་བ་ཡོད། །</p>
<p>གང་གིས་མིང་ཐོས་རྨོངས་པ་མེད་པར་འགྱུར། །</p>
<p>ང་ལ་འོད་ཟེར་ཕན་ཚོལ་ཞེས་བྱ་ཡོད། །</p>
<p>གང་གིས་མིང་ཐོས་ཞེ་སྡང་མེད་པར་འགྱུར། །</p>
<p>ང་ལ་འོད་ཟེར་སེམས་དགའ་བྱེད་པ་ཡོད། །</p>
<p>གང་གིས་མིང་ཐོས་བདེ་བ་ཐོབ་པར་འགྱུར། །</p>
<p>ང་ལ་འོད་ཟེར་གདུང་བ་མེད་པ་ཡོད། །</p>
<p>གང་གིས་མིང་འཛིན་སྟོང་ཉིད་རྟོགས་པར་འགྱུར། །</p>
<p>ང་ལ་འོད་ཟེར་ངོ་བོ་ཉིད་མེད་ཡོད། །</p>
<p>གང་གིས་མིང་འཛིན་སྤྲོས་ལས་འདའ་བར་འགྱུར། །</p>
<p>ང་ལ་འོད་ཟེར་རྟེན་པ་མེད་པ་ཡོད། །</p>
<p>གང་གིས་མིང་འཛིན་གཡོ་བ་མེད་པར་འགྱུར། །</p>
<p>ང་ལ་འོད་ཟེར་རྨོངས་དང་བྲལ་བ་ཡོད། །</p>
<p>གང་གིས་མིང་འཛིན་སོམ་ཉི་མེད་པར་འགྱུར། །</p>
<p>ང་ལ་འོད་ཟེར་གནས་མེད་ཅེས་བྱ་ཡོད། །</p>
<p>གང་གིས་མིང་འཛིན་གཏི་མུག་མུན་པ་སྤོང་། །</p>
<p>ང་ལ་འོད་ཟེར་ནང་ལུས་སྐྱོ་བ་ཡོད། །</p>
<p>གང་གིས་མིང་འཛིན་དེ་ནི་ལེན་མི་འགྱུར། །</p>
<p>ང་ལ་འོད་ཟེར་འཛིན་མེད་ཅེས་བྱ་ཡོད། །</p>
<p>གང་གིས་མིང་འཛིན་ཡི་གེ་ཚིག་འབྲུ་སྤོང་། །</p>
<p>ང་ལ་འོད་ཟེར་རྨོངས་པ་མེད་པ་ཡོད། །</p>
<p>གང་གིས་མིང་འཛིན་བརྗོད་དང་བྲལ་བར་འགྱུར། །</p>
<p>ང་ལ་འོད་ཟེར་འགྲོ་མེད་ཅེས་བྱ་ཡོད། །</p>
<p>གང་གིས་མིང་འཛིན་མ་འོངས་ཤེས་པར་འགྱུར། །</p>
<p>ང་ལ་འོད་ཟེར་ཀུན་མཐའ་ཞེས་བྱ་ཡོད། །</p>
<p>གང་གིས་མིང་འཛིན་འདས་པ་ཤེས་པར་འགྱུར། །</p>
<p>ང་ལ་འོད་ཟེར་མཚུངས་མེད་ཅེས་བྱ་ཡོད། །</p>
<p>གང་གིས་མིང་འཛིན་ཟག་མེད་རྟོགས་པར་འགྱུར། །</p>
<p>ང་ལ་འོད་ཟེར་འཕགས་ཐོབ་ཅེས་བྱ་ཡོད། །</p>
<p>གང་གིས་མིང་འཛིན་མཆོག་གྱུར་ཤེས་པར་འགྱུར། །</p>
<p>ང་ལ་འོད་ཟེར་དྲི་མ་མེད་པ་ཡོད། །</p>
<p>གང་གིས་མིང་འཛིན་མངོན་པར་ཞེན་པ་སྤོང་། །</p>
<p>ང་ལ་འོད་ཟེར་རྡུལ་སྤོང་ཞེས་བྱ་ཡོད། །</p>
<p>གང་གིས་མིང་འཛིན་མུན་པ་མེད་པར་འགྱུར། །</p>
<p>ང་ལ་འོད་ཟེར་སྲེད་པ་མེད་པ་ཡོད། །</p>
<p>གང་གིས་མིང་འཛིན་རྟེན་དག་སྤོང་བར་འགྱུར། །</p>
<p>ང་ལ་འོད་ཟེར་མཆོག་རྒྱལ་ཞེས་བྱ་ཡོད། །</p>
<p>གང་གིས་མིང་འཛིན་ཕ་རོལ་སྨྲ་བ་ནོན། །</p>
<p>ང་ལ་འོད་ཟེར་དར་ལ་བབ་པ་ཡོད། །</p>
<p>གང་གིས་མིང་འཛིན་སྤྱོད་པ་དྲུག་འགྲུབ་འགྱུར། །</p>
<p>ང་ལ་འོད་ཟེར་མཆོག་བཙུན་ཞེས་བྱ་ཡོད། །</p>
<p>གང་གིས་མིང་འཛིན་ཤེས་པ་ཐོགས་མེད་འགྱུར། །</p>
<p>ང་ལ་འོད་ཟེར་མྱུར་བ་ཞེས་བྱ་ཡོད། །</p>
<p>གང་གིས་མིང་འཛིན་དགེ་སློང་མཆོག་འགྲུབ་འགྱུར། །</p>
<p>ང་ལ་འོད་ཟེར་མཚན་ལྡན་ཞེས་བྱ་ཡོད། །</p>
<p>གང་གིས་མིང་འཛིན་ཆོས་ཟབ་རྟོགས་པར་འགྱུར། །</p>
<p>ང་ལ་འོད་ཟེར་མཚན་མ་མེད་པ་ཡོད། །</p>
<p>གང་གིས་མིང་འཛིན་ང་རྒྱལ་སྤོང་བར་འགྱུར། །</p>
<p>ང་ལ་འོད་ཟེར་སྐྱེ་མེད་ཅེས་བྱ་ཡོད། །</p>
<p>གང་གིས་མིང་འཛིན་འཐོབ་མེད་རྙེད་པར་འགྱུར། །</p>
<p>ང་ལ་འོད་ཟེར་སངས་རྒྱས་དྲན་པ་ཡོད། །</p>
<p>དེ་བཞིན་གཤེགས་པ་རྣམས་ཀྱིས་རབ་ཏུ་བསྔགས། །</p>
<p>སངས་རྒྱས་མང་ལ་སྤྱོད་པ་རྣམས་བསྒྲུབས་པས། །</p>
<p>འདི་ལྟ་བུ་ཡི་འོད་ཟེར་གྲུབ་པ་ཡིན། །</p>
<p>སངས་རྒྱས་སྐུ་ལས་བྱུང་བའི་འོད་ཟེར་རྣམས། །</p>
<p>རྡུལ་ཕྲན་གྲངས་ནི་བརྒྱ་སྟོང་བྱེ་སྙེད་མངའ། །</p>
<p>དེ་བཞིན་ཞིང་ནི་ཚད་མེད་བྱེ་སྙེད་མངའ། །</p>
<p>དེ་ཡི་གྲངས་ནི་རྒྱ་མཚོའི་བྱེ་མ་སྙེད། །</p>
<p>རྡུལ་དེ་སྙེད་ཀྱི་འོད་ཟེར་རྣམས་ཀྱང་ནི། །</p>
<p>སོ་སོ་ལ་ཡང་འཁོར་ནི་མང་པོ་ཡོད། །</p>
<p>འོད་ཟེར་དེས་ནི་སངས་རྒྱས་མེད་ཞིང་དུ། །</p>
<p>དེ་བཞིན་གཤེགས་པའི་རྣམ་དག་སྐུར་སྤྲུལ་ནས། །</p>
<p>ཤིན་ཏུ་ཟབ་མོའི་ཆོས་ནི་སྟོན་མཛད་པས། །</p>
<p>སེམས་ཅན་བཟོད་ལ་རབ་ཏུ་འགོད་པར་མཛད། །</p>
<p>ང་ལ་འོད་ཟེར་སངས་རྒྱས་ཞེས་བྱ་ཡོད། །</p>
<p>སེམས་ཅན་སངས་རྒྱས་ལམ་ལ་གནས་པར་མཛད། །</p>
<p>ང་ལ་འོད་ཟེར་ཆོས་ཤེས་བྱ་བ་ཡོད། །</p>
<p>ཤིན་ཏུ་རྣམ་དག་གསལ་བྱེད་དྲི་མ་མེད། །</p>
<p>ང་ལ་འོད་ཟེར་དགེ་འདུན་ཞེས་བྱ་ཡོད། །</p>
<p>དེ་བཞིན་གཤེགས་པ་རྣམས་ཀྱིས་རབ་ཏུ་བསྔགས། །</p>
<p>ང་ལ་འོད་ཟེར་རྣམ་དག་ཅེས་བྱ་ཡོད། །</p>
<p>འོད་ཟེར་དེ་ནི་ཁྱད་འཕགས་རྙེད་པར་དཀའ། །</p>
<p>ང་ལ་འོད་ཟེར་པད་མ་ཞེས་བྱ་ཡོད། །</p>
<p>སེམས་ཅན་ཕན་འདོགས་ཡོངས་སུ་སྨིན་པར་བྱེད། །</p>
<p>ང་ལ་འོད་ཟེར་ཚངས་པ་ཞེས་བྱ་ཡོད། །</p>
<p>ཁ་ཅིག་བརྒྱ་བྱིན་ཡང་ན་ལྷ་ཞེས་བྱ། །</p>
<p>ཟླ་བ་ཀླུ་དང་གནོད་སྦྱིན་ཞེས་ཀྱང་བྱ། །</p>
<p>ལྷ་མ་ཡིན་དང་ནམ་མཁའ་ལྡིང་ཞེས་བྱ། །</p>
<p>ཁ་ཅིག་རྒྱལ་པོ་བུད་མེད་ཞེས་ཀྱང་བྱ། །</p>
<p>ཁ་ཅིག་བུ་མོ་ཁ་ཅིག་ཁྱེའུ་ཞེས་བྱའོ། །</p>
<p>དེ་ལྟར་འོད་ཟེར་སྣ་ཚོགས་མང་པོ་རྣམས། །</p>
<p>སོ་སོར་དགེ་ཆོས་དག་གིས་སྐལ་མཚུངས་འདུལ། །</p>
<p>འཁོར་ནི་ཚད་མེད་བྱེ་བ་སྙེད་དག་ཀྱང་། །</p>
<p>ཐམས་ཅད་བྱང་ཆུབ་ཡོངས་སུ་སྨིན་པར་བྱེད། །</p>
<p>ང་ལ་འོད་ཟེར་ཤེས་རབ་ཅེས་བྱ་ཡོད། །</p>
<p>ཁ་ཅིག་ཚུལ་ཁྲིམས་ཁ་ཅིག་མིང་བྱམས་པ། །</p>
<p>ཁ་ཅིག་སྙིང་རྗེ་དགའ་དང་སྒྲོན་ཞེས་བྱ། །</p>
<p>ཁ་ཅིག་བྱུག་སྤོས་ཁ་ཅིག་རོལ་མོ་སྒྲ། །</p>
<p>འདི་ལྟ་བུ་ལ་སོགས་པའི་འོད་ཟེར་རྣམས། །</p>
<p>སྔོན་གྱི་སྤྱོད་པའི་རྗེས་སུ་འཐུན་པར་ནི། །</p>
<p>སྐྱེ་དགུའི་རྣམ་པ་ཚད་མེད་ཡོངས་བསྡུས་པས། །</p>
<p>དེས་ན་འོད་ཟེར་འདི་དག་རྫོགས་པ་ཡིན། །</p>
<p>ང་ལ་འོད་ཟེར་གཙོ་བོ་ཞེས་བྱ་ཡོད། །</p>
<p>དེ་བཞིན་གཤེགས་པ་རྣམས་ཀྱིས་རབ་ཏུ་བསྔགས། །</p>
<p>སངས་རྒྱས་བསྟན་པ་རྣམས་ལ་རྟག་གུས་པས། །</p>
<p>དེས་ན་འོད་ཟེར་འདི་ནི་རྫོགས་པ་ཡིན། །</p>
<p>སངས་རྒྱས་སྤྱན་གྱིས་སེམས་ཅན་གྲངས་གཟིགས་ནས། །</p>
<p>སྤུ་ཁུང་ཀུན་ནས་འོད་ཟེར་སྣ་ཚོགས་གཏོང་། །</p>
<p>འོད་ཟེར་མང་པོ་དེ་དག་རེ་རེ་ཡང་། །</p>
<p>སོ་སོར་འཁོར་མང་དག་གིས་རབ་ཏུ་བསྐོར། །</p>
<p>སེམས་ཅན་རྣམས་ཀྱི་མོས་པ་ཇི་བཞིན་དུ། །</p>
<p>སངས་རྒྱས་འོད་ཟེར་གཏོང་ཞིང་སྨིན་པར་མཛད། །</p>
<p>གང་གིས་འོད་ཟེར་བསྟན་པ་འདི་ཐོས་ནས། །</p>
<p>རབ་ཏུ་དགའ་ཞིང་མོས་པར་གང་བྱེད་པ། །</p>
<p>དེ་སྔོན་སངས་རྒྱས་མང་པོ་དག་ལས་ནི། །</p>
<p>མདོ་སྡེ་འདི་ནི་ཐོས་པར་གྱུར་པ་ཡིན། །</p>
<p>ང་ལ་འོད་ཟེར་ཁྱད་པར་འཕགས་པ་ཡོད། །</p>
<p>འཁོར་ནི་བྱེ་བ་བརྒྱད་ཅུ་གྲངས་སྙེད་ཡོད། །</p>
<p>སྔོན་གྱི་སངས་རྒྱས་དག་ལ་ཚིགས་བཅད་གཅིག །བསྔགས་པས་དེ་ཕྱིར་འོད་ཟེར་འདི་གྲུབ་པོ། །</p>
<p>ང་ལ་འོད་ཟེར་མྱ་ངན་མེད་པ་ཡོད། །</p>
<p>འཁོར་ནི་ཁྲག་ཁྲིག་བརྒྱད་ཅུ་སྙེད་ཡོད་དེ། །</p>
<p>དེ་བཞིན་གཤེགས་པའི་བསྟན་པ་གཅིག་བཟུང་བས། །</p>
<p>དེ་ཕྱིར་འོད་ཟེར་འདི་ནི་གྲུབ་པ་ཡིན། །</p>
<p>ང་ལ་འོད་ཟེར་རྣམ་དག་མཆོག་ཡོད་དེ། །</p>
<p>འཁོར་ནི་བྱེ་བ་བརྒྱད་ཅུ་གྲངས་སྙེད་ཡོད། །</p>
<p>ཏིང་འཛིན་གཅིག་ནི་ཡོངས་སུ་བཟུང་བས་ན། །</p>
<p>དེ་ཕྱིར་འོད་ཟེར་འདི་ནི་གྲུབ་པ་ཡིན། །</p>
<p>འདས་པའི་དུས་ཀྱི་སངས་རྒྱས་མཚན། །</p>
<p>ཁྱད་པར་འཕགས་པ་ཞེས་བྱ་བྱུང་། །</p>
<p>སངས་རྒྱས་དེས་ནི་འཇིག་རྟེན་ན། །</p>
<p>སྐུ་ཚེའི་ཚད་ནི་མེད་པར་བཞུགས། །</p>
<p>དང་པོ་མངོན་པར་སངས་རྒྱས་ཚེ། །</p>
<p>ཆོས་བསྟན་འཁོར་དུ་འདུས་པ་ཡི། །</p>
<p>གྲངས་ནི་ཁྲག་ཁྲིག་བརྒྱད་ཅུ་སྙེད། །</p>
<p>དེ་ཉིད་དུ་ནི་འདུས་པར་གྱུར། །</p>
<p>དེ་ཡི་ཚེ་ན་འཛམ་བུ་ཡི། །</p>
<p>གླིང་ཆེན་དག་ནི་འདི་དག་ཏུ། །</p>
<p>ཡུལ་གྱི་རྒྱལ་པོ་དེ་ཡི་མིང་། །</p>
<p>སྒྲ་ལ་མོས་ཞེས་བྱ་བ་བྱུང་། །</p>
<p>རྒྱལ་པོ་ཆེན་པོ་དེ་ལ་ནི། །</p>
<p>བུ་ཕོ་དག་ནི་ལྔ་བརྒྱ་ཡོད། །</p>
<p>བྱད་བཞིན་དག་ནི་སྡུག་མཛེས་པས། །</p>
<p>མཐོང་བ་དག་ནི་དགའ་བར་འགྱུར། །</p>
<p>དེ་ཡི་ཚེ་ན་རྒྱལ་པོའི་ཡབ། །</p>
<p>གཟི་བྱིན་རང་དབང་རབ་ལྡན་ཞིང་། །</p>
<p>དཀོན་མཆོག་དག་ནི་གསུམ་པོ་ལ། །</p>
<p>ཤིན་ཏུ་དང་བ་སྐྱེས་པར་གྱུར། །</p>
<p>རྒྱལ་པོ་དེ་ལ་སྐྱེད་མོས་ཚལ། །</p>
<p>མཆོག་ཏུ་གྱུར་པ་ཇི་སྙེད་པ། །</p>
<p>དེ་དག་ཐམས་ཅད་གུས་པས་ནི། །</p>
<p>བཅོམ་ལྡན་དེ་ལ་རབ་ཏུ་ཕུལ། །</p>
<p>སྐྱེད་མོས་ཚལ་ནི་དེ་དག་ཏུ། །</p>
<p>འཆག་ས་དག་ནི་ཇི་སྙེད་པ། །</p>
<p>དེ་དག་ཐམས་ཅད་ཀུན་དུ་ནི། །</p>
<p>ལྗོན་ཤིང་ཙམ་པ་ཀ་དག་དང་། །</p>
<p>ལྗོན་ཤིང་ནྱ་གྲོ་དྷ་དག་དང་། །</p>
<p>ལྗོན་ཤིང་ཀིང་ཤུ་ཀ་དང་ནི། །</p>
<p>ལྗོན་ཤིང་ཨུ་དུམ་བ་ར་དང་། །</p>
<p>ལྗོན་ཤིང་པ་ལ་པ་ཏྲ་དང་། །</p>
<p>ལྗོན་ཤིང་ཤི་རི་ཤ་དག་དང་། །</p>
<p>ལྗོན་ཤིང་མྱ་ངན་ཚལ་ལ་སོགས། །</p>
<p>དེ་དག་གྲངས་ནི་སོ་སོར་ཡང་། །</p>
<p>བྱེ་བ་ཕྲག་ནི་བརྒྱད་ཅུ་ཡོད། །</p>
<p>ལྗོན་ཤིང་མང་པོ་དེ་དག་ཀྱང་། །</p>
<p>དབྱར་དང་དགུན་ནི་འདྲ་བར་ཡང་། །</p>
<p>མེ་ཏོག་འབྲས་བུ་ཡལ་ག་དག །ཁ་དོག་དག་ནི་གསལ་ཞིང་རྒྱས། །</p>
<p>དྲི་མཆོག་དམ་པ་རབ་འབྱུང་ཞིང་། །</p>
<p>དེ་བཞིན་གཤེགས་པའི་སྐུ་ལ་འཐུལ། །</p>
<p>དགེ་སློང་དག་ནི་ཇི་སྙེད་པ། །</p>
<p>ལུས་ཀྱི་ཁ་དོག་གསེར་དང་འདྲ། །</p>
<p>དེ་དག་ཐམས་ཅད་ཀུན་ཀྱང་ནི། །</p>
<p>ལྗོན་ཤིང་དག་ནི་དེ་དྲུང་དུ། །</p>
<p>འདུག་ནས་རབ་ཏུ་བརྩོན་པས་ན། །</p>
<p>གཟུངས་ནི་རབ་ཏུ་ཐོབ་པར་གྱུར། །</p>
<p>དེ་ཚེ་དེ་བཞིན་གཤེགས་པ་དེ། །</p>
<p>རྒྱལ་པོ་ཡབ་དང་སྲས་རྣམས་དང་། །</p>
<p>གཞན་ཡང་འཁོར་ནི་མང་པོ་ལ། །</p>
<p>ཤིན་ཏུ་ཐུགས་ནི་བརྩེ་བའི་ཕྱིར། །</p>
<p>རྣམ་པར་ངེས་པའི་འོད་ཟེར་མདོ། །</p>
<p>དེ་དག་ལ་ནི་རབ་ཏུ་བསྟན། །</p>
<p>རྒྱལ་པོ་དེས་ནི་ཐོས་གྱུར་ནས། །</p>
<p>སེམས་ནི་རབ་ཏུ་དགའ་བར་གྱུར། །</p>
<p>ཚིགས་སུ་བཅད་པ་ཚད་མེད་པས། །</p>
<p>དེ་བཞིན་གཤེགས་པའི་བསྔགས་པ་བརྗོད། །</p>
<p>གཞན་ཡང་རྒྱལ་པོ་ཆེན་པོ་དེས། །</p>
<p>རིན་པོ་ཆེ་ཡི་གདུགས་དམ་པ། །</p>
<p>བྱེ་བ་ཕྲག་ནི་བརྒྱད་ཅུ་སྙེད། །</p>
<p>བཅོམ་ལྡན་དེ་ལ་རབ་ཏུ་ཕུལ། །</p>
<p>རིན་ཆེན་གདུགས་ནི་རེ་རེ་ལ། །</p>
<p>ཡིད་བཞིན་ནོར་བུའི་དྲ་བ་དག །མཐའ་མ་འཁོར་བར་རབ་ཏུ་བརྒྱན། །</p>
<p>ཡིད་བཞིན་ནོར་བུ་རིན་པོ་ཆེ། །</p>
<p>དེ་དག་རེ་རེའི་རིན་ཐང་ཡང་། །</p>
<p>འཛམ་བུའི་གསེར་ནི་བཙོ་མ་དག །སྲང་ནི་བྱེ་བ་བརྒྱད་ཅུ་རི། །</p>
<p>རིན་ཆེན་གདུགས་ནི་རེ་རེ་ཡང་། །</p>
<p>ཡིད་བཞིན་ནོར་བུ་རིན་པོ་ཆེ། །</p>
<p>བྱེ་བ་ཕྲག་ནི་བརྒྱད་ཅུ་སྙེད། །</p>
<p>ཕྲེང་བ་དག་ཏུ་བྱས་པར་གྱུར། །</p>
<p>ཡིད་བཞིན་རིན་ཆེན་དེ་དག་ཀྱང་། །</p>
<p>ཁ་དོག་དག་ནི་རབ་གསལ་བས། །</p>
<p>ཉིན་མཚན་དག་ནི་མེད་པར་ཡང་། །</p>
<p>རྟག་ཏུ་འོད་ཟེར་རབ་ཏུ་གཏོང་། །</p>
<p>འོད་ཟེར་དེ་དག་རེ་རེས་ཀྱང་། །</p>
<p>དཔག་ཚད་བརྒྱ་ནི་སྣང་བར་བྱེད། །</p>
<p>འོད་ཟེར་དེ་དག་རབ་གསལ་བས། །</p>
<p>ཉི་ཟླ་དག་ནི་ཟིལ་གྱིས་གནོན། །</p>
<p>གཞན་ཡང་རིན་ཆེན་གདུགས་དེ་དག །སེང་གེ་རིན་ཆེན་ཆུན་འཕྱང་ནི། །</p>
<p>བྱེ་བ་ཕྲག་ནི་བརྒྱད་ཅུ་དང་། །</p>
<p>གསེར་སྐུད་རིན་ཆེན་ཕྲེང་བ་ཡང་། །</p>
<p>བྱེ་བ་ཕྲག་ནི་བརྒྱད་ཅུ་དག །ངོས་བཞི་དག་ནི་རབ་ཏུ་བརྒྱན། །</p>
<p>གཞན་ཡང་རིན་ཆེན་དམ་པ་ནི། །</p>
<p>འདི་ལྟར་རྣམ་པ་སྣ་ཚོགས་ཀྱིས། །</p>
<p>མུ་ཏིག་རིན་ཆེན་དྲ་བ་དག །སྤེལ་མ་དག་ཏུ་རྣམ་པར་བརྒྱན། །</p>
<p>འདི་ལྟ་བུ་ཡི་གདུགས་དག་གིས། །</p>
<p>སྐྱེད་མོས་ཚལ་ནི་ཀུན་ཏུ་གཡོགས། །</p>
<p>དེ་ཡི་སྟེང་དུ་གཞན་ཡང་ནི། །</p>
<p>པད་མ་སུ་མ་ན་དང་ནི། །</p>
<p>པད་མ་ཨ་ཏི་མུག་ཏ་ཀ། །</p>
<p>བཏང་བཟུང་ཞེས་ནི་བྱ་བ་དང་། །</p>
<p>པད་མ་ཨུ་དུམ་བ་ར་དང་། །</p>
<p>པད་མ་སྔོན་པོ་ལ་སོགས་དང་། །</p>
<p>དེ་བཞིན་རྣམ་པ་སྣ་ཚོགས་ཀྱི། །</p>
<p>པད་མའི་གདུགས་ནི་ཚད་མེད་པ། །</p>
<p>རེ་རེ་ཐམས་ཅད་ཀུན་ཀྱང་ནི། །</p>
<p>རིན་ཆེན་དྲ་བ་འཚམ་པར་བྱས། །</p>
<p>གཞན་ཡང་གསེར་གྱི་སྐུད་པ་ལས། །</p>
<p>བྱས་པའི་གོས་དག་གིས་ཀྱང་ནི། །</p>
<p>བླ་རེ་དག་ཏུ་རབ་བྱས་ནས། །</p>
<p>དེ་ཡི་སྟེང་དུ་ཁྱབ་པར་གཡོགས། །</p>
<p>གཞན་ཡང་ཙན་དན་རིན་ཆེན་ཁྲི། །</p>
<p>གསེར་དག་ལས་ནི་རྐང་བྱས་པ། །</p>
<p>དེ་ཡི་གྲངས་ཀྱང་བྱེ་བ་ཕྲག །བརྒྱད་ཅུ་སྙེད་ནི་རབ་ཏུ་བཤམས། །</p>
<p>རིན་ཆེན་ཁྲི་ནི་དེ་དག་ལ། །</p>
<p>ཟབ་དར་དག་ལས་བྱས་པ་ཡི། །</p>
<p>སྟན་ནི་བྱེ་བ་ཕྲག་བརྒྱད་ཅུ། །</p>
<p>དེ་ཡི་སྟེང་དུ་རབ་བརྒྱན་ཏོ། །</p>
<p>དེ་ཡི་ཚེ་ན་སེམས་ཅན་གྱི། །</p>
<p>རྣམ་པ་དག་ནི་ཇི་སྙེད་པ། །</p>
<p>སྲིད་པའི་རྩེ་མོ་མན་ཆད་ཀྱང་། །</p>
<p>ཐམས་ཅད་དེར་ནི་འདུས་གྱུར་ནས། །</p>
<p>དེ་བཞིན་གཤེགས་པ་དེ་ལས་ནི། །</p>
<p>མདོ་སྡེ་འདི་ནི་རབ་ཏུ་མཉན། །</p>
<p>ལྷ་དང་ཀླུ་དང་གནོད་སྦྱིན་དང་། །</p>
<p>དྲི་ཟ་ཡི་ནི་རྒྱལ་པོ་དང་། །</p>
<p>ལྟོ་འཕྱེ་ཆེན་པོ་ལྷ་མ་ཡིན། །</p>
<p>དེ་དག་མདོ་སྡེ་འདི་ཐོས་ནས། །</p>
<p>རབ་ཏུ་དགའ་བའི་སེམས་སྐྱེས་པས། །</p>
<p>ཚིགས་སུ་བཅད་པ་བརྒྱད་སྟོང་གིས། །</p>
<p>དེ་བཞིན་གཤེགས་པའི་བསྔགས་བརྗོད་ནས། །</p>
<p>དེ་དག་ཐམས་ཅད་ཀུན་གྱིས་ཀྱང་། །</p>
<p>བྱང་ཆུབ་ཆེན་པོར་སྨོན་ལམ་བཏབ། །</p>
<p>ལྷ་དང་ཀླུ་དང་ལྷ་མ་ཡིན། །</p>
<p>དེ་ལ་སོགས་པ་ཐམས་ཅད་ཀྱང་། །</p>
<p>ཡོངས་སུ་དང་བའི་སེམས་ཀྱིས་ནི། །</p>
<p>མེ་ཏོག་མན་དཱ་ར་བ་དང་། །</p>
<p>མུ་ཏིག་རིན་ཆེན་ལ་སོགས་པའི། །</p>
<p>ཆར་ཕབ་མཆོད་པ་རབ་ཏུ་བྱས། །</p>
<p>དེ་ཡི་ཚེ་ན་གཞན་ཡང་ནི། །</p>
<p>ལྷ་ཆེན་མཐུ་དང་གཟི་ལྡན་པ། །</p>
<p>བྱེ་བ་ཕྲག་ནི་བརྒྱད་ཅུ་སྙེད། །</p>
<p>མདོ་སྡེ་འདི་ནི་ཐོས་པས་ན། །</p>
<p>རབ་ཏུ་དགའ་བའི་སེམས་བསྐྱེད་ནས། །</p>
<p>བྱང་ཆུབ་ཆེན་པོར་སྨོན་ལམ་བཏབ། །</p>
<p>མ་འོངས་པ་ཡི་དུས་ཀྱི་ཚེ། །</p>
<p>འོད་ཟེར་འདི་འདྲ་ཐོབ་པར་ཤོག །དེ་བཞིན་གཤེགས་པས་དེ་ཡི་ཚེ། །</p>
<p>དེ་ཡི་བསམ་པ་ཐུགས་ཆུད་པས། །</p>
<p>མ་འོངས་སངས་རྒྱས་འགྲུབ་འགྱུར་ཞེས། །</p>
<p>བྱང་ཆུབ་ཏུ་ནི་ལུང་ཡང་བསྟན། །</p>
<p>དེ་ཡི་ཚེ་ན་གཞན་ཡང་ནི། །</p>
<p>བརྒྱ་བྱིན་ལྷ་ཡི་དབང་པོ་དང་། །</p>
<p>ཚངས་པ་འཁོར་དང་བཅས་པ་ཡང་། །</p>
<p>བྱེ་བ་ཕྲག་ནི་བརྒྱད་ཅུ་སྙེད། །</p>
<p>འོད་ཟེར་རབ་ཏུ་སྟོན་པ་ཡི། །</p>
<p>མདོ་སྡེ་འདི་ནི་ཐོས་པས་ན། །</p>
<p>རབ་ཏུ་དགའ་བའི་སེམས་བསྐྱེད་ནས། །</p>
<p>བྱང་ཆུབ་ཏུ་ནི་སེམས་ཀྱང་བསྐྱེད། །</p>
<p>མ་འོངས་སངས་རྒྱས་འགྲུབ་འགྱུར་ཞེས། །</p>
<p>བྱང་ཆུབ་ཏུ་ནི་ལུང་ཡང་བསྟན། །</p>
<p>དེ་ཡི་ཚེ་ན་གཞན་ཡང་ནི། །</p>
<p>ཀླུ་ནི་བྱེ་བ་ཁྲག་ཁྲིག་ཕྲག །བརྒྱད་ཅུ་སྙེད་ནི་འདུས་པ་དག །མདོ་སྡེ་འདི་ནི་ཐོས་པས་ན། །</p>
<p>བྱང་ཆུབ་ཏུ་ནི་སེམས་བསྐྱེད་པས། །</p>
<p>ལུང་བསྟན་པ་ཡང་ཐོབ་པར་གྱུར། །</p>
<p>དེ་ཡི་ཚེ་ན་གཞན་ཡང་ནི། །</p>
<p>གསེར་འདབ་རྒྱལ་པོ་བྱེ་བ་ཕྲག །བརྒྱད་ཅུ་སྙེད་ནི་འདུས་པ་དག །མདོ་སྡེ་འདི་ནི་ཐོས་པས་ན། །</p>
<p>སྡོམ་པ་ལྔ་ནི་རབ་བསྲུངས་ཏེ། །</p>
<p>ལུང་བསྟན་པ་ཡང་ཐོབ་པར་གྱུར། །</p>
<p>དེ་ཡི་ཚེ་ན་གཞན་ཡང་ནི། །</p>
<p>དྲི་ཟའི་རྒྱལ་པོ་བྱེ་བ་ཕྲག །བརྒྱད་ཅུ་སྙེད་ནི་འདུས་པ་དག །མདོ་སྡེ་འདི་ནི་ཐོས་པས་ན། །</p>
<p>རོལ་མོ་བརྒྱ་སྟོང་རྣམས་བྱས་ཏེ། །</p>
<p>སྒྲ་སྙན་དག་ནི་རབ་ཕྱུང་ནས། །</p>
<p>བཅོམ་ལྡན་དེ་ལ་མཆོད་བྱས་པས། །</p>
<p>ལུང་བསྟན་པ་ཡང་ཐོབ་པར་གྱུར། །</p>
<p>དེ་ཡི་ཚེ་ན་གཞན་ཡང་ནི། །</p>
<p>གནོད་སྦྱིན་རྒྱལ་པོ་ཁྲག་ཁྲིག་སྙེད། །</p>
<p>མདོ་སྡེ་འདི་ནི་ཐོས་པས་ན། །</p>
<p>སངས་རྒྱས་ཡེ་ཤེས་དག་ལས་ནི། །</p>
<p>ཤིན་ཏུ་དད་པ་སྐྱེས་པར་གྱུར། །</p>
<p>དེ་དག་ཐམས་ཅད་ཀུན་གྱིས་ཀྱང་། །</p>
<p>བྱང་ཆུབ་ལུང་བསྟན་ཐོབ་པར་གྱུར། །</p>
<p>ཟླ་འོད་འདི་ལྟར་ཤེས་པར་གྱིས། །</p>
<p>དེ་ཚེ་རྒྱལ་པོ་སྒྲ་མོས་པས། །</p>
<p>མཆོད་པ་རྣམ་པ་སྣ་ཚོགས་ཀྱིས། །</p>
<p>བཅོམ་ལྡན་དེ་ལ་མཆོད་བྱས་པ། །</p>
<p>གཞན་ཡིན་སྙམ་དུ་མི་བལྟ་སྟེ། །</p>
<p>དེ་ནི་ཁྱོད་དག་ཉིད་ཡིན་ནོ། །</p>
<p>ཁྱོད་ནི་སྔོན་འདས་དུས་ཀྱི་ཚེ། །</p>
<p>མདོ་སྡེ་འདི་ནི་ཐོས་པའི་རྒྱུས། །</p>
<p>དེ་ལྟ་བས་ན་དེང་འདིར་ཡང་། །</p>
<p>འདི་ཉིད་སླར་ཡང་ཞུས་པ་ཡིན། །</p>
<p>ང་ནི་མྱ་ངན་འདས་པའི་འོག །གང་ཡང་རུང་བ་སུ་ཞིག་གིས། །</p>
<p>དམ་པའི་ཆོས་ཀྱི་འཁོར་ལོ་དག །རྣམ་པར་འཇིག་པའི་དུས་ཀྱི་ཚེ། །</p>
<p>ཆོས་ཀྱི་བསྟན་པ་འདི་དག་ནི། །</p>
<p>དང་བའི་སེམས་ནི་གང་བསྐྱེད་པ། །</p>
<p>འདི་ལྟ་བུ་ཡི་མདོ་སྡེ་དག །རྒྱ་ཆེར་ཡང་དག་སྟོན་པར་ནུས། །</p>
<p>མ་འོངས་མདོ་སྡེ་འདི་ནི་གང་སྟོན་པ། །</p>
<p>དེས་ནི་ང་ཡི་ཆོས་འཛིན་སྲུང་བར་བྱེད། །</p>
<p>དེ་ནི་འདྲོན་མང་དེད་པའི་དེད་དཔོན་འདྲ། །</p>
<p>རིན་ཆེན་གཏེར་འཛིན་སྲུང་བ་ཞེས་ཀྱང་བྱ། །</p>
<p>མ་འོངས་དུས་ཚེ་མདོ་འདི་གང་ཐོས་ནས། །</p>
<p>སྐད་ཅིག་ཙམ་དུ་མོས་པ་སྐྱེད་བྱེད་པ། །</p>
<p>དེ་ནི་སངས་རྒྱས་བྱིན་གྱིས་བརླབས་པ་ཡིན། །</p>
<p>འཇམ་དཔལ་བྱིན་གྱིས་བརླབས་པར་རིག་པར་བྱ། །</p>
<p>དེས་ནི་སངས་རྒྱས་མང་པོ་མཐོང་འགྱུར་བས། །</p>
<p>གསང་བའི་ཆོས་གཏད་ཤེས་རབ་རྣོ་བར་འགྱུར། །</p>
<p>སེམས་ཅན་གང་དག་སེམས་དྲང་མཉེན་དེས་ཤིང་། །</p>
<p>རྟག་ཏུ་སངས་རྒྱས་རིམ་གྲོ་བྱེད་ལ་བརྩོན། །</p>
<p>བདག་མེད་སྒོམ་ཞིང་བྱམས་དང་བཟོད་སྐྱེད་པ། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་རྟག་ཏུ་མི་དགེའི་སེམས་འཆང་ཞིང་། །</p>
<p>རྙེད་ལ་གདུ་ཞིང་ཆོག་མི་ཤེས་པ་དང་། །</p>
<p>རབ་དབེན་རྣམས་ལ་མོས་པར་མི་འགྱུར་བ། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་དེ་བཞིན་གཤེགས་པ་རྣམས་མཆོད་དང་། །</p>
<p>དམ་ཆོས་ཟབ་མོ་ལེགས་པར་རྟོགས་པ་དང་། །</p>
<p>སངས་རྒྱས་ཡང་དག་ཡེ་ཤེས་ཡིད་ཆེས་པ། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་སེམས་གཡེང་དད་པའི་སེམས་མེད་ཅིང་། །</p>
<p>རྟག་ཏུ་སྲོག་གཅོད་གདུལ་བར་རབ་དཀའ་དང་། །</p>
<p>འདོད་པའི་ཡུལ་རྣམས་ཀུན་གྱི་བྲན་བྱེད་པ། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་རྟག་ཏུ་དགོན་གནས་རབ་མོས་ཤིང་། །</p>
<p>གཅིག་པུ་དབེན་པར་འདུག་ཅིང་སེམས་ཞི་དང་། །</p>
<p>རྙེད་དང་གཉེན་ལ་མངོན་པར་ཞེན་མེད་པ། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་གྲོགས་ངན་དག་གི་རྗེས་འབྲང་ཞིང་། །</p>
<p>བདག་དང་གཞན་གྱི་དགེ་བ་འཇིག་བྱེད་དང་། །</p>
<p>ཚུལ་ཁྲིམས་ཏིང་འཛིན་དག་ནི་ཆེར་ཉམས་པ། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་ཡིད་མོས་ཤིན་ཏུ་རྣམ་དག་ཅིང་། །</p>
<p>རྟག་ཏུ་ཤེས་རབ་ཆོས་རྣམས་རབ་འབྱེད་དང་། །</p>
<p>དགེ་བའི་བཤེས་གཉེན་དག་གིས་རབ་བསྲུངས་པ། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་གཉེན་གྱི་ཁྱིམ་ལ་རབ་ཆགས་ཤིང་། །</p>
<p>མེ་ཏོག་འབྲས་བུ་བྱིན་ནས་དགའ་བྱེད་དང་། །</p>
<p>སེམས་ལ་དྲང་པོ་མེད་ཅིང་སྒྱུ་འཆང་བ། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་རྟག་ཏུ་སངས་རྒྱས་དྲིན་དྲན་ཞིང་། །</p>
<p>དགེ་བའི་རྩ་བ་མཆོག་ལ་མོས་པ་དང་། །</p>
<p>བྱང་ཆུབ་བསྔོ་ཞིང་གཡོ་སྒྱུ་མེད་གྱུར་པ། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་ཆུང་མ་བུ་མོ་སྲེད་ཆགས་ཤིང་། །</p>
<p>གོས་མཆོག་སྣ་ཚོགས་དག་གིས་རབ་བརྒྱན་ནས། །</p>
<p>རྟག་ཏུ་དེ་དང་ལྷན་ཅིག་རྩེ་སྨོན་པ། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་སེམས་ཟབ་གནས་པ་མེད་གྱུར་ཅིང་། །</p>
<p>འདོད་པའི་ཡུལ་གྱིས་གོས་པ་མེད་པ་དང་། །</p>
<p>ཟས་སྐོམ་དག་གིས་གཡོ་སྒྱུ་མི་སྐྱེད་པ། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་སྐྱེ་དགུ་རྣམས་ལ་འདི་སྐད་དུ། །</p>
<p>འདོད་ཆགས་སྤྱད་ཀྱང་ཉེས་མེད་གང་ཟེར་བ། །</p>
<p>དུས་གསུམ་སངས་རྒྱས་རྣམས་ལ་སྐུར་བ་ཡིན། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་ཡིད་ཆེས་རྟག་ཏུ་རབ་བརྟན་ཞིང་། །</p>
<p>ནན་ཏན་བསྐྱེད་ནས་ཆོས་རྣམས་ཚོལ་བ་ལ། །</p>
<p>སྐྱོ་བ་མེད་ཅིང་བརྙས་པར་མི་བྱེད་པ། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་ཆུང་མ་བུ་མོ་མངོན་ཞེན་ཅིང་། །</p>
<p>རྟག་ཏུ་འདོད་པའི་ཡུལ་ནི་རྗེས་དྲན་དང་། །</p>
<p>ཤེས་རབ་མི་སྒོམ་རྒྱ་ཆེར་ཕན་མི་འདོགས། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་རི་དང་ནགས་ཁྲོད་རབ་གནས་ཤིང་། །</p>
<p>ཤེས་རབ་བསྒོམས་ནས་ཤིན་ཏུ་དགའ་གྱུར་དང་། །</p>
<p>འཚོ་བའི་ཡོ་བྱད་དག་ལ་འདོད་མེད་པ། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་མིག་གི་སྔོན་དང་ཕྱི་མའི་མཐའ། །</p>
<p>རྟག་ཏུ་རྨོངས་དང་མི་རྟོགས་གང་ཡིན་པ། །</p>
<p>དེ་ནི་གཏི་མུག་བདུད་ཀྱིས་བཅིངས་པས་ན། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་མིག་གི་སྔོན་དང་ཕྱི་མའི་མཐའ། །</p>
<p>རྟག་ཏུ་རྟོགས་ཤིང་རྨོངས་པ་མེད་གྱུར་པ། །</p>
<p>དེ་ནི་བདུད་ཀྱིས་བཅིངས་ལས་གྲོལ་བས་ན། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་མིག་མཐའ་ཡོད་དང་མེད་པ་ལ། །</p>
<p>རྟག་ཏུ་རྨོངས་ནས་ཁོང་དུ་མ་ཆུད་པ། །</p>
<p>དེ་ནི་གཏི་མུག་བདུད་ཀྱིས་བཅིངས་པས་ན། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་མིག་མཐའ་ཡོད་དང་མེད་པ་དག །རྟག་ཏུ་རྟོགས་ཤིང་རྨོངས་པ་མེད་གྱུར་པ། །</p>
<p>དེ་ནི་བདུད་ཀྱིས་བཅིངས་ལས་གྲོལ་བས་ན། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་མི་གནས་འཇིག་པའི་མཚན་ཉིད་ལ། །</p>
<p>རྟག་ཏུ་རྨོངས་ཤིང་ཁོང་དུ་མི་ཆུད་པ། །</p>
<p>དེ་ནི་གཏི་མུག་བདུད་ཀྱིས་བཅིངས་པས་ན། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་མི་གནས་འཇིག་པའི་མཚན་ཉིད་དག །རྟག་ཏུ་ཁོང་དུ་ཆུད་ཅིང་རྨོངས་མེད་པ། །</p>
<p>དེ་ནི་བདུད་ཀྱིས་བཅིངས་ལས་གྲོལ་བས་ན། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>རྣ་བ་སྣ་དང་ལྕེ་ལུས་ཡིད་དག་དང་། །</p>
<p>གཟུགས་སྒྲ་དྲི་རོ་རེག་བྱ་ཆོས་རྣམས་དང་། །</p>
<p>ས་ཆུ་མེ་རླུང་ངོ་བོ་ཉིད་དག་དང་། །</p>
<p>དངོས་པོ་སེམས་ཅན་སྡུག་བསྔལ་ཕུང་པོ་དང་། །</p>
<p>ཁམས་དང་འཇིག་རྟེན་སྐྱེ་སྒྲ་མི་བདེན་དང་། །</p>
<p>འདོད་ཆགས་ཞེ་སྡང་གཏི་མུག་ང་རྒྱལ་སྲེད། །</p>
<p>འཆབ་རྒྱགས་སེར་སྣ་ཕྲག་དོག་གཡོ་སྒྱུ་དང་། །</p>
<p>ཁྲོ་སོགས་པར་ཡང་དེ་བཞིན་རིག་པར་གྱིས། །</p>
<p>གང་ཞིག་མིག་ཟད་མཐའ་ནི་དེ་དག་ལ། །</p>
<p>རྟག་ཏུ་རྨོངས་ཤིང་ཁོང་དུ་མི་ཆུད་པ། །</p>
<p>དེ་ནི་སྐྱེ་བོའི་སྤྱོད་པར་ལྷུང་བས་ན། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་མིག་ཟད་མཐའ་ནི་དེ་དག་ལ། །</p>
<p>རྟག་པར་ཁོང་དུ་ཆུད་ཅིང་རྨོངས་མེད་པ། །</p>
<p>དེ་ནི་སྐྱེ་བོའི་སྤྱོད་དང་བྲལ་བས་ན། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་མིག་གི་འཇིག་པ་དེ་དག་ལ། །</p>
<p>རྟག་ཏུ་རྨོངས་ཤིང་ཁོང་དུ་མ་ཆུད་པ། །</p>
<p>དེ་ནི་སྐྱེ་བོའི་སྤྱོད་པར་ལྷུང་བས་ན། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་མིག་གི་འཇིག་པ་དེ་དག་ལ། །</p>
<p>རྟག་པར་ཁོང་དུ་ཆུད་ཅིང་རྨོངས་མེད་པ། །</p>
<p>དེ་ནི་སྐྱེ་བོའི་སྤྱོད་དང་བྲལ་བས་ན། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་མིག་གི་རབ་དབེན་དེ་དག་ལ། །</p>
<p>རྟག་ཏུ་རྨོངས་ཤིང་ཁོང་དུ་མ་ཆུད་པ། །</p>
<p>དེ་ནི་སྐྱེ་བོའི་སྤྱོད་པར་ལྷུང་བས་ན། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་མིག་གི་རབ་དབེན་དེ་དག་ལ། །</p>
<p>རྟག་པར་ཁོང་དུ་ཆུད་ཅིང་རྨོངས་མེད་པ། །</p>
<p>དེ་ནི་སྐྱེ་བོའི་སྤྱོད་དང་བྲལ་བས་ན། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་མིག་གི་འགྲོ་འོང་མེད་པ་ལ། །</p>
<p>རྟག་ཏུ་རྨོངས་ཤིང་ཁོང་དུ་མ་ཆུད་པ། །</p>
<p>དེ་ནི་སྐྱེ་བོའི་སྤྱོད་པར་ལྷུང་བས་ན། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་མིག་གི་འགྲོ་འོང་མེད་པ་དག །རྟག་པར་ཁོང་དུ་ཆུད་ཅིང་རྨོངས་མེད་པ། །</p>
<p>དེ་ནི་སྐྱེ་བོའི་སྤྱོད་དང་བྲལ་བས་ན། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་མིག་ལ་བདག་མེད་མ་རྟོགས་ནས། །</p>
<p>མིག་ཟད་ངོ་བོ་ཉིད་ལ་རྟག་རྨོངས་པ། །</p>
<p>དེ་ནི་སྐྱེ་བོའི་སྤྱོད་པར་ལྷུང་བས་ན། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་མིག་ལ་བདག་མེད་རབ་རྟོགས་ནས། །</p>
<p>མིག་ཟད་ངོ་བོ་རྟག་ཏུ་རྟོགས་གྱུར་པ། །</p>
<p>དེ་ནི་སྐྱེ་བོའི་སྤྱོད་དང་བྲལ་བས་ན། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་མིག་ལ་བདག་མེད་མ་རྟོགས་ནས། །</p>
<p>བཟོད་པའི་གནས་ལ་རྟག་ཏུ་རྨོངས་གྱུར་པ། །</p>
<p>དེ་ནི་སྐྱེ་བོའི་སྤྱོད་པར་ལྷུང་བས་ན། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་མིག་ལ་བདག་མེད་རབ་རྟོགས་ནས། །</p>
<p>བཟོད་པའི་གནས་ནི་རྟག་ཏུ་རྟོགས་གྱུར་པ། །</p>
<p>དེ་ནི་སྐྱེ་བོའི་སྤྱོད་དང་བྲལ་བས་ན། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་མིག་ཟད་ངོ་བོ་མ་རྟོགས་པ། །</p>
<p>དེ་ནི་མི་གནས་ཚུལ་ཁྲིམས་བསྒྲུབ་མི་ནུས། །</p>
<p>མི་གནས་ཚུལ་ཁྲིམས་མངོན་པར་མི་སྒྲུབ་པས། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་མིག་ཟད་ངོ་བོ་རབ་རྟོགས་པ། །</p>
<p>དེས་ནི་མི་གནས་ཚུལ་ཁྲིམས་བསྒྲུབ་པར་ནུས། །</p>
<p>མི་གནས་ཚུལ་ཁྲིམས་མངོན་པར་བསྒྲུབ་པས་ན། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་མིག་ཟད་ངོ་བོ་མ་རྟོགས་པ། །</p>
<p>དེས་ནི་ཟག་མེད་ཚུལ་ཁྲིམས་བསྒྲུབ་མི་ནུས། །</p>
<p>ཟག་མེད་ཚུལ་ཁྲིམས་མངོན་པར་མི་བསྒྲུབ་པས། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་མིག་ཟད་ངོ་བོ་རབ་རྟོགས་པ། །</p>
<p>དེས་ནི་ཟག་མེད་ཚུལ་ཁྲིམས་བསྒྲུབ་པར་ནུས། །</p>
<p>ཟག་མེད་ཚུལ་ཁྲིམས་མངོན་པར་བསྒྲུབ་པས་ན། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་མིག་ཟད་ངོ་བོ་མ་རྟོགས་པ། །</p>
<p>དེས་ནི་ཟག་མེད་ཤེས་རབ་བསྒྲུབ་མི་ནུས། །</p>
<p>ཟག་མེད་ཤེས་རབ་མངོན་པར་མི་སྒྲུབ་པས། །</p>
<p>དེས་ནི་མདོ་སྡེ་འདི་ལ་མོས་མི་འགྱུར། །</p>
<p>གང་ཞིག་མིག་ཟད་ངོ་བོ་རབ་རྟོགས་པ། །</p>
<p>དེས་ནི་ཟག་མེད་ཤེས་རབ་བསྒྲུབ་པར་ནུས། །</p>
<p>ཟག་མེད་ཤེས་རབ་མངོན་པར་བསྒྲུབ་པས་ན། །</p>
<p>དེས་ནི་མདོ་སྡེ་འདི་ལ་མོས་པར་འགྱུར། །</p>
<p>གང་ཞིག་མིག་ཟད་ངོ་བོ་མ་རྟོགས་པ། །</p>
<p>མིག་སྟོང་ཉིད་ལ་རྟག་ཏུ་རྨོངས་པར་འགྱུར། །</p>
<p>དེས་ནི་ཀུན་འཛིན་ཡེ་ཤེས་མི་སྐྱེད་པས། །</p>
<p>མདོ་སྡེ་འདི་ལ་རབ་ཏུ་མོས་མི་འགྱུར། །</p>
<p>གང་ཞིག་མིག་ཟད་ངོ་བོ་རབ་རྟོགས་པ། །</p>
<p>མིག་སྟོང་ཉིད་ནི་རྟག་པར་རྟོགས་པར་འགྱུར། །</p>
<p>དེས་ནི་ཀུན་འཛིན་ཡེ་ཤེས་རབ་བསྐྱེད་པས། །</p>
<p>མདོ་སྡེ་འདི་ལ་རབ་ཏུ་མོས་པར་འགྱུར། །</p>
<p>གང་ཞིག་མིག་ཟད་ངོ་བོ་ཉིད་རྟོགས་པ། །</p>
<p>དེས་ནི་ཀུན་འཛིན་ཡེ་ཤེས་བསྒྲུབ་པ་ན། །</p>
<p>བླ་མེད་མ་ཆགས་ཡེ་ཤེས་རབ་བསྒྲུབས་པས། །</p>
<p>མདོ་སྡེ་འདི་ལ་རབ་ཏུ་མོས་པར་འགྱུར། །</p>
<p>གང་ཞིག་མདོ་སྡེ་འདི་ལ་མ་མོས་པ། །</p>
<p>མིག་ཟད་ངོ་བོ་ཉིད་ལ་རྟག་ཏུ་རྨོངས། །</p>
<p>དེས་ནི་ཏིང་འཛིན་རྣམས་ལས་ཉམས་པས་ན། །</p>
<p>བླ་མེད་ཡེ་ཤེས་ཐོབ་པར་ཤིན་ཏུ་དཀའ། །</p>
<p>གང་ཞིག་མདོ་སྡེ་འདི་ལ་རབ་མོས་ཤིང་། །</p>
<p>མིག་ཟད་ངོ་བོ་ཉིད་ནི་མངོན་རྟོགས་པ། །</p>
<p>དེས་ནི་ཏིང་འཛིན་མངོན་པར་བསྒྲུབས་པས་ན། །</p>
<p>བླ་མེད་ཡེ་ཤེས་མངོན་བྱེད་དཀའ་བ་མེད། །</p>
<p>གང་ཞིག་མིག་ཟད་ངོ་བོ་ཉིད་རྟོགས་ཤིང་། །</p>
<p>བདག་མེད་པ་ཡི་མཚན་ཉིད་རབ་ཤེས་པ། །</p>
<p>དེས་ནི་རྟག་ཏུ་ཆོས་འདི་ཐོས་པས་ན། །</p>
<p>མངོན་པར་ཡིད་ཆེས་ཐེ་ཙོམ་མེད་པ་འཐོབ། །</p>
<p>གང་ཞིག་མིག་ཟད་ངོ་བོ་ཉིད་སེམས་ཤིང་། །</p>
<p>ཉིན་མཚན་རབ་བརྩོན་ལེ་ལོ་མེད་གྱུར་པ། །</p>
<p>དེས་ནི་ཀུན་འཛིན་སྤོབས་པ་མངོན་བསྒྲུབས་ནས། །</p>
<p>མདོ་སྡེ་འདི་ནི་རྟག་ཏུ་སྟོན་པར་འགྱུར། །</p>
<p>གང་ཞིག་མདོ་སྡེ་འདི་ནི་སེམས་བྱེད་པ། །</p>
<p>འོད་ཟེར་འབྱིན་པའི་ཡེ་ཤེས་རྫོགས་པར་འགྱུར། །</p>
<p>དེས་ནི་དེ་བཞིན་གཤེགས་པ་རབ་སྟོན་ཅིང་། །</p>
<p>མིག་སྟོང་ཉིད་ནི་རབ་ཏུ་རྟོགས་པར་འགྱུར། །</p>
<p>གང་ཞིག་མཆོད་རྟེན་བརྒྱ་སྟོང་རབ་བྱས་ཤིང་། །</p>
<p>སངས་རྒྱས་ཐམས་ཅད་མཆོད་པ་བྱས་པ་བས། །</p>
<p>གང་ཞིག་མདོ་སྡེ་འདི་ནི་སེམས་བྱེད་ན། །</p>
<p>འདི་ཡི་ཡོན་ཏན་དེ་བས་ཁྱད་པར་འཕགས། །</p>
<p>གང་གིས་རོལ་མོ་བརྒྱ་སྟོང་རབ་བྱས་ནས། །</p>
<p>དེ་བཞིན་གཤེགས་པའི་རིང་བསྲེལ་མཆོད་པ་བྱས། །</p>
<p>གང་ཞིག་མདོ་སྡེ་འདི་ནི་ཐོས་གྱུར་ན། །</p>
<p>འདི་ཡི་ཡོན་ཏན་དེ་བས་ཁྱད་པར་འཕགས། །</p>
<p>སངས་རྒྱས་སྤྱན་གྱིས་གཟིགས་པའི་སེམས་ཅན་རྣམས། །</p>
<p>བསྐལ་པ་དག་ནི་བྱེ་བ་ཚད་མེད་པར། །</p>
<p>དེ་བཞིན་གཤེགས་དང་མཚུངས་པར་མཆོད་པ་བས། །</p>
<p>མདོ་སྡེ་འདི་བཟུང་བསོད་ནམས་ཁྱད་པར་འཕགས། །</p>
<p>གང་ཞིག་མདོ་སྡེ་འདི་ལ་ཚིག་བཞི་པའི། །</p>
<p>ཚིགས་བཅད་གཅིག་ཙམ་འཛིན་ཅིང་སྟོན་བྱེད་ན། །</p>
<p>དེ་ལ་རྒྱལ་བ་ཐུགས་རྗེ་ཆེན་པོ་ཡི། །</p>
<p>གཙོ་ལྟར་གུས་པ་རབ་ཏུ་བསྐྱེད་པར་བྱ། །</p>
<p>ང་ནི་འདས་པའི་བསྐལ་པ་བརྒྱ་སྟོང་དུ། །</p>
<p>སྲིད་པ་གསུམ་དུ་འཁོར་བར་གྱུར་པའི་ཚེ། །</p>
<p>སངས་རྒྱས་དག་ནི་ཚད་མེད་པ་རྣམས་ལ། །</p>
<p>མདོ་སྡེ་འདི་ཡི་ཕྱིར་ནི་རིམ་གྲོ་བྱས། །</p>
<p>རེས་འགའ་མར་མེ་བརྒྱ་སྟོང་ཚད་མེད་པ། །</p>
<p>སྙིང་པོ་རེ་རེའི་ཚད་ཀྱང་དཔག་ཚད་ཙམ། །</p>
<p>སྦར་ནས་མདོ་སྡེ་འདི་ལ་རང་དབང་དག །འཐོབ་པར་བྱ་ཕྱིར་འདྲེན་པ་རྣམས་ལ་མཆོད། །</p>
<p>རེས་འགའ་མེ་ཏོག་ཙམ་པ་ཀ་དང་ནི། །</p>
<p>སུ་མ་ན་དང་མྱ་ངན་མེད་པ་ཡི། །</p>
<p>ཕྲེང་བ་རྒྱལ་མཚན་གདུགས་ནི་སྣ་ཚོགས་ཀྱིས། །</p>
<p>དེ་བཞིན་གཤེགས་པའི་མཆོད་རྟེན་མཆོད་པ་བྱས། །</p>
<p>ང་སྔོན་འཁོར་བའི་འཁོར་བར་གྱུར་པའི་ཚེ། །</p>
<p>སློང་དུ་འོངས་པ་དག་ལ་སྦྱིན་བཏང་སྟེ། །</p>
<p>རེས་འགའ་མེ་ཏོག་འབྲས་བུ་དག་ཀྱང་བཏང་། །</p>
<p>རེས་འགའ་ཟམ་པ་ཁྲོན་པ་ཆུ་མིག་བཏང་། །</p>
<p>རེས་འགའ་གླང་པོ་ཆེ་དང་བཞོན་པ་བཏང་། །</p>
<p>རེས་འགའ་རིན་ཆེན་རྟ་དང་ཆུང་མ་བཏང་། །</p>
<p>རེས་འགའ་གསེར་གྱི་ཁྲི་དང་རིན་ཆེན་གུར། །</p>
<p>རེས་འགའ་སེ་མོ་དོ་དང་ཕྲེང་བ་བཏང་། །</p>
<p>དེ་བཞིན་བསྐལ་པ་བརྒྱ་སྟོང་རྫོགས་པར་ནི། །</p>
<p>མདོ་སྡེ་འདི་ཕྱིར་སེམས་ལ་སེར་སྣ་མེད།། །</p>
<p>།བམ་པོ་གཉིས་པ། ང་སྔོན་མདོ་སྡེ་འདི་ཡི་ཕྱིར། །</p>
<p>ཚུལ་ཁྲིམས་ཡོངས་སུ་དག་པར་བསྲུངས། །</p>
<p>ཏིང་འཛིན་ཤེས་རབ་རྟག་ཏུ་བསྒོམས། །</p>
<p>སེམས་ཅན་རྣམས་ལ་སྦྱིན་པ་བཏང་། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>གཏུམ་པོ་དག་གིས་བརྒྱད་བཀག་ཀྱང་། །</p>
<p>དེ་ཚེ་ང་ནི་སྙིང་བརྩེ་བས། །</p>
<p>དེ་ལ་གནོད་པ་ཡོད་མ་བྱས། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>སློང་དུ་འོངས་པ་དག་ལ་ནི། །</p>
<p>ཇི་ལྟར་མོས་བཞིན་རབ་བཏང་བས། །</p>
<p>ཐམས་ཅད་རབ་ཏུ་དགའ་བར་བྱས། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>གཞལ་མེད་ཁང་ཆེན་རྣམས་ལ་ནི། །</p>
<p>རིན་ཆེན་དྲ་བས་རབ་བརྒྱན་ནས། །</p>
<p>སངས་རྒྱས་རྣམས་ལ་ཡོངས་སུ་ཕུལ། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>རིན་ཆེན་རྣམ་པ་སྣ་ཚོགས་དང་། །</p>
<p>ཡིད་བཞིན་ནོར་བུ་རིན་པོ་ཆེས། །</p>
<p>སངས་རྒྱས་རྣམས་ལ་མཆོད་པ་བྱས། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>དྲིན་ཡོད་རྣམས་ལ་རྟག་དྲན་པས། །</p>
<p>ཐ་ན་ཚིགས་བཅད་གཅིག་མཉན་པ། །</p>
<p>དེ་ལ་ཡང་ནི་བཀུར་སྟི་བྱས། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>ཚུལ་ཁྲིམས་ལྡན་ལ་རབ་བཀུར་བས། །</p>
<p>ཐ་ན་འཆག་པའི་ཚེ་ན་ཡང་། །</p>
<p>དེ་ལ་རྟག་ཏུ་གུས་པ་བསྐྱེད། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>འཁོར་བ་དག་ན་འཁོར་བའི་ཚེ། །</p>
<p>དྲིན་ནི་ཅུང་ཟད་ཡོད་པ་ལའང་། །</p>
<p>དེ་ལ་རྟག་ཏུ་དྲིན་དུ་གཟོས། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>རྙེད་པ་མ་བཙལ་ཆོས་མ་སྐུར། །</p>
<p>ཉེ་བཤེས་སེམས་ཅན་རྣམས་ལ་ནི། །</p>
<p>སྙིང་བརྩེ་དག་ནི་རབ་ཏུ་བསྐྱེད། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>མང་ཐོས་ལེགས་བཤད་ལྡན་པས་ན། །</p>
<p>ཆོས་ལ་མངོན་པར་ཞེན་བྱེད་ཅིང་། །</p>
<p>བཤེས་པའི་ཁྱིམ་ལ་སེར་སྣ་མེད། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>མི་དགེའི་སེམས་ནི་སྐྱེས་གྱུར་ན། །</p>
<p>མྱུར་བ་ཉིད་དུ་རབ་བཤགས་པས། །</p>
<p>འཕེལ་བར་ཡང་ནི་ཡོད་མ་བྱས། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>རྒྱལ་པོའི་བུར་ནི་གྱུར་བ་ན། །</p>
<p>རིན་པོ་ཆེ་དང་བྱུག་སྤོས་དང་། །</p>
<p>སྤོས་ཀྱི་ཕྱེ་མ་ཇི་སྙེད་པ། །</p>
<p>དད་པའི་སེམས་ནི་ངས་བསྐྱེད་ནས། །</p>
<p>སངས་རྒྱས་རྣམས་ལ་བསྔོས་ཤིང་ཕུལ། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>ཁྲི་མོན་བཙོན་ལ་སྙིང་བརྩེ་བས། །</p>
<p>སྡུག་བསྔལ་སྣ་ཚོགས་གང་མྱོང་བ། །</p>
<p>ལུས་ཀྱི་སྐྱིན་པར་དང་དུ་བླངས། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>འདོད་པའི་ཡོན་ཏན་ལྔ་སྤངས་ནས། །</p>
<p>རྟག་ཏུ་དུས་དྲུག་དག་གི་ཚེ། །</p>
<p>སྡོམ་པ་དག་ནི་རབ་ཏུ་བླངས། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>རྟག་ཏུ་བཟོད་པ་རབ་བསྒོམས་པས། །</p>
<p>ཐ་ན་ཆུང་མ་དག་ལ་ཡང་། །</p>
<p>འདོད་པའི་སེར་སྣ་ཡོང་མ་བསྐྱེད། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>དབུལ་ཕོངས་དག་ནི་ཐམས་ཅད་ཀུན། །</p>
<p>བདེ་བ་དག་ནི་ཐོབ་བྱའི་ཕྱིར། །</p>
<p>ནོར་དག་གིས་ནི་ཕྱུག་པོར་བྱས། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>དགེ་སྦྱོང་དང་ནི་བྲམ་ཟེ་དང་། །</p>
<p>སྐྱེ་དགུ་རྣམ་པ་སྣ་ཚོགས་ཀུན། །</p>
<p>ཐམས་ཅད་དག་ནི་རབ་ཏུ་བསྡུས། །</p>
<p>ང་སྔོན་མདོ་སྡེ་འདི་ཡི་ཕྱིར། །</p>
<p>ཐམས་ཅད་ཀུན་ལ་ཕན་གདགས་ཕྱིར། །</p>
<p>རྟག་ཏུ་སྦྱིན་བདག་ཆེར་བྱས་ནས། །</p>
<p>སློང་བ་དག་ལ་ཡོངས་སུ་བཏང་། །</p>
<p>རེས་འགའ་མེ་ཏོག་འབྲས་བུ་དག །གཞན་དག་གཅོད་དུ་མི་གཞུག་པར། །</p>
<p>སེམས་ཅན་རྣམས་ལ་ཡོངས་བཏང་ཞིང་། །</p>
<p>ཡིད་བཞིན་དུ་ནི་ཚིམ་པར་བྱས། །</p>
<p>ང་སྔོན་སྦྱིན་པ་གཏོང་བའི་ཚེ། །</p>
<p>སེམས་ནི་རྟག་ཏུ་སྙོམས་པས་ན། །</p>
<p>ཚུལ་ཁྲིམས་ཡོན་ཏན་ལྡན་པ་དང་། །</p>
<p>ཚུལ་ཁྲིམས་འཆལ་དང་ངོ་ཚ་མེད། །</p>
<p>རྫུ་འཕྲུལ་ཆེན་པོ་ཐོབ་པ་ནས། །</p>
<p>སོ་སོའི་སྐྱེ་བོའི་བར་དག་ལ། །</p>
<p>ངོ་མཚར་སྙམ་པའི་སེམས་བསྐྱེད་ནས། །</p>
<p>གུས་པས་ཀུན་ལ་སྦྱིན་པ་བཏང་། །</p>
<p>ང་སྔོན་སྦྱིན་པ་གཏོང་བའི་ཚེ། །</p>
<p>སེམས་ལ་མཐོ་དམའ་མེད་པས་ན། །</p>
<p>སྡུག་བསྔལ་འགྲོ་བ་མི་ཚོལ་ཞིང་། །</p>
<p>མདོ་སྡེ་འདི་ལ་རྩེ་གཅིག་མོས། །</p>
<p>རེས་འགའ་ཡུལ་ཁམས་དག་ཏུ་ནི། །</p>
<p>ཕྱིར་རྒོལ་ཐམས་ཅད་མེད་བྱས་ཤིང་། །</p>
<p>ཀླུ་རྣམས་ཀུན་ནི་རབ་བཏུལ་ནས། །</p>
<p>དུས་བཞིན་ཆར་ནི་རབ་ཏུ་ཕབ། །</p>
<p>ཟླ་འོད་ཁྱོད་ཀྱིས་ཤེས་པར་གྱིས། །</p>
<p>ངས་ནི་ཚེ་རབས་དཔག་མེད་ནས། །</p>
<p>མདོ་སྡེ་འདི་ནི་གཉེར་བའི་ཕྱིར། །</p>
<p>དཀའ་བ་རྣམས་ནི་རབ་ཏུ་སྤྱད། །</p>
<p>བསྐལ་པ་བརྒྱ་སྟོང་སྙེད་དུ་ནི། །</p>
<p>བརྗོད་ཀྱང་མཐར་ཐུག་མི་འགྱུར་རོ། །</p>
<p>ཡིད་ཆེས་པ་ལ་ཁྱོད་གནས་ནས། །</p>
<p>མ་འོངས་ཐ་མ་དུས་ཀྱི་ཚེ། །</p>
<p>ཡང་དག་དྲན་པའི་སེམས་སྐྱེད་ལ། །</p>
<p>མདོ་སྡེ་འདི་ནི་བཤད་པར་གྱིས། །</p>
<p>ངས་ནི་སངས་རྒྱས་སྤྱན་དག་གིས། །</p>
<p>མ་འོངས་དུས་ནི་གསལ་གཟིགས་པས། །</p>
<p>སྤྱོད་པ་སྣ་ཚོགས་ཇི་ལྟ་བ། །</p>
<p>ཐམས་ཅད་རབ་ཏུ་མཁྱེན་པ་ཡིན། །</p>
<p>དགེ་སློང་དག་ནི་གང་ཞིག་གིས། །</p>
<p>བླ་མེད་ཡེ་ཤེས་བཙལ་བའི་ཕྱིར། །</p>
<p>ཤིན་ཏུ་དང་བའི་སེམས་ཀྱིས་ནི། །</p>
<p>མདོ་སྡེ་འདི་ནི་གང་སྟོན་པ། །</p>
<p>གང་ཟག་དེ་དང་ཕྱོགས་རྣམས་ཀྱང་། །</p>
<p>ཐམས་ཅད་མ་ལུས་ཐུགས་སུ་ཆུད། །</p>
<p>མ་འོངས་ཐ་མ་དུས་ཀྱི་ཚེ། །</p>
<p>མདོ་འདི་ཐོས་ནས་གང་མོས་པ། །</p>
<p>བསམ་པ་དང་ནི་ཐབས་རྣམས་ཀྱང་། །</p>
<p>ཐམས་ཅད་མ་ལུས་ཐུགས་སུ་ཆུད། །</p>
<p>དམན་པ་དག་ནི་གང་ཞིག་གིས། །</p>
<p>མདོ་སྡེ་འདི་ནི་མ་ཐོས་པས། །</p>
<p>ཆོས་བསྟན་པ་ལ་སྐུར་འདེབས་པ། །</p>
<p>ཐམས་ཅད་མ་ལུས་ཐུགས་སུ་ཆུད། །</p>
<p>དགེ་སློང་རྣམས་ནི་གང་ཞིག་དང་། །</p>
<p>དགེ་སློང་མ་ནི་གང་ཞིག་གིས། །</p>
<p>མདོ་སྡེ་འདི་ནི་ཐོས་གྱུར་ནས། །</p>
<p>ཤིན་ཏུ་གདུང་བས་ངུ་བྱེད་པ། །</p>
<p>དེ་ཀུན་ངས་ནི་ལུང་བསྟན་ནས། །</p>
<p>རྒྱལ་བ་གཙོ་བོ་མཐོང་བར་འགྱུར། །</p>
<p>ཟླ་འོད་ཁྱོད་ཀྱིས་ཤེས་པར་གྱིས། །</p>
<p>སངས་རྒྱས་རྫུ་འཕྲུལ་སྟོབས་ཀྱིས་ནི། །</p>
<p>གང་དག་ཡིད་ནི་དག་པ་དང་། །</p>
<p>གང་དག་གི་ནི་མ་དག་དང་། །</p>
<p>ཐ་ན་མོས་པ་གང་ཡིན་པ། །</p>
<p>ཐམས་ཅད་མ་ལུས་ཐུགས་སུ་ཆུད། །</p>
<p>སེམས་ཅན་དག་ནི་གང་ཞིག་གིས། །</p>
<p>རབ་ཞི་དབེན་ལ་རྟག་མོས་ཤིང་། །</p>
<p>ཏིང་འཛིན་རྣམས་ལ་རབ་གནས་ནས། །</p>
<p>འཁོར་བ་དག་ལ་མ་ཆགས་པས། །</p>
<p>ཐ་ན་བག་ཆགས་རྣམས་ཀྱང་ནི། །</p>
<p>གཏན་ནས་རབ་ཏུ་གང་སྤངས་དང་། །</p>
<p>དེ་ལ་སོགས་པའི་ཡོན་ཏན་རྣམས། །</p>
<p>ཐམས་ཅད་མ་ལུས་ཐུགས་སུ་ཆུད། །</p>
<p>སེམས་ཅན་དག་ནི་གང་ཞིག་གིས། །</p>
<p>མི་བདེན་ཆོས་ལ་ཞེན་པ་དང་། །</p>
<p>སེམས་ཅན་དག་ནི་གང་ཞིག་གིས། །</p>
<p>སངས་རྒྱས་ལ་ནི་རབ་མོས་པ། །</p>
<p>མ་འོངས་དངོས་པོ་འདི་ལྟ་བུ། །</p>
<p>ཐམས་ཅད་མ་ལུས་ཐུགས་སུ་ཆུད། །</p>
<p>སེམས་ཅན་དག་ནི་གང་ཞིག་གིས། །</p>
<p>འཇིག་རྟེན་བདེ་ལ་རབ་ཆགས་པས། །</p>
<p>སངས་རྒྱས་བྱང་ཆུབ་ས་བོན་དག །ལེགས་པ་ཉིད་དུ་མི་སྐྱེད་པ། །</p>
<p>རྒྱུ་དང་རྐྱེན་ནི་དེ་ཡི་ཕྱིར། །</p>
<p>སྦྱོར་བ་རྣམས་ནི་ཉམས་པར་འགྱུར། །</p>
<p>སུ་ཡང་རུང་བ་གང་ཞིག་གིས། །</p>
<p>བྱང་ཆུབ་ས་བོན་རྟོགས་གྱུར་ན། །</p>
<p>གང་ཟག་དེ་ཡིས་ངེས་པར་ནི། །</p>
<p>རྣམ་དག་འོད་ཟེར་དཔག་མེད་ཐོབ། །</p>
<p>ཟླ་འོད་ཁྱོད་ཀྱིས་འདི་ལྟ་བུར། །</p>
<p>འོད་ཟེར་འདི་ལ་སོགས་པ་ཡི། །</p>
<p>རྒྱུ་དང་རྐྱེན་ནི་རེ་རེ་ཀུན། །</p>
<p>སོ་སོ་ཐ་དད་ཉིད་དུ་ལྟོས། །</p>
<p>ཁྱོད་ཀྱིས་ཤེས་རབ་སྟོབས་ཀྱིས་ནི། །</p>
<p>ཐམས་ཅད་དེ་ལྟར་རིག་པར་གྱིས། །</p>
<p>གང་ཞིག་མི་དགེ་གྲོགས་སྤངས་ཏེ། །</p>
<p>དགེ་བའི་བཤེས་གཉེན་ལ་བསྟེན་བྱས། །</p>
<p>ཚུལ་ཁྲིམས་རྣམ་དག་གང་སྲུང་བ། །</p>
<p>སངས་རྒྱས་འོད་ཟེར་སྒྲུབ་པར་འགྱུར། །</p>
<p>ཁྱོད་ཀྱིས་དབང་པོ་རབ་སྲུངས་ལ། །</p>
<p>ངོ་ཚ་ཁྲེལ་མེད་རབ་ཏུ་སྤོངས། །</p>
<p>དགེ་བའི་ཆོས་ནི་རབ་བསྒོམས་ལ། །</p>
<p>སེམས་ཅན་རྣམས་ནི་བསྲུང་བར་གྱིས། །</p>
<p>ཁྱོད་ཀྱིས་རྩོད་པ་རབ་སྤོངས་ལ། །</p>
<p>སྟོང་ཉིད་དག་ནི་རྟོགས་པར་གྱིས། །</p>
<p>རྙེད་པ་དག་ལ་མ་གདུ་བར། །</p>
<p>མང་ཐོས་ལེགས་བཤད་ལྡན་པར་གྱིས། །</p>
<p>ཁྱོད་ཀྱིས་རྙེད་པ་དག་ལ་ནི། །</p>
<p>མི་གཙང་ལྟ་བུར་བལྟ་བར་གྱིས། །</p>
<p>རྙེད་པའི་དྲི་མ་དག་གིས་ནི། །</p>
<p>རྣམ་དག་སེམས་ནི་སྦགས་མ་བྱེད། །</p>
<p>རྣམ་པར་གྲོལ་བ་བཙལ་བར་བྱོས། །</p>
<p>བླ་མེད་རྙེད་པ་ཐོབ་པར་འགྱུར། །</p>
<p>ཁྱོད་ཀྱིས་སངས་རྒྱས་ལམ་བསྒྲུབས་ལ། །</p>
<p>སངས་རྒྱས་ཆོས་ཉིད་འདྲ་བར་ལྟོས། །</p>
<p>ཆོས་ཀྱི་སྒྲོན་ཆེན་རྟག་སྦོར་ལ། །</p>
<p>འཇིག་རྟེན་ཀུན་ནི་སྣང་བར་གྱིས། །</p>
<p>ཁྱོད་ཀྱི་སེམས་ནི་རི་རྒྱལ་ལྟར། །</p>
<p>མི་གཡོ་ཉིད་དུ་རབ་ཏུ་བྱོས། །</p>
<p>ཁ་ངན་དང་ནི་བརྡེགས་པ་ཡང་། །</p>
<p>ཐམས་ཅད་བཟོད་པ་དང་དུ་ལོང་། །</p>
<p>ཁྱོད་ནི་སེམས་ཅན་རྣམས་ཀྱི་ཕྱིར། །</p>
<p>དགེ་བཤེས་ཡང་དག་རབ་ཏུ་བྱོས། །</p>
<p>དམན་པའི་སེམས་ནི་ཡོངས་སྤོངས་ལ། །</p>
<p>རྣམ་དག་ལས་ནི་རྟག་ཏུ་སྒྲུབས། །</p>
<p>ཁྱོད་ཀྱི་སེམས་ནི་བརྟན་བྱོས་ལ། །</p>
<p>བླ་མེད་ཆོས་ནི་རབ་ཏུ་སྟོན། །</p>
<p>མདོ་སྡེ་དམ་པ་འདི་ལྟ་བུ། །</p>
<p>བརྩེ་བ་ཅན་ལ་སྦྱིན་པར་གྱིས། །</p>
<p>བླ་མེད་ཡེ་ཤེས་གང་ཚོལ་བ། །</p>
<p>འཁོར་བ་དག་ལ་འཇིགས་མ་བྱེད། །</p>
<p>དེས་ནི་སྡིག་པ་རྣམ་སྤངས་ནས། །</p>
<p>ཕན་ཡོན་མཆོག་ནི་ཐོབ་པར་འགྱུར། །</p>
<p>དཔེར་ན་བློ་དང་ལྡན་པ་དག །མེ་ལ་སྤྱོད་པར་མཁས་པ་གང་། །</p>
<p>རོ་རྣམས་སྣ་ཚོགས་སྦྱིན་བྱེད་ཀྱང་། །</p>
<p>མེས་ནི་སྲེག་པར་ཡོང་མི་འགྱུར། །</p>
<p>གང་ཞིག་བློ་དང་མི་ལྡན་པ། །</p>
<p>ཐབས་དག་ལ་ནི་མི་མཁས་པས། །</p>
<p>མེ་ཁྱེར་ལག་མཐིལ་གང་བཞག་པ། །</p>
<p>མེས་ནི་རབ་ཏུ་སྲེག་པར་འགྱུར། །</p>
<p>ཇི་ལྟར་མི་ཞིག་དུག་དག་གིས། །</p>
<p>སེམས་ནི་འཁྲུགས་ནས་མྱོས་པ་གང་། །</p>
<p>མེ་ལ་རབ་ཏུ་བསྲོས་ན་ནི། །</p>
<p>དེ་ཡི་རྒྱུ་ཡིས་སོས་པར་འགྱུར། །</p>
<p>ཟླ་འོད་ཁྱོད་ཀྱིས་ཤེས་པར་གྱིས། །</p>
<p>བློ་དང་ལྡན་པའང་དེ་བཞིན་དུ། །</p>
<p>ཡིད་བརྟེན་ཡིད་ནི་སྟོང་པར་རིག །དེ་ཕྱིར་འཁོར་བར་གནས་ཀྱང་ནི། །</p>
<p>མིག་བརྟེན་མིག་ནི་སྟོང་རིག་པས། །</p>
<p>མིག་ལ་མངོན་པར་ཞེན་པ་མེད། །</p>
<p>གལ་ཏེ་དེ་ལྟར་རབ་ཤེས་ན། །</p>
<p>མིག་ལ་གནས་ཀྱང་ཉོན་མོངས་མེད། །</p>
<p>གལ་ཏེ་མིག་ཉིད་སྟོང་རིག་ན། །</p>
<p>ཡང་དག་ཡེ་ཤེས་སྒྲུབ་པར་འགྱུར། །</p>
<p>ཡང་དག་ཡེ་ཤེས་ཐོབ་པའི་ཕྱིར། །</p>
<p>འོད་ཟེར་དག་ནི་འབྱུང་བར་འགྱུར། །</p>
<p>གལ་ཏེ་མིག་ཉིད་སྟོང་རིག་ན། །</p>
<p>འདོད་ཆགས་དག་ནི་གཏན་ནས་སྤོང་། །</p>
<p>འདོད་ཆགས་དག་ནི་མེད་པའི་ཕྱིར། །</p>
<p>འོད་ཟེར་དག་ནི་འབྱུང་བར་འགྱུར། །</p>
<p>དེ་བཞིན་ཞེ་སྡང་གཏི་མུག་དང་། །</p>
<p>ངར་འཛིན་འཆབ་དང་ཁྲོ་བ་དང་། །</p>
<p>སེར་སྣ་ཕྲག་དོག་ངོ་ཚ་མེད། །</p>
<p>མི་བཟོད་སེམས་ནི་མཐོ་བ་དང་། །</p>
<p>རྒྱགས་དང་མངོན་པའི་ང་རྒྱལ་དང་། །</p>
<p>གཡོ་སྒྱུ་དང་ནི་བག་མེད་དང་། །</p>
<p>གྱ་གྱུ་ལ་སོགས་བར་དུ་ཡང་། །</p>
<p>ཐམས་ཅད་འདོད་ཆགས་བཞིན་དུ་བཤད། །</p>
<p>ཡང་དག་ཡེ་ཤེས་ཐོབ་གྱུར་ན། །</p>
<p>མིག་ནི་ཞི་བ་ཉིད་དུ་རྟོགས། །</p>
<p>ཞི་བ་ཉིད་དུ་རྟོགས་པའི་ཕྱིར། །</p>
<p>འོད་ཟེར་དག་ནི་འབྱུང་བར་འགྱུར། །</p>
<p>ཡང་དག་ཡེ་ཤེས་ཐོབ་གྱུར་ན། །</p>
<p>སངས་རྒྱས་ཚུལ་ལ་རབ་ཏུ་གནས། །</p>
<p>ཚུལ་ལ་རབ་ཏུ་གནས་པའི་ཕྱིར། །</p>
<p>འོད་ཟེར་དག་ནི་འབྱུང་བར་འགྱུར། །</p>
<p>ཡང་དག་ཡེ་ཤེས་ཐོབ་གྱུར་ན། །</p>
<p>སངས་རྒྱས་ཐབས་ལ་གནས་པར་འགྱུར། །</p>
<p>ཐབས་ལ་རབ་ཏུ་གནས་པའི་ཕྱིར། །</p>
<p>འོད་ཟེར་དག་ནི་འབྱུང་བར་འགྱུར། །</p>
<p>ཡང་དག་ཡེ་ཤེས་མ་བསྒྲུབས་པར། །</p>
<p>སྒྲིབ་པ་དག་ནི་གཏན་སྤོང་ཞིང་། །</p>
<p>འོད་ཟེར་འབྱུང་བ་སྒྲུབ་པར་ནི། །</p>
<p>ངས་སྔོན་མ་ཐོས་མ་མཐོང་ངོ་། །</p>
<p>ཡང་དག་ཡེ་ཤེས་རབ་བསྒྲུབས་ནས། །</p>
<p>སྒྲིབ་པའི་གནོད་པ་གཏན་སྤོང་ཞིང་། །</p>
<p>སྤྱོད་པ་འདི་རྗེས་གང་འབྲང་བ། །</p>
<p>འོད་ཟེར་འགྱེད་པ་ཐོབ་པར་འགྱུར། །</p>
<p>རྒྱལ་བའི་སྤྱོད་པ་ཡོངས་ཚོལ་ཞིང་། །</p>
<p>མདོ་སྡེ་འདི་ལ་བསླབས་བྱས་ནས། །</p>
<p>དེ་བཞིན་གཤེགས་ལ་གང་མཆོད་པ། །</p>
<p>ཡང་དག་ཡེ་ཤེས་ཐབས་ཐོབ་འགྱུར། །</p>
<p>ཡང་དག་ཡེ་ཤེས་གང་བསྒྲུབས་པ། །</p>
<p>སངས་རྒྱས་རྣམས་ལ་མཆོད་པར་གྱིས། །</p>
<p>འོད་ཟེར་འགྱེད་པ་རྫོགས་པར་འགྱུར། །</p>
<p>ལག་མཐིལ་འབྲས་བུ་ཇི་བཞིན་ནོ། །</p>
<p>མིག་ལ་བདག་མེད་གང་རྨོངས་པ། །</p>
<p>དགེ་སྦྱོང་ཆོས་ནི་ཉམས་པར་འགྱུར། །</p>
<p>གང་ཟག་དེ་ཡིས་དེ་ལྟ་བུའི། །</p>
<p>འོད་ཟེར་འགྱེད་པ་ཐོབ་མི་འགྱུར། །</p>
<p>མིག་ལ་བདག་མེད་གང་རྟོགས་པ། །</p>
<p>དགེ་སློང་ཆོས་ནི་སྒྲུབ་པར་འགྱུར། །</p>
<p>གང་ཟག་དེ་ཡིས་དེ་ལྟ་བུའི། །</p>
<p>འོད་ཟེར་འགྱེད་པ་ཐོབ་པར་འགྱུར། །</p>
<p>མིག་གི་མཐའ་ཟད་གང་རྟོགས་པ། །</p>
<p>རྣ་བ་སྐྱེ་བའི་མཐའ་ཡང་རྟོགས། །</p>
<p>རྣ་བ་སྐྱེ་བའི་མཐའ་རྟོགས་པས། །</p>
<p>དགེ་སྦྱོང་ཆེན་པོའི་ཆོས་ཤེས་བྱ། །</p>
<p>གལ་ཏེ་མིག་གི་ངོ་བོ་ཉིད། །</p>
<p>མཐའ་ནི་ཡོངས་སུ་མ་ཤེས་ན། །</p>
<p>མིག་ནི་སྐྱེ་བའི་མཐའ་དག་ཀྱང་། །</p>
<p>ཡོངས་སུ་ཤེས་པར་མི་འགྱུར་བས། །</p>
<p>གང་ཟག་དེ་ཡིས་དེ་ལྟ་བུའི། །</p>
<p>འོད་ཟེར་འགྱེད་པ་ཐོབ་མི་འགྱུར། །</p>
<p>གལ་ཏེ་མིག་གི་ངོ་བོ་ཉིད། །</p>
<p>མཐའ་ནི་ཡོངས་སུ་ཤེས་གྱུར་ན། །</p>
<p>མིག་ནི་སྐྱེ་བའི་མཐའ་དག་ཀྱང་། །</p>
<p>ཡོངས་སུ་ཤེས་པ་ཉིད་དུ་འགྱུར། །</p>
<p>གང་ཟག་དེ་ཡིས་དེ་ལྟ་བུའི། །</p>
<p>འོད་ཟེར་འགྱེད་པ་ཐོབ་པར་འགྱུར། །</p>
<p>གལ་ཏེ་མིག་གི་ངོ་བོ་ཉིད། །</p>
<p>མཐའ་ནི་ལེགས་པར་མ་ཤེས་ན། །</p>
<p>མིག་གི་སྐྱེ་བའི་མཐའ་དག་ཀྱང་། །</p>
<p>ལེགས་པ་ཉིད་དུ་མི་ཤེས་པས། །</p>
<p>གང་ཟག་དེ་ཡིས་དེ་ལྟ་བུའི། །</p>
<p>འོད་ཟེར་འགྱེད་པ་ཐོབ་མི་འགྱུར། །</p>
<p>གལ་ཏེ་མིག་གི་ངོ་བོ་ཉིད། །</p>
<p>མཐའ་ནི་ལེགས་པར་ཤེས་གྱུར་ན། །</p>
<p>མིག་ནི་སྐྱེ་བའི་མཐའ་དག་ཀྱང་། །</p>
<p>ལེགས་པ་ཉིད་དུ་ཤེས་འགྱུར་བས། །</p>
<p>གང་ཟག་དེ་ཡིས་དེ་ལྟ་བུའི། །</p>
<p>འོད་ཟེར་འགྱེད་པ་ཐོབ་པར་འགྱུར། །</p>
<p>གལ་ཏེ་མིག་གི་ངོ་བོ་ཉིད། །</p>
<p>མཐའ་ནི་མངོན་སུམ་མ་ཤེས་ན། །</p>
<p>མིག་ནི་སྐྱེ་བའི་མཐའ་དག་ཀྱང་། །</p>
<p>མངོན་སུམ་ཉིད་དུ་མི་ཤེས་པས། །</p>
<p>གང་ཟག་དེ་ཡིས་དེ་ལྟ་བུའི། །</p>
<p>འོད་ཟེར་འགྱེད་པ་ཐོབ་མི་འགྱུར། །</p>
<p>གལ་ཏེ་མིག་གི་ངོ་བོ་ཉིད། །</p>
<p>མཐའ་ནི་མངོན་སུམ་ཤེས་གྱུར་ན། །</p>
<p>མིག་ནི་སྐྱེ་བའི་མཐའ་དག་ཀྱང་། །</p>
<p>མངོན་སུམ་ཉིད་དུ་རབ་ཤེས་པས། །</p>
<p>གང་ཟག་དེ་ཡིས་དེ་ལྟ་བུའི། །</p>
<p>འོད་ཟེར་འགྱེད་པ་ཐོབ་པར་འགྱུར། །</p>
<p>གལ་ཏེ་མིག་གི་ངོ་བོ་ཉིད། །</p>
<p>མཐའ་ནི་ལེགས་པར་མ་ཤེས་ན། །</p>
<p>མིག་ནི་སྐྱེ་བའི་མཐའ་དག་ཀྱང་། །</p>
<p>ཡོངས་སུ་ཤེས་པར་མི་འགྱུར་བས། །</p>
<p>གང་ཟག་དེ་ཡིས་དེ་ལྟ་བུའི། །</p>
<p>འོད་ཟེར་འགྱེད་པ་ཐོབ་མི་འགྱུར། །</p>
<p>གལ་ཏེ་མིག་གི་ངོ་བོ་ཉིད། །</p>
<p>མཐའ་ནི་ལེགས་པར་ཤེས་གྱུར་ན། །</p>
<p>མིག་ནི་སྐྱེ་བའི་མཐའ་དག་ཀྱང་། །</p>
<p>མངོན་སུམ་ཉིད་དུ་ཤེས་འགྱུར་བས། །</p>
<p>གང་ཟག་དེ་ཡིས་དེ་ལྟ་བུའི། །</p>
<p>འོད་ཟེར་འགྱེད་པ་ཐོབ་པར་འགྱུར། །</p>
<p>གལ་ཏེ་མིག་གི་ངོ་བོ་ཉིད། །</p>
<p>རྣམ་དག་ལེགས་པར་མ་ཤེས་ན། །</p>
<p>རྣ་བའི་ངོ་བོ་རྣམ་དག་པ། །</p>
<p>ལེགས་པ་ཉིད་དུ་མི་ཤེས་པས། །</p>
<p>གང་ཟག་དེ་ཡིས་དེ་ལྟ་བུའི། །</p>
<p>འོད་ཟེར་འགྱེད་པ་ཐོབ་མི་འགྱུར། །</p>
<p>གལ་ཏེ་མིག་གི་ངོ་བོ་ཉིད། །</p>
<p>རྣམ་དག་ལེགས་པར་ཤེས་གྱུར་ན། །</p>
<p>རྣ་བའི་ངོ་བོ་རྣམ་དག་པ། །</p>
<p>ལེགས་པ་ཉིད་དུ་རྟོགས་འགྱུར་བས། །</p>
<p>གང་ཟག་དེ་ཡིས་དེ་ལྟ་བུའི། །</p>
<p>འོད་ཟེར་འགྱེད་པ་ཐོབ་པར་འགྱུར། །</p>
<p>དེ་བཞིན་སྣ་དང་ལྕེ་དང་ལུས། །</p>
<p>ཡིད་དང་གཟུགས་སྒྲ་དྲི་རོ་དང་། །</p>
<p>རེག་བྱ་ཆོས་དང་ས་ཆུ་དང་། །</p>
<p>མེ་རླུང་དག་གི་དངོས་པོ་དང་། །</p>
<p>འཇིག་རྟེན་སྡུག་བསྔལ་ཕུང་པོ་དང་། །</p>
<p>ཁམས་དང་འཇིག་རྟེན་སྐྱེ་མཆེད་དང་། །</p>
<p>སྒྲ་དང་མིང་ལ་སོགས་པ་ཡང་། །</p>
<p>ཐམས་ཅད་དེ་བཞིན་རིག་པར་གྱིས། །</p>
<p>དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །</p>
<p>རིགས་ཀྱི་བུ་སེམས་ཅན་གང་ཐེག་པ་ཆེན་པོ་ལ་ཡང་དག་པར་གཞོལ་ཞིང་འོད་ཟེར་འགྱེད་པ་དེ་ལྟ་བུ་ཡོངས་སུ་རྫོགས་པར་བྱ་བར་འདོད་པ་དེས་དགེ་བའི་རྩ་བའི་ཚོགས་རྣམ་པ་བརྒྱད་ཅུ་པོ་འདི་དག་མངོན་པར་བསྒྲུབ་པར་བྱའོ། །</p>
<p>རྣམ་པ་བརྒྱད་ཅུ་གང་ཞེ་ན། འདི་ལྟ་སྟེ། སེམས་ཅན་ཡོངས་སུ་སྲུང་ཞིང་རྗེས་སུ་དྲན་པ་དང་། གནོད་སེམས་མེད་པ་དང་། ཚུལ་ཁྲིམས་ཡོངས་སུ་དག་པ་སྲུང་ཞིང་ཉམས་པར་མི་བྱེད་པ་དང་། སེམས་ཤིན་ཏུ་མཉམ་པ་དང་། གཡོ་སྒྱུ་མེད་པ་དང་། སེར་སྣ་མེད་པ་དང་། ཕྲག་དོག་མེད་པ་དང་། འདོད་ཆགས་ཀྱི་བསམ་པ་མེད་པ་དང་། བསླུ་བའི་བསམ་པ་མེད་པ་དང་། ཐེག་པ་ཆེན་པོའི་མདོ་སྡེ་དམ་པ་དག་ལ་མངོན་པར་ཡིད་ཆེས་པ་དང་། དབང་ཕྱུག་དང་། རྒྱགས་པ་ལ་ཞེན་ཅིང་སྲེད་པ་མེད་པ་དང་། བཟོད་པའི་སྟོབས་ཕུན་སུམ་ཚོགས་པ་དང་། སྨོན་ལམ་ལས་ཕྱིར་མི་ལྡོག་པ་དང་། བསམ་པ་ཤིན་ཏུ་རྣམ་པར་དག་པར་གྱུར་པ་དང་། དགོན་པ་ན་གནས་པ་དང་། འཁོར་རྣམས་ལ་མི་རྟེན་པ་དང་། རྙེད་པ་ལ་མི་རྟེན་པ་དང་། གྲགས་པ་ལ་མི་རྟེན་པ་དང་། བསམ་གཏན་རྣམས་ལ་རབ་ཏུ་གནས་པ་དང་། འོད་ཟེར་གྱི་ཏིང་ངེ་འཛིན་རབ་ཏུ་སྟོན་པ་དང་། ཚུལ་ཁྲིམས་དང་ལྡན་པ་དག་ལ་སྒྱུ་མེད་པར་རིམ་གྲོ་བྱེད་པ་དང་། ཚངས་པ་མཚུངས་པར་སྤྱོད་པ་དག་ལ་མཆོག་གི་བསམ་པ་སྐྱེད་པ་དང་། ཆོས་ལ་གུས་པའི་ཕྱིར་མཁན་པོ་དང་སློབ་དཔོན་དག་ལ་ཤིན་ཏུ་བཀུར་བ་དང་། མདོ་སྡེའི་དོན་རབ་ཏུ་རྟོགས་པ་དང་། ཡང་དག་པར་བསྟན་པ་ལ་རབ་ཏུ་མཁས་པ་དང་། ཚིག་སྨྲས་པ་དག་ལ་མི་བདེན་པ་མེད་པ་དང་། ཡང་དག་པའི་བསམ་པ་ལ་གནས་པ་དང་། དགེ་བའི་རྩ་བ་བསྐྱེད་པ་ལ་བརྩོན་པ་དང་། རྟག་ཏུ་སྦྱིན་པ་གཏོང་བ་དང་། བདུད་ཀྱི་ལས་རབ་ཏུ་རྟོགས་པ་དང་། དབང་པོ་རྣམས་དམ་དུ་སྲུང་བ་དང་། ཚིག་རབ་ཏུ་བརྟགས་པ་དང་། དོན་དམ་པའི་བདེན་པ་ལ་མཁས་པ་དང་། ས་རྣམས་ཀྱི་རང་གི་མཚན་ཉིད་རབ་ཏུ་རྟོགས་པ་དང་། གཟུངས་ཟད་མི་ཤེས་པ་ཡོངས་སུ་ཚོལ་བ་དང་། ལུས་དང་སྲོག་ལ་ཕོངས་པ་མེད་པ་དང་། འཁོར་བཞི་པོ་དག་ལ་རྗེས་སུ་སྟོན་པར་བྱེད་པ་དང་། འཇིག་རྟེན་པའི་བསམ་པ་ཡོངས་སུ་བཅད་པ་དང་། འཇིག་རྟེན་ཕྱི་མའི་ཆོས་མེད་དོ་ཞེས་ཟེར་བའི་ལོག་པར་ལྟ་བ་རྣམས་སྤངས་པ་དང་། ད་དུང་མ་བསླབས་པ་དག་ལ་གྱ་གྱུའི་མཚན་མ་མི་སྟོན་པ་དང་། གང་བསླབ་པར་འདོད་པ་དག་ལ་ཅི་ནུས་ཀྱིས་རྣམ་པར་ཕྱེ་ནས་རབ་ཏུ་སྟོན་པ་དང་། གླུ་དང་རོལ་མོའི་སྒྲ་དག་གི་བསྔགས་པ་མི་བརྗོད་པ་དང་། རྒྱན་དང་ཡོ་བྱད་ཀྱི་བསྔགས་པ་མི་བརྗོད་པ་དང་། བདེན་པ་རྣམས་ལ་ཡང་དག་པར་ཞུགས་པ་དང་། མང་དུ་ཐོས་པ་ཕུན་སུམ་ཚོགས་པ་དང་། གཉིད་རབ་ཏུ་སྤངས་པ་དང་། ཡང་དག་པའི་ཆོས་ཡོངས་སུ་ཚོལ་བ་ལ་རབ་ཏུ་བརྩོན་པ་དང་། སངས་རྒྱས་ལ་གུས་པ་དང་། བྱང་ཆུབ་ཏུ་སེམས་བསྐྱེད་པ་དང་། འཇིག་རྟེན་པའི་ལས་ཡོངས་སུ་སྤངས་པ་དང་། བསླབ་པའི་གནས་རྣམས་ལ་ཡང་དག་པར་བརྩོན་པ་དང་། ཆོས་ལ་སྲེད་པའི་ཕྱིར་གྲོགས་ཁྱད་པར་ཅན་ལ་རྟེན་པར་བྱེད་པ་དང་། དགེ་བའི་རྩ་བ་རྣམས་ཡོངས་སུ་ཚོལ་བ་ལ་སྐྱོ་བ་མེད་པ་དང་། རབ་ཏུ་འབྱུང་བ་ལ་ཤིན་ཏུ་མོས་པ་དང་། སངས་རྒྱས་ཀྱི་ཆོས་སྲུང་ཞིང་ཡོངས་སུ་འཛིན་པར་བྱེད་པ་དང་། སྡིག་པའི་ལས་མི་སློང་བ་དང་། བསྟན་པ་རྣམས་ལ་ཐེ་ཚོམ་མེད་པ་དང་། དཔེས་སྟོན་པ་ལ་རབ་ཏུ་མཁས་པ་དང་། གསང་བ་རྣམས་རྣམ་པར་ཕྱེ་ནས་སྟོན་པར་བྱེད་པ་དང་། བྱང་ཆུབ་ཆེན་པོ་ཡོངས་སུ་ཚོལ་བ་ལ་ངལ་བ་མེད་པ་དང་། མདོ་སྡེ་ཡང་དག་པར་བཟུང་བ་རྣམས་བརྗེད་པར་མི་བྱེད་པ་དང་། རང་གི་བསླབ་པ་མི་སྤོང་བ་དང་། ཕ་རོལ་གྱི་སྨྲ་བ་རྣམས་ཚར་གཅོད་པ་དང་། ངེས་པར་འབྱུང་བའི་ལམ་ཡོངས་སུ་ཚོལ་བ་དང་། སྤྱོད་པ་ཚད་མེད་པ་རྣམས་མངོན་པར་སྒྲུབ་པ་དང་། ཆོས་ཀྱི་ཡེ་ཤེས་དེ་དག་ལ་སེམས་ངེས་པར་གྱུར་པ་དང་། རྒྱུ་དང་འབྲས་བུ་གསལ་བར་མཐོང་ཞིང་འཁོར་བའི་རྒྱུན་མི་གཅོད་པ་དང་། སྲིད་པ་གསུམ་པོ་དག་ལ་ཆགས་པ་མེད་པ་དང་། མངོན་པའི་ང་རྒྱལ་སྤངས་པ་དང་། མངོན་པར་ཡིད་ཆེས་པ་དག་ལ་གཉེན་པོ་རྣམ་པར་གཞག་པ་དག་སྟོན་པར་བྱེད་པ་དང་། མ་འོངས་པའི་འབྲས་བུ་རྣམ་པར་སྨིན་པའི་བྱེ་བྲག་རྟོགས་པར་ཁོང་དུ་ཆུད་པ་དང་། སྔོན་གྱི་མཐའ་ཡོངས་སུ་ལེགས་པར་ཤེས་པ་དང་། གཞན་གྱི་དྲིང་ལ་མི་ལྟོས་བ་དང་། ཡོངས་སུ་སྤོང་བའི་སྤྱོད་པ་དག་ལ་བརྩོན་འགྲུས་ཀྱིས་གྲུབ་པར་བྱེད་པ་དང་། སངས་རྒྱས་ཀྱི་མཚན་དང་དཔེ་བྱད་ཀྱི་བཀོད་པ་དག་ཕུན་སུམ་ཚོགས་པར་བྱེད་པ་གང་ཡིན་པ་འདི་ནི་རྣམ་པ་བརྒྱད་ཅུ་ཞེས་བྱའོ། །</p>
<p>གཞན་ཡང་ཟླ་འོད་གཞོན་ནུ་ཆོས་བརྒྱད་ཅུ་པོ་འདི་དག་ནི་ཆོས་ལྔའི་ནང་དུ་འཇུག་པར་འགྱུར་རོ། །</p>
<p>ཆོས་ལྔ་གང་ཞེ་ན། འདི་ལྟ་སྟེ། འཁོར་བ་ཤེས་པ་དང་། མྱ་ངན་ལས་འདས་པ་ཤེས་པ་དང་། ཉོན་མོངས་པ་ཟད་པ་ཤེས་པ་དང་། མཆོག་ཏུ་གྱུར་པ་ཤེས་པ་དང་། བསོད་ནམས་ཀྱི་འབྲས་བུ་ཤེས་པ་གང་ཡིན་པའོ། །</p>
<p>གཞན་ཡང་ཟླ་འོད་གཞོན་ནུ་ཆོས་ལྔ་པོ་དེ་དག་ནི་ཆོས་གཉིས་ཀྱི་ནང་དུ་འཇུག་པར་འགྱུར་རོ། །</p>
<p>གཉིས་གང་ཞེ་ན། འདི་ལྟ་སྟེ། སེམས་ཡོངས་སུ་དག་པས་རབ་ཏུ་བརྒྱན་པ་དང་། གཟུགས་ཡོངས་སུ་དག་པས་རབ་ཏུ་བརྒྱན་པ་གང་ཡིན་པའོ། །</p>
<p>གཞན་ཡང་ཟླ་འོད་གཞོན་ནུ་ཆོས་གཉིས་པོ་དེ་དག་ནི་ཆོས་གཅིག་གི་ནང་དུ་འཇུག་པར་འགྱུར་རོ། །</p>
<p>གཅིག་གང་ཞེ་ན། འདི་ལྟ་སྟེ། དེ་བཞིན་གཤེགས་པ་རྣམས་ཀྱི་ཐོགས་པ་མི་མངའ་བའི་རྣམ་པར་གྲོལ་བ་མངོན་པར་གྲུབ་པ་གང་ཡིན་པའོ། །</p>
<p>གཞན་ཡང་ཟླ་འོད་གཞོན་ནུ་ཡང་ཆོས་རྣམ་པ་བརྒྱད་ཅུ་ཡོད་དེ། དེ་དག་གིས་དེ་བཞིན་གཤེགས་པ་རྣམས་ཀྱི་ཐོགས་པ་མི་མངའ་བའི་རྣམ་པར་གྲོལ་བ་ལེགས་པར་ཡོངས་སུ་རྫོགས་པར་བྱེད་པའོ། །</p>
<p>རྣམ་པ་བརྒྱད་ཅུ་གང་ཞེ་ན། འདི་ལྟ་སྟེ། སྦྱིན་པའི་ཚོགས་དང་། ཤེས་རབ་རྒྱ་ཆེན་པོར་གྱུར་པ་དང་། ཚུལ་ཁྲིམས་རྣམ་པར་དག་པ་ཡོངས་སུ་སྒྲུབ་པ་དང་། ཉོན་མོངས་པའི་གདུང་བ་དང་བྲལ་བ་དང་། ང་རྒྱལ་རབ་ཏུ་བཅོམ་པ་དང་། ཚིག་མཉེན་པ་དང་། དངོས་པོ་སྣ་ཚོགས་རབ་ཏུ་ཤེས་པ་དང་། དགེ་བའི་གྲོགས་པོ་ཡོངས་སུ་ཤེས་པ་དང་། ཐེག་པ་ཆེན་པོ་ལ་ཡང་དག་པར་གཞོལ་བ་དང་། བརྩོན་འགྲུས་ཀྱི་གོ་ཆ་བགོས་པ་དང་། སྤྱོད་ལམ་གྱིས་སེམས་ཅན་འདུལ་བ་དང་། ཉོན་མོངས་པར་ལྟུང་བ་རྣམས་ཀྱི་ཐེ་ཚོམ་རབ་ཏུ་གཅོད་པ་དང་། མི་དགེ་བ་རྣམས་ལ་སྨོད་ཅིང་ཆོས་དཀར་པོ་རྣམས་མངོན་པར་བསྒྲུབ་པ་དང་། མི་དགེ་བའི་གྲོགས་པོ་དང་མི་འགྲོགས་པ་དང་། དགེ་བའི་རྩ་བ་རྣམས་བསྐྱེད་པ་ལ་ཡོངས་སུ་སྐྱོབ་མེད་པ་དང་། བྱང་ཆུབ་ཏུ་སེམས་བསྐྱེད་པ་དང་། བརྩོན་འགྲུས་རབ་ཏུ་རྩོམ་པ་དང་། བདུད་ཀྱི་དངོས་པོ་རབ་ཏུ་རྟོགས་པ་དང་། བདེན་པ་རྣམས་མངོན་དུ་གྱུར་པ་དང་། ཡང་དག་པ་ཁོ་ནར་མཆོད་པ་བྱེད་པ་དང་། ཐེ་ཚོམ་ཡོངས་སུ་གཅོད་པ་དང་། སེམས་ཀྱིས་རྟག་ཏུ་སེམས་ཅན་ཡོངས་སུ་བཟླ་བར་སེམས་པ་དང་། སྲིད་པ་རྣམས་ལ་མངོན་པར་ཞེན་པ་མེད་པ་དང་། སེམས་རྒྱ་ཆེན་པོ་ཡོངས་སུ་བསྐྱེད་པ་དང་། སེམས་ཅན་མི་དགེ་བ་རྣམས་ལ་ཉེས་དམིགས་ཡང་དག་པར་སྟོན་པ་དང་། འདོད་ཆགས་དང་། ཞེ་སྡང་དང་། གཏི་མུག་རབ་ཏུ་སྤོང་བ་དང་། འདོད་པའི་ཕན་པ་ཡོངས་སུ་མི་ཚོལ་བ་དང་། སེམས་ཅན་ཡོངས་སུ་སྨིན་པར་བྱེད་པ་དང་། དེ་བཞིན་གཤེགས་པའི་མཆོད་རྟེན་འཆོས་པ་དང་། འཕགས་པ་རྣམས་ལ་གུས་པ་སྐྱེད་པ་དང་། ཐེག་པ་ཆེན་པོ་ལ་གནས་པ་དག་ལ་རྟེན་ཅིང་རིམ་གྲོ་བྱེད་པ་དང་། ཐེག་པ་དམན་པ་དག་གི་བསྔགས་པ་མི་བརྗོད་པ་དང་། ཉན་ཐོས་ཀྱི་ཐེག་པ་པ་དག་ཐག་རིང་དུ་སྤོང་བ་དང་། ཕྱིར་རྒོལ་བ་རྣམས་ཚར་གཅོད་པ་དང་། སངས་རྒྱས་བཅོམ་ལྡན་འདས་རྣམས་ལ་མཆོད་པ་རྒྱ་ཆེན་པོ་བཤམས་ནས་ཁྱད་པར་དུ་འཕགས་པའི་སེམས་ཀྱིས་དབུལ་བར་བྱེད་པ་དང་། ཐོགས་པ་མེད་པའི་ཡེ་ཤེས་ཐོབ་པ་དང་། སྤོབས་པ་ཕུན་སུམ་ཚོགས་པ་དང་། དཔེ་སྣ་ཚོགས་ཀྱིས་ཡང་དག་པའི་ཆོས་རབ་ཏུ་སྟོན་པར་བྱེད་པ་དང་། སྟོང་པའི་ངོ་བོ་ཉིད་དང་འགལ་བར་མི་བྱེད་པ་དང་། ཆོས་ཡོངས་སུ་ཚོལ་བ་ལ་ལེ་ལོ་མེད་པ་དང་། དོན་ཟབ་མོ་ཡང་དག་པར་སྟོན་པ་དང་། གཟུངས་ཆེན་པོ་དང་ལྡན་པ་དང་། ཆོས་ཡང་དག་པར་སྟོན་པར་བྱེད་ཀྱང་མངོན་པར་ཞེན་པ་མེད་པ་དང་། ཆོས་རྒྱ་ཆེར་སྤེལ་བར་བྱེད་པ་དང་། ཡོངས་སུ་འདྲེན་པ་ལ་ཆོག་ཤེས་པ་མེད་པ་དང་། སྤྱོད་པ་རྣམས་ཡོངས་སུ་རྫོགས་པ་དང་། གཟི་བྱིན་ཆེན་པོ་དང་ལྡན་པ་དང་། སྤོབས་པ་ཐོགས་པ་མེད་པ་དང་། མང་དུ་ཐོས་པ་ཕུན་སུམ་ཚོགས་པ་དང་། མི་དགེ་བ་རྣམས་ཀྱི་བསྔགས་པ་མི་རྗོད་པ་དང་། དགེ་བའི་ལས་ཡང་དག་པར་སྒྲུབ་པ་དང་། ཕུང་པོ་རྣམས་ཁོང་དུ་ཆུད་པ་དང་། ལྟ་བ་རྣམས་རབ་ཏུ་སྤངས་པ་དང་། རྒྱུའི་ངོ་བོ་ཉིད་རབ་ཏུ་རྟོགས་པ་དང་། སྤྱོད་ཡུལ་ལས་ཡང་དག་པར་འདས་པ་དང་། སྤྱོད་ཡུལ་མ་ཡིན་པ་ཡོངས་སུ་སྤངས་པ་དང་། ཡོངས་སུ་དང་བསྐྱེད་པ་དང་། ཡང་དག་པའི་ལམ་ལ་གནས་པ་དང་། ཐེག་པ་ཆེན་པོ་ལ་རབ་ཏུ་དགའ་བ་དང་། མཉམ་པ་ཉིད་དུ་ཡོངས་སུ་སྡུད་པར་བྱེད་པ་དང་། བདག་མེད་པ་ལ་མངོན་པར་མ་ཆགས་པ་དང་། འཁོར་བ་ལ་ཡོངས་སུ་སྐྱོ་བ་མེད་པ་དང་། མྱ་ངན་ལས་འདས་པ་ཡོངས་སུ་ཚོལ་བ་ལ་མོས་པ་དང་། འདོད་པ་ཆུང་བའི་ཕྱིར་དགོན་པ་ལ་གནས་པ་དང་། རྟག་ཏུ་བསོད་སྙོམས་སློང་ཞིང་ལེ་ལོ་མེད་པར་གྱུར་པ་དང་། ཇི་ཙམ་རྙེད་པ་དེ་ཉིད་ཀྱིས་ཆོག་པར་འཛིན་པ་དང་། ངོ་ཚ་མེད་པ་དང་། ཁྲེལ་མེད་པ་སྤངས་པ་དང་། སངས་རྒྱས་རྣམས་ལ་བསྙེན་པར་བྱེད་པ་དང་། དགེ་བའི་གྲོགས་པོ་དང་ལྷན་ཅིག་གནས་པ་དང་། བདག་གི་ཟླ་མ་ཡིན་པ་རྣམས་རབ་ཏུ་སྤོང་བ་དང་། སོ་སོའི་སྐྱེ་བོ་རྣམས་ལ་སྙིང་བརྩེ་བ་དང་། སེམས་ཅན་གྱི་སྤྱོད་པ་དང་འཐུན་པར་བྱེད་པ་དང་། སངས་རྒྱས་ལ་ཤིན་ཏུ་དང་བ་དང་། སྣོད་མ་ཡིན་པ་ཡོངས་སུ་སྤོང་བ་དང་། མི་འཐུན་པ་རྣམས་ལ་ཚིག་སྦྱིན་པར་མི་བྱེད་པ་དང་། གསོལ་བ་མི་འདེབས་པ་དག་ལ་ཡང་དག་པར་སྟོན་པར་མི་བྱེད་པ་དང་། གསོལ་བ་འདེབས་པ་ཞིག་འོངས་ན་ཅི་རིགས་པར་སྟོན་པར་བྱེད་པ་དང་། ཟས་ལ་སྙོམས་པར་གྱུར་པ་དང་། རྟག་ཏུ་གཏོང་ཞིང་མཉམ་པ་ཉིད་དུ་གཏོང་བ་དང་། སྒོ་ཆེན་པོ་ཕྱེ་ནས་གཏོང་བར་བྱེད་པ་གང་ཡིན་པ་དེ་དག་ནི་གཞོན་ནུ་ཆོས་རྣམ་པ་བརྒྱད་ཅུ་ཅེས་བྱ་སྟེ། འདི་དག་གིས་དེ་བཞིན་གཤེགས་པ་རྣམས་ཀྱི་ཐོགས་པ་མི་མངའ་བའི་རྣམ་པར་གྲོལ་བ་ཐོབ་པར་བྱེད་དོ། །</p>
<p>དེའི་ཚེ་ཟླ་འོད་གཞོན་ནུར་གྱུར་པས་ཆོས་དེ་ལྟ་བུ་ཐོས་པས་རབ་ཏུ་དགའ་བར་གྱུར་ནས་བཅོམ་ལྡན་འདས་ཀྱི་སྤྱན་སྔར་ཚིགས་སུ་བཅད་དེ་མངོན་པར་བསྟོད་པ། དེ་བཞིན་གཤེགས་པ་མིག་ཟད་མཐའ་མཁྱེན་པས། །</p>
<p>དེ་སླད་རྣམ་དག་ཡེ་ཤེས་སྟོན་མཛད་ལགས། །</p>
<p>རྣམ་དག་ཡེ་ཤེས་སྟོན་པར་མཛད་པས་ན། །</p>
<p>རྣམ་དག་འོད་ཟེར་ཕུན་སུམ་ཚོགས་པ་ལགས། །</p>
<p>དེ་བཞིན་གཤེགས་པས་མིག་བདག་མེད་མཁྱེན་པས། །</p>
<p>དེ་སླད་རྣམ་དག་དབྱངས་ནི་སྟོན་མཛད་ལགས། །</p>
<p>རྣམ་དག་དབྱངས་ནི་སྟོན་པར་མཛད་པས་ན། །</p>
<p>ཚངས་དབྱངས་མཚན་ཉིད་ཕུན་སུམ་ཚོགས་པ་ལགས། །</p>
<p>བཅོམ་ལྡན་སྔོན་ནི་སེམས་ཅན་ཕན་བཏགས་པས། །</p>
<p>དེ་སླད་རྣམ་དག་གསུང་ནི་རྫོགས་པ་ལགས། །</p>
<p>རྣམ་དག་གསུང་ནི་ཡོངས་སུ་རྫོགས་པས་ན། །</p>
<p>འཇིག་རྟེན་ཚད་མེད་རྣམས་ལ་ཕན་འདོགས་མཛད། །</p>
<p>དེ་བཞིན་གཤེགས་པས་མིག་ཉིད་སྟོང་མཁྱེན་པས། །</p>
<p>དེ་སླད་ཀུན་འཛིན་མཁྱེན་པ་རྫོགས་པ་ལགས། །</p>
<p>ཀུན་འཛིན་མཁྱེན་པ་ཡོངས་སུ་རྫོགས་པས་ན། །</p>
<p>དེ་བཞིན་གཤེགས་པའི་འོད་ཟེར་དཔག་མེད་སྟོན། །</p>
<p>དེ་བཞིན་གཤེགས་པས་མིག་གི་ཁྱད་པར་མཁྱེན། །</p>
<p>མིག་གི་ཁྱད་པར་དག་ཀྱང་མཐའ་མ་མཆིས། །</p>
<p>མཁྱེན་པའི་མིང་ནི་དཔག་ཏུ་མ་མཆིས་པས། །</p>
<p>དེ་བཞིན་གཤེགས་པའི་འོད་ཟེར་དཔག་མེད་སྟོན། །</p>
<p>སངས་རྒྱས་ཡི་གེ་ཁྱད་པར་སྒོ་མཁྱེན་པས། །</p>
<p>མིག་སྟོང་ཡི་གེ་བྲལ་བར་རབ་ཏུ་མཁྱེན། །</p>
<p>མིག་སྟོང་ཡི་གེ་བྲལ་བར་མཁྱེན་པས་ན། །</p>
<p>དེ་བཞིན་གཤེགས་པའི་འོད་ཟེར་དཔག་མེད་སྟོན། །</p>
<p>གང་ཞིག་མིག་ལ་བདག་མེད་རབ་སེམས་པ། །</p>
<p>སངས་རྒྱས་གསུང་ནི་བདེན་པ་ཉིད་དུ་རྟོགས། །</p>
<p>སངས་རྒྱས་གསུང་ནི་བདེན་པར་རྟོགས་པས་ན། །</p>
<p>དེ་བཞིན་གཤེགས་པའི་འོད་ཟེར་ངེས་པ་སྟོན། །</p>
<p>བཅོམ་ལྡན་རྫུ་འཕྲུལ་མཆོག་ནི་ཡོངས་རྫོགས་པས། །</p>
<p>མིག་གི་འཇིག་པ་དཔག་མེད་ཐུགས་སུ་ཆུད། །</p>
<p>མིག་གི་འཇིག་པ་རབ་ཏུ་མཁྱེན་པས་ན། །</p>
<p>འཇིག་རྟེན་ཐམས་ཅད་ལ་ནི་ཕན་འདོགས་མཛད། །</p>
<p>ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>མིག་གི་སྐྱེ་བ་དཔག་མེད་རབ་ཏུ་མཁྱེན། །</p>
<p>ཇི་ལྟར་བཅོམ་ལྡན་མིག་གི་སྐྱེ་མཁྱེན་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །དེ་བཞིན་རྣ་བ་སྣ་དང་ལྕེ་ལུས་ཡིད། །</p>
<p>གཟུགས་སྒྲ་དྲི་རོ་རེག་བྱ་དག་དང་ཆོས། །</p>
<p>འཇིག་རྟེན་སྐྱེ་དང་སྒྲ་དང་མིང་ལ་སོགས། །</p>
<p>ཐམས་ཅད་ལ་ཡང་དེ་བཞིན་རབ་ཏུ་མཁྱེན། །</p>
<p>ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>སྦྱིན་པའི་ཕ་རོལ་བྱོན་པ་ཕུན་སུམ་ཚོགས། །</p>
<p>ཇི་ལྟར་བཅོམ་ལྡན་སྦྱིན་པའི་ཕ་རོལ་བྱོན། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>ཚུལ་ཁྲིམས་རྣམ་དག་ཕ་རོལ་བྱོན་དང་ལྡན། །</p>
<p>ཇི་ལྟར་བཅོམ་ལྡན་ཚུལ་ཁྲིམས་ཕ་རོལ་བྱོན། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>བཟོད་པའི་ཕ་རོལ་བྱོན་པ་ཕུན་སུམ་ཚོགས། །</p>
<p>ཇི་ལྟར་བཅོམ་ལྡན་བཟོད་པའི་ཕ་རོལ་བྱོན། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>བརྩོན་འགྲུས་ཕ་རོལ་བྱོན་པ་ཕུན་སུམ་ཚོགས། །</p>
<p>ཇི་ལྟར་བཅོམ་ལྡན་བརྩོན་འགྲུས་ཕ་རོལ་བྱོན། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>བསམ་གཏན་ཕ་རོལ་བྱོན་པ་ཕུན་སུམ་ཚོགས། །</p>
<p>ཇི་ལྟར་བཅོམ་ལྡན་བསམ་གཏན་ཕ་རོལ་བྱོན། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>ཤེས་རབ་ཕ་རོལ་བྱོན་པ་ཕུན་སུམ་ཚོགས། །</p>
<p>ཇི་ལྟར་བཅོམ་ལྡན་ཤེས་རབ་ཕ་རོལ་བྱོན། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>ཆོས་སྐུའི་ཕ་རོལ་བྱོན་པ་ཕུན་སུམ་ཚོགས། །</p>
<p>ཇི་ལྟར་བཅོམ་ལྡན་ཆོས་སྐུའི་ཕ་རོལ་བྱོན། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>རྣམ་དག་གཟུགས་ནི་དཔག་མེད་ཕུན་སུམ་ཚོགས། །</p>
<p>ཇི་ལྟར་བཅོམ་ལྡན་རྣམ་དག་གཟུགས་ལྡན་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>རྣམ་དག་ཡིད་ནི་དཔག་མེད་ཕུན་སུམ་ཚོགས། །</p>
<p>ཇི་ལྟར་བཅོམ་ལྡན་རྣམ་དག་ཡིད་ལྡན་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>ཡོན་ཏན་མཆོག་ནི་དཔག་མེད་ཕུན་སུམ་ཚོགས། །</p>
<p>ཇི་ལྟར་བཅོམ་ལྡན་ཡོན་ཏན་མཆོག་ལྡན་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>གཟུགས་ཀྱི་མཚན་ནི་དཔག་མེད་ཕུན་སུམ་ཚོགས། །</p>
<p>ཇི་ལྟར་བཅོམ་ལྡན་གཟུགས་ཀྱི་མཚན་ལྡན་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>རྣམ་དག་སྒྲ་ནི་དཔག་མེད་ཕུན་སུམ་ཚོགས། །</p>
<p>ཇི་ལྟར་བཅོམ་ལྡན་རྣམ་དག་སྒྲ་ལྡན་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>རྫུ་འཕྲུལ་ཆེན་པོ་དཔག་མེད་ཕུན་སུམ་ཚོགས། །</p>
<p>ཇི་ལྟར་བཅོམ་ལྡན་རྫུ་འཕྲུལ་ཆེར་ལྡན་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>སེམས་ཅན་གདུལ་སླད་སྲིད་པ་གསུམ་ན་བཞུགས། །</p>
<p>ཇི་ལྟར་བཅོམ་ལྡན་སེམས་ཅན་གདུལ་མཛད་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>འཁོར་བའི་སྤྱོད་པ་དཔག་མེད་དག་ལས་འདས། །</p>
<p>ཇི་ལྟར་བཅོམ་ལྡན་འཁོར་བའི་སྤྱོད་འདས་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>འདོད་ཆགས་སྤྱོད་པ་དཔག་མེད་དག་ལས་འདས། །</p>
<p>ཇི་ལྟར་བཅོམ་ལྡན་འདོད་ཆགས་སྤྱོད་འདས་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>ཞེ་སྡང་སྤྱོད་པ་དཔག་མེད་དག་ལས་འདས། །</p>
<p>ཇི་ལྟར་བཅོམ་ལྡན་ཞེ་སྡང་སྤྱོད་འདས་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>གཏི་མུག་སྤྱོད་པ་དཔག་མེད་དག་ལས་འདས། །</p>
<p>ཇི་ལྟར་བཅོམ་ལྡན་གཏི་མུག་སྤྱོད་འདས་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>འདོད་ཆགས་ཞེ་སྡང་སྤྱོད་པ་དཔག་མེད་འདས། །</p>
<p>ཇི་ལྟར་བཅོམ་ལྡན་འདོད་སྡང་སྤྱོད་འདས་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>ཞེ་སྡང་གཏི་མུག་སྤྱོད་པ་དཔག་མེད་འདས། །</p>
<p>ཇི་ལྟར་བཅོམ་ལྡན་སྡང་རྨོངས་སྤྱོད་འདས་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>འདོད་ཆགས་གཏི་མུག་སྤྱོད་པ་དཔག་མེད་འདས། །</p>
<p>ཇི་ལྟར་བཅོམ་ལྡན་འདོད་རྨོངས་སྤྱོད་འདས་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །</p>
<p>ཆ་མཉམ་སྤྱོད་པ་དཔག་མེད་ཡང་དག་འདས། །</p>
<p>ཇི་ལྟར་བཅོམ་ལྡན་ཆ་མཉམ་སྤྱོད་འདས་པ། །</p>
<p>བདག་ཀྱང་རིང་པོར་མི་ཐོགས་དེ་བཞིན་ཤོག །འདྲེན་པ་འདོད་ཆགས་དག་ལས་ཡོངས་འདས་པས། །</p>
<p>འཇིག་རྟེན་ཀུན་ལ་ཤིན་ཏུ་ཕན་འདོགས་མཛད། །</p>
<p>ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །འདྲེན་པ་ཞེ་སྡང་དག་ལས་ཡོངས་འདས་པས། །</p>
<p>འཇིག་རྟེན་ཀུན་ལ་ཤིན་ཏུ་ཕན་འདོགས་མཛད། །</p>
<p>ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །འདྲེན་པ་གཏི་མུག་སྤྱོད་ལས་ཡོངས་འདས་པས། །</p>
<p>འཇིག་རྟེན་ཀུན་ལ་ཤིན་དུ་ཕན་འདོགས་མཛད། །</p>
<p>ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །འདྲེན་པ་འདོད་ཆགས་ཞེ་སྡང་སྤྱོད་འདས་པས། །</p>
<p>འཇིག་རྟེན་ཀུན་ལ་ཤིན་ཏུ་ཕན་འདོགས་མཛད། །</p>
<p>ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །འདྲེན་པ་ཞེ་སྡང་གཏི་མུག་སྤྱོད་འདས་པས། །</p>
<p>འཇིག་རྟེན་ཀུན་ལས་ཤིན་ཏུ་ཕན་འདོགས་མཛད། །</p>
<p>ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །འདྲེན་པ་འདོད་ཆགས་གཏི་མུག་སྤྱོད་འདས་པས། །</p>
<p>འཇིག་རྟེན་ཀུན་ལས་ཤིན་ཏུ་ཕན་འདོགས་མཛད། །</p>
<p>ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །འདྲེན་པ་ཆགས་སྡང་གཏི་མུག་སྤྱོད་འདས་པས། །</p>
<p>འཇིག་རྟེན་ཀུན་ལས་ཤིན་ཏུ་ཕན་འདོགས་མཛད། །</p>
<p>ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>ལྷ་ཚོགས་མང་པོ་ཐམས་ཅད་འདུལ་བར་མཛད། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>ལྷ་མི་ཁ་ལོ་སྒྱུར་བའི་སྟོན་པར་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>ཀླུ་ཚོགས་མང་པོ་ཐམས་ཅད་འདུལ་བར་མཛད། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>ལྷ་མི་ཁ་ལོ་སྒྱུར་བའི་སྟོན་པར་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>གནོད་སྦྱིན་མང་པོ་ཐམས་ཅད་འདུལ་བར་མཛད། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>ལྷ་མི་ཁ་ལོ་སྒྱུར་བའི་སྟོན་པར་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>དྲི་ཟ་ཐམས་ཅད་རབ་ཏུ་འདུལ་མཛད་ཅིང་། །</p>
<p>དེ་བཞིན་གྲུལ་བུམ་དཔག་ཏུ་མ་མཆིས་པ། །</p>
<p>འཁོར་བཅས་ཇི་སྙེད་རབ་ཏུ་འདུལ་བར་མཛད། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>ལྷ་མི་ཁ་ལོ་སྒྱུར་བའི་སྟོན་པར་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>ཆོས་རྣམས་ཡང་དག་དོན་ནི་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>ཡང་དག་དེ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པ་སྡུག་བསྔལ་ཟད་མཐའ་མཁྱེན། །</p>
<p>སྐྱེ་དགུ་ཐམས་ཅད་ལ་ནི་ཕན་འདོགས་མཛད། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>སྡུག་བསྔལ་ཟད་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པས་རྒྱུ་ཟད་མཐའ་མཁྱེན་པས། །</p>
<p>སྐྱེ་དགུ་ཐམས་ཅད་ལ་ནི་ཕན་འདོགས་མཛད། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>རྒྱུ་ཟད་དེ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>འཇིག་རྟེན་སྤྱོད་པ་དག་ནི་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་སྤྱོད་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>འཇིག་རྟེན་གནས་དང་གནས་མེད་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>འཇིག་རྟེན་ལས་དང་འབྲས་བུ་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>འཇིག་རྟེན་རང་བཞིན་སྣ་ཚོགས་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>ཐམས་ཅད་ཀུན་དུ་འགྲོ་བའི་སྤྱོད་པ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>འཇིག་རྟེན་མོས་པ་སྣ་ཚོགས་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>དབང་པོ་རྣམས་ཀྱི་རང་བཞིན་ཐམས་ཅད་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>བསམ་གཏན་སྤྱོད་པ་དག་ནི་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>རྣམ་པར་ཐར་པའི་སྤྱོད་པ་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>ཆ་མཉམ་སྤྱོད་པ་དག་ནི་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>སྙོམས་འཇུག་སྤྱོད་པ་དག་ནི་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་འཁོར་བ་རབ་མཁྱེན་པས། །</p>
<p>འཁོར་བ་ཉོན་མོངས་རྒྱུ་ལས་སྐྱེས་པར་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པས་ཐམས་ཅད་རབ་མཁྱེན་པས། །</p>
<p>འཇིག་རྟེན་ཕན་འདོགས་དཔེ་ཟླ་ཡོང་མ་མཆིས། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པས་ཏིང་འཛིན་རབ་གནས་པས། །</p>
<p>ཁྱད་པར་ཐབས་ཀྱི་ཡེ་ཤེས་སྐྱེད་པར་མཛད། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>སྔོན་གྱི་གནས་ཀྱི་སྤྱོད་པ་དཔག་མེད་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>འཆི་འཕོ་སྐྱེ་བ་དཔག་མེད་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>ཉོན་མོངས་ཟད་པ་ཐམས་ཅད་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>བླ་མེད་བྱང་ཆུབ་ཡང་དག་མངོན་སངས་རྒྱས། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>ཉོན་མོངས་བག་ཆགས་དག་ནི་རབ་ཏུ་སྤངས། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>འཁོར་བ་ངེས་འབྱུང་ཆོས་ནི་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པས་ཆོས་དོན་རབ་མཁྱེན་པས། །</p>
<p>སེམས་ཅན་དཔག་མེད་རྣམས་ནི་གོ་བར་མཛད། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པས་ཆོས་ཉིད་སྒྱུ་མ་དང་། །</p>
<p>རྨི་ལམ་སྨིག་རྒྱུ་ལྟ་བུར་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པས་འཇིག་རྟེན་ཐམས་ཅད་ཀྱི། །</p>
<p>ཡི་གེ་དག་དང་བརྗོད་པ་རབ་ཏུ་མཁྱེན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་སྤོབས་པ་མཆོག་ལྡན་པས། །</p>
<p>དམ་ཆོས་ཟབ་མོ་དག་ནི་སྟོན་པར་མཛད། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་སྐུ་གསུང་ཐུགས་དུལ་པས། །</p>
<p>ཐམས་ཅད་ཡེ་ཤེས་རྗེས་སུ་འབྲང་བར་མཛད། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པས་དུས་གསུམ་རབ་མཁྱེན་པས། །</p>
<p>འཛིན་དང་ཆགས་པ་མི་མངའ་ཐོགས་མི་མངའ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པས་ཚུལ་ཁྲིམས་ཏིང་འཛིན་དང་། །</p>
<p>ཤེས་རབ་བསྒྲུབས་པས་དེ་ལས་ལྡོག་མི་འགྱུར། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>ཁམས་གསུམ་ཐུགས་རྗེ་ཆེན་པོའི་གཙོར་གྱུར་ཅིག །དེ་བཞིན་གཤེགས་པས་རྣམ་གྲོལ་རབ་བསྒྲུབས་པས། །</p>
<p>རྣམ་གྲོལ་མཁྱེན་དང་གཟིགས་པ་ལྡོག་མི་མངའ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>ཁམས་གསུམ་ཐུགས་རྗེ་ཆེན་པོའི་གཙོར་གྱུར་ཅིག །དེ་བཞིན་གཤེགས་པས་ཞི་གནས་ལྷག་མཐོང་བསྒྲུབས། །</p>
<p>ལྷ་མི་འཇིག་རྟེན་དག་ན་མཚུངས་མ་མཆིས། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>ཁམས་གསུམ་ཐུགས་རྗེ་ཆེན་པོའི་གཙོར་གྱུར་ཅིག །དེ་བཞིན་གཤེགས་པ་མཁྱེན་པ་མཆོག་ལྡན་པས། །</p>
<p>འཇིག་རྟེན་ཆོས་རྣམས་ལ་ནི་ཞེན་མི་མངའ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>ཁམས་གསུམ་ཐུགས་རྗེ་ཆེན་པོའི་གཙོར་གྱུར་ཅིག །དེ་བཞིན་གཤེགས་པས་འཇིག་རྟེན་མཁྱེན་ལྡན་པས། །</p>
<p>འགྲོ་བ་སྣ་ཚོགས་དག་ནི་གསལ་བར་གཟིགས། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འགྲོ་བ་དེ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པ་སྐྱེ་ཟད་མཐའ་མཁྱེན་པས། །</p>
<p>དེ་སླད་དེ་ལ་རྨོངས་པ་ཡོང་མི་མངའ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>སྐྱེ་ཟད་ཉིད་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པས་རབ་ཞི་མཐའ་མཁྱེན་པས། །</p>
<p>དེ་སླད་དེ་ལ་རྨོངས་པ་ཡོང་མི་མངའ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>རབ་ཞི་དེ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པ་འཁོར་བའི་མཐའ་མཁྱེན་པས། །</p>
<p>དེ་སླད་དེ་ལ་རྨོངས་པ་ཡོང་མི་མངའ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>འཁོར་བ་དེ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པས་སྔོན་དང་ཕྱི་མཐའ་མཁྱེན། །</p>
<p>དེ་སླད་སློབ་དཔོན་མ་མཆིས་མཁྱེན་དང་ལྡན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>སྔ་ཕྱིའི་མཐའ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པས་སྐྱོན་ཟློག་མཐའ་རབ་མཁྱེན། །</p>
<p>དེ་སླད་སློབ་དཔོན་མ་མཆིས་མཁྱེན་དང་ལྡན། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>སྐྱོན་ཟློག་དེ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པས་སྔོན་དང་ཕྱི་མཐའ་མཁྱེན། །</p>
<p>མིག་གི་རྟག་ཆད་དག་ལ་འཛིན་མི་མངའ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>སྔ་ཕྱི་མཐའ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པས་སྐྱེ་ཟད་མཐའ་མཁྱེན་པས། །</p>
<p>མིག་གི་རྟག་ཆད་དག་ལ་འཛིན་མི་མངའ། །</p>
<p>བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །</p>
<p>སྐྱེ་ཟད་ཉིད་ལ་ཐེ་ཚོམ་མ་མཆིས་ཤོག །གང་ཞིག་སྔོན་དང་ཕྱི་མཐའ་མ་རྟོགས་པས། །</p>
<p>དེས་ནི་འདོད་པ་དག་ལ་ཞེན་པ་སྐྱེད། །</p>
<p>དེ་བཞིན་གཤེགས་པས་དེ་ནི་རབ་མཁྱེན་པས། །</p>
<p>དེ་སླད་འདོད་པ་དག་ལ་ཞེན་མི་མངའ། །</p>
<p>གང་ཞིག་ཡོད་མེད་མཐའ་ནི་མ་རྟོགས་པ། །</p>
<p>དེས་ནི་འདོད་པ་དག་ལ་ཞེན་པ་སྐྱེད། །</p>
<p>དེ་བཞིན་གཤེགས་པས་དེ་ནི་རབ་མཁྱེན་པས། །</p>
<p>དེ་སླད་འདོད་པ་དག་ལ་ཞེན་མི་མངའ། །</p>
<p>གང་ཞིག་ཟད་དང་མི་ཟད་མ་རྟོགས་པ། །</p>
<p>དེས་ནི་འདོད་པ་དག་ལ་ཞེན་པ་སྐྱེད། །</p>
<p>དེ་བཞིན་གཤེགས་པས་དེ་ནི་རབ་མཁྱེན་པས། །</p>
<p>དེ་སླད་འདོད་པ་དག་ལ་ཞེན་མི་མངའ། །</p>
<p>གང་ཞིག་འཇུག་དང་མི་འཇུག་མ་རྟོགས་པ། །</p>
<p>དེས་ནི་འདོད་པ་དག་ལ་ཞེན་པ་སྐྱེད། །</p>
<p>དེ་བཞིན་གཤེགས་པས་དེ་ནི་རབ་མཁྱེན་པས། །</p>
<p>དེ་སླད་འདོད་པ་དག་ལ་ཞེན་མི་མངའ། །</p>
<p>ཞེ་སྡང་གཏི་མུག་ཁོང་ཁྲོ་འཆབ་པ་དང་། །</p>
<p>གཡོ་སྒྱུ་ཕྲག་དོག་ང་རྒྱལ་ཁེངས་པ་དང་། །</p>
<p>སྦྱིན་དང་ཚུལ་ཁྲིམས་བཟོད་དང་བརྩོན་འགྲུས་དང་། །</p>
<p>བསམ་གཏན་ཤེས་རབ་དག་ཀྱང་དེ་བཞིན་ནོ། །</p>
<p>དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པའི་སེམས་ཀྱི་རྟོག་པ་ཐུགས་ཀྱིས་མཁྱེན་ནས་འཛུམ་པ་མཛད་དེ། འོད་ཟེར་གསེར་གྱི་ཁ་དོག་ལྟ་བུ་རབ་ཏུ་བཀྱེའོ། །</p>
<p>འོད་ཟེར་དེས་ཀྱང་སངས་རྒྱས་ཀྱི་ཞིང་ཚད་མེད་དཔག་ཏུ་མེད་པ་རྣམས་སྣང་བར་བྱས་ཏེ། འཇིག་རྟེན་གྱི་ཁམས་དེ་དག་ཏུ་ཕན་པ་དག་བྱས་ནས། བཅོམ་ལྡན་འདས་ལ་ལན་གསུམ་བསྐོར་བ་བྱས་ཏེ། དེ་བཞིན་གཤེགས་པའི་གཙུག་ཏོར་ཉིད་དུ་ཐིམ་པར་གྱུར་ཏོ། །</p>
<p>དེ་ནས་དེའི་ཚེ་བྱང་ཆུབ་སེམས་དཔའ་བྱམས་པ་འདུག་པའི་སྟན་ལས་ལངས་ནས། །</p>
<p>བླ་གོས་ཕྲག་པ་གཅིག་ཏུ་གཟར་ཏེ། པུས་མོ་གཡས་པའི་ལྷ་ང་ས་ལ་བཙུགས་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ། གུས་པས་ཐལ་མོ་སྦྱར་ནས། ཚིགས་སུ་བཅད་པ་འདི་དག་གིས་མངོན་པར་བསྟོད་དེ། བཅོམ་ལྡན་འདས་ལ་ཞུ་བ་ཞུས་པ། འབྲུག་དང་སེང་གེའི་སྒྲ་སྒྲོགས་ཤིང་། །</p>
<p>ཀ་ལ་པིང་ཀའི་སྒྲ་ཕྱུང་བས། །</p>
<p>ཆོས་རྔ་ཆེན་པོའི་སྒྲ་འབྱིན་པ། །</p>
<p>ཅི་ཡི་སླད་དུ་འཛུམ་པ་མཛད། །</p>
<p>ཉི་མ་སྟོང་བས་ཁྱད་པར་འཕགས། །</p>
<p>རྣམ་པར་སྒྲ་རབ་དག་དང་ལྡན། །</p>
<p>ཡོན་ཏན་ངོ་མཚར་རབ་མངའ་བ། །</p>
<p>ཅི་སླད་འོད་ཟེར་བཀྱེ་བ་མཛད། །</p>
<p>སྦྱིན་དང་ཚུལ་ཁྲིམས་བཟོད་བརྩོན་འགྲུས། །</p>
<p>བསམ་གཏན་ཤེས་རབ་རབ་བརྒྱན་པས། །</p>
<p>ཐམས་ཅད་དག་ནི་ཡོངས་རྫོགས་པས། །</p>
<p>ཅི་སླད་འོད་ཟེར་བཀྱེ་བ་མཛད། །</p>
<p>དེ་བཞིན་གཤེགས་པ་དབྱངས་མཉེན་པས། །</p>
<p>ངག་རྩུབ་རྣམས་ནི་རྟག་ཏུ་སྤངས། །</p>
<p>སེམས་ཅན་ནད་ནི་ལེགས་གསོ་བ། །</p>
<p>ཅི་སླད་འོད་ཟེར་བཀྱེ་བ་མཛད། །</p>
<p>ཐུགས་རྗེ་ཆེན་པོ་རྐང་གཉིས་གཙོ། །</p>
<p>མིག་ནི་རྟག་ཏུ་སྟོང་དབེན་མཁྱེན། །</p>
<p>རྣམ་དག་ཚངས་པའི་དབྱངས་མངའ་བས། །</p>
<p>སེམས་ཅན་རྣམས་ལ་ཆོས་སྟོན་མཛད། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>སྒྲ་དང་མིང་ལ་སོགས་པ་ནས། །</p>
<p>ཀུན་འབྱུང་འགོག་པ་ལམ་དག་དང་། །</p>
<p>ཡེ་ཤེས་བཟོད་པའི་བར་དེ་བཞིན། །</p>
<p>ཐུགས་རྗེ་ཆེན་པོ་རྐང་གཉིས་གཙོ། །</p>
<p>མིག་ཟད་སྐྱེ་བའི་མཐའ་དག་དང་། །</p>
<p>རབ་ཞི་དག་ནི་འཁོར་བ་དག །ཐམས་ཅད་སྟོང་དབེན་ཉིད་དུ་མཁྱེན། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>གཟུགས་སྒྲ་དྲི་རོ་རེག་བྱ་ནས། །</p>
<p>སྒྲ་དང་མིང་ལ་སོགས་པའི་བར། །</p>
<p>ཐམས་ཅད་ཀྱང་ནི་དེ་བཞིན་ནོ། །</p>
<p>གཞན་ཡང་རྟེན་ཅིང་འབྲེལ་འབྱུང་ཆོས། །</p>
<p>ཆད་དང་རྟག་པ་ཡོངས་བྲལ་ནས། །</p>
<p>བདག་དང་གཞན་གྱིས་བྱས་མིན་པས། །</p>
<p>རྐྱེན་བབ་ལས་བྱུང་ཉིད་དུ་གསུང་། །</p>
<p>རེས་འགའ་རྣམ་གྲངས་སྣ་ཚོགས་ཀྱིས། །</p>
<p>སྡུག་བསྔལ་གཞི་ནི་སྟོན་པར་མཛད། །</p>
<p>རེས་འགའ་དོན་ནི་སྣ་ཚོགས་ཀྱིས། །</p>
<p>སངས་རྒྱས་འོད་ཟེར་བསྔགས་པར་མཛད། །</p>
<p>རེས་འགའ་ཚིག་ནི་ཚད་མེད་ཀྱིས། །</p>
<p>རབ་དབེན་ཆོས་ནི་སྟོན་མཛད་ཅིང་། །</p>
<p>གང་ཟག་སྲོག་དང་བདག་མེད་དང་། །</p>
<p>སེམས་ཅན་མེད་པ་ཉིད་དུ་སྟོན། །</p>
<p>འདས་པའི་སངས་རྒྱས་ཚད་མེད་ཀྱང་། །</p>
<p>བསམ་གྱིས་མི་ཁྱབ་པ་དག་གི། །</p>
<p>ཚིགས་སུ་བཅད་པ་བརྒྱ་སྟོང་གིས། །</p>
<p>དེ་འདྲའི་ཆོས་ནི་སྟོན་པར་མཛད། །</p>
<p>དེ་བཞིན་གཤེགས་པས་ཡོན་ཏན་ཆོས། །</p>
<p>ཡང་དག་ཉིད་ནི་སྟོན་མཛད་ཀྱང་། །</p>
<p>རྗོད་དང་བརྗོད་བྱ་མི་མངའ་བས། །</p>
<p>བརྗོད་མཛད་ཆོས་ཀྱང་ཡོང་མི་མངའ། །</p>
<p>བཅོམ་ལྡན་ཡང་དག་ཆོས་གསུང་ཞིང་། །</p>
<p>སྐྱེ་དགུ་རྣམས་ནི་གོ་མཛད་པས། །</p>
<p>ལྷ་རྣམས་དང་ནི་གནོད་སྦྱིན་དག །གང་ཐོས་དེ་དག་རྟོགས་པར་འགྱུར། །</p>
<p>ལྷ་མ་ཡིན་ནི་ཐམས་ཅད་ཀྱང་། །</p>
<p>མོས་པ་དག་ནི་རྣམ་པར་དག །མི་ནི་མང་པོ་ཚད་མེད་ཀྱང་། །</p>
<p>ཐེ་ཚོམ་དྲ་བ་ཆད་པར་གྱུར། །</p>
<p>འདོད་ཆགས་རང་བཞིན་རབ་ཏུ་རྟོགས། །</p>
<p>ཞེ་སྡང་གཏི་མུག་རྣམ་པར་བཤིག །སྲེད་དང་ང་རྒྱལ་མ་རིག་དང་། །</p>
<p>གཡོ་སྒྱུ་ཕྲག་དོག་སྤྲོས་པ་ནས། །</p>
<p>སྡུག་བསྔལ་ཕུང་པོ་ལ་སོགས་པར། །</p>
<p>ཐམས་ཅད་ཀྱང་ནི་ཡོངས་སུ་སྤངས། །</p>
<p>འདི་ལ་སོགས་པའི་ཚིག་གི་དོན། །</p>
<p>མཐར་ནི་ཀུན་ཀྱང་རྣམ་པར་དག །དེ་བཞིན་གཤེགས་པས་ཆོས་གཅིག་ལ། །</p>
<p>སྣ་ཚོགས་མིང་ནི་རབ་མཁྱེན་པས། །</p>
<p>གྲངས་ནི་བརྒྱ་སྟོང་མང་པོ་རྣམས། །</p>
<p>བསམ་གྱིས་མི་ཁྱབ་རབ་ཏུ་སྟོན། །</p>
<p>སངས་རྒྱས་ཚད་མེད་མང་པོ་ལས། །</p>
<p>དེ་འདྲའི་ཆོས་ནི་ལེགས་བསླབས་པས། །</p>
<p>ཆོས་ཀྱི་དངོས་པོ་གཅིག་ལ་ཡང་། །</p>
<p>བརྗོད་པ་ཐུག་པ་མེད་པ་སྟོན། །</p>
<p>དེ་བཞིན་གཤེགས་པས་ཆོས་རྣམས་ཀྱི། །</p>
<p>རྣམ་གྲངས་སྣ་ཚོགས་རབ་མཁྱེན་པས། །</p>
<p>མིང་ཚིག་དང་པོ་བར་མ་དང་། །</p>
<p>ཐ་མ་རྣམ་འབྱེད་རབ་ཏུ་མཁྱེན། །</p>
<p>ཐ་དད་ཚིག་ནི་སྣ་ཚོགས་དག །ཐམས་ཅད་རབ་ཏུ་བསླབས་པས་ན། །</p>
<p>དོན་མཆོག་དག་ནི་གྱ་ནོམ་པ། །</p>
<p>སྟོན་པ་དག་ནི་རབ་ཏུ་མཁྱེན། །</p>
<p>དེ་འདྲའི་དབྱངས་ནི་རྣམ་དག་པ། །</p>
<p>རྒྱུ་རྐྱེན་ཚོགས་པ་ལས་བྱུང་བས། །</p>
<p>ལྕེ་འབའ་ཞིག་ལ་རྟེན་པ་ནས། །</p>
<p>ལུས་སེམས་བར་ལ་རྟེན་པའང་མིན། །</p>
<p>ས་ནི་རྣམ་པ་དྲུག་ཏུ་གཡོས། །</p>
<p>ཕྱོགས་བཅུའི་འཁོར་ནི་ཡོངས་འདུས་ནས། །</p>
<p>ཐལ་སྦྱར་བཅོམ་ལྡན་ཞལ་ལྟ་ན། །</p>
<p>ཐེ་ཚོམ་དག་ནི་བསལ་དུ་གསོལ། །</p>
<p>དེ་བཞིན་གཤེགས་པས་མིག་ཟད་དང་། །</p>
<p>སྐྱེ་མཐའ་དག་ནི་རང་བཞིན་གྱིས། །</p>
<p>རྟག་ཏུ་སྟོང་ཞིང་དབེན་པ་དང་། །</p>
<p>འགྲོ་འོང་མེད་པར་རབ་ཏུ་མཁྱེན། །</p>
<p>བཞུགས་དང་གནས་ནི་མི་མངའ་བས། །</p>
<p>ཡང་དག་མཐའ་ལ་རབ་ཏུ་བཞུགས། །</p>
<p>བཅོམ་ལྡན་སྤྱན་ནི་ཐོགས་མི་མངའ། །</p>
<p>དེ་སླད་དེང་བདག་ཞུ་བ་ལགས། །</p>
<p>དེ་བཞིན་གཤེགས་པས་མིག་ཉིད་ཀྱི། །</p>
<p>སྔོན་དང་ཕྱི་མའི་མཐའ་དག་དང་། །</p>
<p>ཟད་དང་མ་ཟད་འཁོར་བ་ནི། །</p>
<p>རང་བཞིན་སྟོང་དབེན་རབ་མཁྱེན་པས། །</p>
<p>ཆོས་ཀྱི་དོན་རྣམས་རབ་ཕྱེ་ནས། །</p>
<p>འཇིག་རྟེན་རྣམས་ནི་དགའ་བར་མཛད། །</p>
<p>ཐུབ་པ་དབྱངས་སྙན་རབ་མངའ་བས། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་སྔོན་དང་ཕྱི་མཐའ་དང་། །</p>
<p>མིག་ཉིད་སྟོང་དབེན་རབ་མཁྱེན་ཅིང་། །</p>
<p>རྣམ་རྟོག་ཚིག་དང་བྲལ་ལགས་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་མིག་ནི་དཔག་མེད་དང་། །</p>
<p>བརྗོད་པ་སྣ་ཚོགས་རང་བཞིན་གྱིས། །</p>
<p>རྟག་ཏུ་སྟོང་དབེན་མཁྱེན་ལགས་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་ཟད་དང་སྐྱེ་མཐའ་དང་། །</p>
<p>མིག་ཉིད་སྟོང་དབེན་རབ་མཁྱེན་ཅིང་། །</p>
<p>ཉོན་མོངས་རྣམས་ནི་ཡོངས་སྤངས་པས། །</p>
<p>སངས་རྒྱས་བྱང་ཆུབ་མཁྱེན་པ་བརྙེས། །</p>
<p>གྲགས་པ་མཆོག་ནི་ཕུན་སུམ་ཚོགས། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་ཡུན་རིང་བསྒོམ་བསླབས་པས། །</p>
<p>བསམ་གྱིས་མི་ཁྱབ་སྟོན་པར་མཛད། །</p>
<p>མིག་ཉིད་སྟོང་པ་ཉིད་དུ་མཁྱེན། །</p>
<p>དྲི་བྲལ་རྟག་ཏུ་རྣམ་པར་དག །སེམས་ཀྱི་སྤྱོད་པ་ཚད་མེད་རྣམས། །</p>
<p>དགོངས་པ་གཅིག་གིས་ཐམས་ཅད་མཁྱེན། །</p>
<p>འོད་ཟེར་འཇིག་རྟེན་སྣང་མཛད་པ། །</p>
<p>འདི་ནི་གང་གི་སྔ་རྟགས་ལགས། །</p>
<p>དྲང་སྲོང་ཆེན་པོ་མངོན་སངས་རྒྱས། །</p>
<p>རྐང་གཉིས་གཙོ་བོ་ཁྱད་པར་འཕགས། །</p>
<p>ཉོན་མོངས་དག་ནི་རབ་བསལ་བས། །</p>
<p>ཐུགས་ནི་རྟག་ཏུ་ཞི་ཞིང་དབེན། །</p>
<p>དེ་བཞིན་གཤེགས་པ་མཁྱེན་མཆོག་གིས། །</p>
<p>མིག་ཟད་མཐའ་ནི་རབ་ཏུ་རྟོགས། །</p>
<p>རྒྱུ་དང་རྐྱེན་ནི་གང་གི་སླད། །</p>
<p>དེང་འདིར་འཛུམ་པ་སྟོན་པར་མཛད། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>ཡུལ་དྲུག་དང་ནི་འབྱུང་ཆེན་བཞི། །</p>
<p>སྒྲ་དང་མིང་ལ་སོགས་པའི་བར། །</p>
<p>ཐམས་ཅད་ཀྱང་ནི་དེ་བཞིན་ནོ། །</p>
<p>བཅོམ་ལྡན་མིག་ལ་བདག་མེད་མཁྱེན། །</p>
<p>རྣ་བ་མི་རྟག་ཉིད་དུ་རྟོགས། །</p>
<p>སྣ་ཉིད་སྟོང་པར་རབ་མཁྱེན་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་ལྕེ་ལ་བདག་མེད་མཁྱེན། །</p>
<p>ལུས་ཀྱང་མི་རྟག་ཉིད་དུ་རྟོགས། །</p>
<p>སེམས་ཡིད་སྟོང་པར་རབ་མཁྱེན་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་གཟུགས་ལ་བདག་མེད་མཁྱེན། །</p>
<p>སྒྲ་ཡང་མི་རྟག་ཉིད་དུ་རྟོག །དྲི་ཉིད་སྟོང་པར་རབ་མཁྱེན་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་རོ་ལ་བདག་མེད་མཁྱེན། །</p>
<p>རེག་བྱ་མི་རྟག་ཉིད་དུ་རྟོགས། །</p>
<p>ཆོས་ཉིད་སྟོང་པར་རབ་མཁྱེན་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་ས་ལ་བདག་མེད་མཁྱེན། །</p>
<p>ཆུ་ཡང་མི་རྟག་ཉིད་དུ་རྟོགས། །</p>
<p>མེ་ཉིད་སྟོང་པར་རབ་མཁྱེན་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་རླུང་ལ་བདག་མེད་མཁྱེན། །</p>
<p>ངོ་བོ་མི་རྟག་ཉིད་དུ་རྟོགས། །</p>
<p>དངོས་ཉིད་སྟོང་པར་རབ་མཁྱེན་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་འཇིག་རྟེན་བདག་མེད་མཁྱེན། །</p>
<p>སྡུག་བསྔལ་མི་རྟག་ཉིད་དུ་རྟོགས། །</p>
<p>ཕུང་པོ་སྟོང་པར་རབ་མཁྱེན་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་ཁམས་ལ་བདག་མེད་མཁྱེན། །</p>
<p>འཇིག་རྟེན་མི་རྟག་ཉིད་དུ་རྟོགས། །</p>
<p>སྐྱེ་ཉིད་སྟོང་པར་རབ་མཁྱེན་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་སྒྲ་ལ་བདག་མེད་མཁྱེན། །</p>
<p>མིང་ཡང་མི་རྟག་ཉིད་དུ་རྟོགས། །</p>
<p>ལམ་ཉིད་སྟོང་པར་རབ་མཁྱེན་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་ཡེ་ཤེས་བདག་མེད་མཁྱེན། །</p>
<p>རབ་དབེན་མི་རྟག་ཉིད་དུ་རྟོགས། །</p>
<p>སེམས་ཅན་སྟོང་པར་རབ་མཁྱེན་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>བཅོམ་ལྡན་རང་བཞིན་རང་བཞིན་མེད། །</p>
<p>བདག་དང་བདག་མེད་པ་ཡང་མཁྱེན། །</p>
<p>མོས་པ་སྟོང་པར་རབ་མཁྱེན་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>འཁོར་བ་བདག་མེད་ཉིད་དུ་གཟིགས། །</p>
<p>རྟག་དང་མི་རྟག་པ་ཡང་མཁྱེན། །</p>
<p>མྱ་ངན་འདས་པ་སྟོང་མཁྱེན་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>དེ་བཞིན་གཤེགས་པ་ཐུགས་རྣམ་གྲོལ། །</p>
<p>གྲགས་པ་ཁམས་གསུམ་ཀུན་དུ་གང་། །</p>
<p>བརྒྱ་བྱིན་མི་ཡི་དབང་པོ་དང་། །</p>
<p>ཀླུ་རྣམས་ལ་སོགས་ཀུན་གྱིས་མཆོད། །</p>
<p>དེ་བཞིན་གཤེགས་པས་མིག་ཟད་དང་། །</p>
<p>སྐྱེ་མཐའ་རབ་དབེན་མཁྱེན་ལགས་ན། །</p>
<p>ཅི་སླད་འཛུམ་པ་སྟོན་པར་མཛད། །</p>
<p>སངས་རྒྱས་སྲས་ནི་ཚད་མེད་པ། །</p>
<p>འཁོར་འདིར་ཐམས་ཅད་རབ་ཏུ་འདུས། །</p>
<p>སངས་རྒྱས་གསུང་ལས་སྐྱེས་པ་དང་། །</p>
<p>ཆོས་ལས་སྤྲུལ་ཏེ་གང་བྱུང་བ། །</p>
<p>ཐམས་ཅད་བཅོམ་ལྡན་སྤྱན་སྔར་མཆིས། །</p>
<p>གུས་པས་ཐལ་མོ་རབ་སྦྱར་ལགས། །</p>
<p>འཁོར་འདུས་དེ་དག་སླད་དུ་ནི། །</p>
<p>འོད་ཟེར་རྒྱུ་རྐྱེན་འདི་ཞུ་ལགས། །</p>
<p>དེ་བཞིན་གཤེགས་པས་མིག་ཉིད་ནི། །</p>
<p>སྟོང་ཞིང་བདག་མེད་མཁྱེན་པས་ན། །</p>
<p>ཁྱིམ་ན་གནས་པའི་རྣལ་འབྱོར་པ། །</p>
<p>ཐམས་ཅད་ལས་ནི་ཡང་དག་འདས། །</p>
<p>དེ་བཞིན་གཤེགས་པས་ཆོས་རྣམས་ནི། །</p>
<p>བྱེ་བྲག་མེད་ཅིང་མཉམ་མཁྱེན་པས། །</p>
<p>བཅོམ་ལྡན་དགོངས་པ་རབ་མཁྱེན་གྱི། །</p>
<p>རྫུ་འཕྲུལ་དག་གིས་གཟིགས་མ་ལགས། །</p>
<p>བཅོམ་ལྡན་མིག་ལ་བདག་མེད་མཁྱེན། །</p>
<p>ངོ་བོ་ཉིད་སྟོང་འགྲོ་འོང་མེད། །</p>
<p>རྣམ་དག་མཁྱེན་པ་ཚད་མ་མཆིས། །</p>
<p>ཅི་སླད་འཛུམ་པ་སྟོན་པར་མཛད།། །</p>
<p>།བམ་པོ་གསུམ་པ། དེ་བཞིན་གཤེགས་པ་སྐྱེ་མཐའ་རབ་ཟད་པ། །</p>
<p>ཐུགས་རྗེ་ཆེན་པོས་འཇིག་རྟེན་ཀུན་སྐྱོབ་མཛད། །</p>
<p>ཆོས་རྗེ་མཆོག་གྱུར་མི་ཡི་གཙོར་གྱུར་པ། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>བྱང་ཆུབ་སེམས་དཔའ་ཆེན་པོ་ཚད་མ་མཆིས། །</p>
<p>གཞན་ཡང་ལྷ་ཚོགས་གཟི་བྱིན་ཆེ་བ་རྣམས། །</p>
<p>མཁའ་ལ་གདུགས་ནི་དམ་པ་དག་ཀྱང་ཐོགས། །</p>
<p>ས་ཆེན་འདི་ནི་རབ་ཏུ་གཡོས་པར་གྱུར། །</p>
<p>གང་ཞིག་སྔོན་ནི་དེ་བཞིན་གཤེགས་པ་ལས། །</p>
<p>ཡུན་རིང་དགེ་བའི་ཆོས་ནི་གང་བསྒྲུབས་པ། །</p>
<p>མཉམ་པར་དགའ་མཛད་ཐུགས་རྗེ་ཆེན་པོའི་གཙོ། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>གང་ཞིག་སྔོན་ནི་སངས་རྒྱས་རབ་མཆོད་ནས། །</p>
<p>ཆོས་འདི་ཐོས་ནས་དགའ་བ་རབ་སྐྱེས་པས། །</p>
<p>འདྲེན་པ་རབ་མཆོག་མི་ཡི་གཙོར་གྱུར་པ། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>བཅོམ་ལྡན་གསུང་ནི་མང་པོ་དགའ་མཛད་པས། །</p>
<p>བྱ་རྒྱལ་ངང་པ་བཞིན་དུ་དབྱངས་རབ་སྙན། །</p>
<p>སྒྲ་སྙན་ཚད་མེད་རང་གི་ངང་གིས་འབྱུང་། །</p>
<p>ཅི་སླད་འོད་ཟེར་འདི་བཀྱེ་བཤད་དུ་གསོལ། །</p>
<p>ཚིགས་བཅད་བྱེ་བ་ཚད་མ་མཆིས་པ་ཡིས། །</p>
<p>རྗེས་འཐུན་གསུང་གི་བསྔགས་པ་བརྗོད་གྱུར་ཅིང་། །</p>
<p>ཀུ་ཙི་ར་ཡི་སྒྲ་སྐད་མཆོག་ལྡན་པ། །</p>
<p>ཅི་སླད་འོད་ཟེར་བཀྱེ་བ་བཤད་དུ་གསོལ། །</p>
<p>འབྲུག་སྒྲ་ཟབ་མོས་ཆོས་ནི་བསྟན་པའི་སྒྲ། །</p>
<p>འཇིག་རྟེན་བརྒྱ་སྟོང་དཔག་མེད་གྲགས་གྱུར་པ། །</p>
<p>ཐུགས་རྗེས་ཚིག་རྩུབ་ཡང་ན་འཇམ་སྟོན་པ། །</p>
<p>ཅི་སླད་འོད་ཟེར་གསེར་གྱི་ཁ་དོག་བཀྱི། །</p>
<p>སྐྱེ་དང་མི་སྐྱེ་ཟད་དང་མི་ཟད་མཁྱེན། །</p>
<p>མིག་ཉིད་བྲལ་ཞིང་འགྲོ་འོང་མེད་པར་རྟོགས། །</p>
<p>འཇིག་རྟེན་སྣང་མཛད་བདུད་རྩིའི་མཆོག་གྱུར་པ། །</p>
<p>ཅི་སླད་འོད་ཟེར་གསེར་གྱི་ཁ་དོག་བཀྱེ། །</p>
<p>མིག་གི་བྱུང་བ་རྟག་ཏུ་སྟོང་དབེན་དང་། །</p>
<p>འགྲོ་འོང་མ་མཆིས་གནས་པ་མ་མཆིས་དང་། །</p>
<p>སྨིག་རྒྱུ་ཆུ་བུར་ལྟ་བུར་རབ་མཁྱེན་པ། །</p>
<p>རྒྱུ་རྐྱེན་གང་གི་སླད་དུ་འཛུམ་བསྟན་ལགས། །</p>
<p>དེ་བཞིན་རྣ་བ་སྣ་ལྕེ་ལུས་དང་ཡིད། །</p>
<p>གཟུགས་སྒྲ་དྲི་རོ་རེག་བྱ་ཆོས་རྣམས་ནས། །</p>
<p>སྒྲ་དང་མིང་ལ་སོགས་པའི་བར་དུ་ཡང་། །</p>
<p>ཐམས་ཅད་དེ་བཞིན་དུ་ནི་རིག་པར་བགྱི། །</p>
<p>རྡོ་རྗེ་རྟག་པའི་སྐུ་དང་མི་འཇིག་སྐུ། །</p>
<p>མཚན་མཆོག་བརྒྱ་སྟོང་དག་ནི་ཕུན་སུམ་ཚོགས། །</p>
<p>སྐུ་ལ་འཁྲུལ་འཁོར་མི་མངའ་གཡོ་མཛད་པ། །</p>
<p>རྒྱུ་རྐྱེན་གང་སླད་འཛུམ་པ་བཤད་དུ་གསོལ། །</p>
<p>བྱིན་པ་ཟླུམ་ཞིང་ཞབས་ཀྱི་རྟིང་པ་རིང་། །</p>
<p>ཕྱལ་གྱི་མཚན་མ་མི་གདའ་སེང་གེ་འདྲ། །</p>
<p>ལྟེ་བ་ཤིན་ཏུ་ཟབ་ཅིང་རྐེད་རྒྱས་པ། །</p>
<p>རྒྱུ་རྐྱེན་གང་སླད་འཛུམ་མཛད་བཤད་དུ་གསོལ། །</p>
<p>གསེར་སྐུ་རྣམ་དག་རྡུལ་དང་དྲི་མ་སྤངས། །</p>
<p>བ་སྤུ་རེ་རེ་ཁ་དོག་མཐོན་མཐིང་ལྡན། །</p>
<p>གཡས་སུ་འཁྱིལ་ཅིང་སྤོས་ཀྱི་ངད་ལྡང་བ། །</p>
<p>རྒྱུ་རྐྱེན་གང་སླད་འཛུམ་མཛད་བཤད་དུ་གསོལ། །</p>
<p>སྐུ་མཆོག་དམ་པ་ཡོངས་རྫོགས་རྟག་གནས་པ། །</p>
<p>དཔེར་ན་ནྱ་གྲོ་དྷ་ཡི་ཤིང་རྒྱལ་བཞིན། །</p>
<p>ཡོན་ཏན་ཐམས་ཅད་ཀྱིས་ནི་རབ་ཏུ་བརྒྱན། །</p>
<p>གསུང་དབྱངས་དག་གིས་འཁོར་ནི་དགའ་བར་མཛད། །</p>
<p>དཔུང་པ་ཟླུམ་ཞིང་ཕྲག་པ་སྟུག་ལ་མཛེས། །</p>
<p>གཙུག་ཏོར་ཡོངས་རྫོགས་གཡས་སུ་འཁྱིལ་བར་གདའ། །</p>
<p>ཞིང་ནི་བརྒྱ་སྟོང་དཔག་མེད་རྒྱུ་བར་མཛད། །</p>
<p>སེམས་ཅན་ལོག་དང་ཡང་དག་ལམ་སྟོན་མཛད། །</p>
<p>ཚེམས་དཀར་དྲི་མི་མངའ་བས་དུང་དང་འདྲ། །</p>
<p>ལྗགས་མཚན་སྲིད་རིང་ཞལ་ནི་ཀུན་དུ་ཁེབས། །</p>
<p>འགྲམ་པ་སེང་གེ་འདྲ་ཞིང་ཤངས་ནི་མཐོ། །</p>
<p>ཐམས་ཅད་ཐབས་དང་རྣམ་དག་ཐུགས་ལས་སྐྱེས། །</p>
<p>ཨུད་པ་ལ་ཡི་བསུང་ནི་ཞལ་ནས་འབྱུང་། །</p>
<p>ཙན་དན་དྲི་དག་སྐུ་ནི་ཀུན་དུ་ཁྱབ། །</p>
<p>སྔོན་ནི་བྱམས་པ་རྒྱ་ཆེར་བསྒོམས་པས་ན། །</p>
<p>རྣམ་དག་མོས་པ་རྟག་ཏུ་རྒྱུན་མི་འཆད། །</p>
<p>དེ་བཞིན་གཤེགས་པའི་ཞབས་མཐིལ་ཤིན་ཏུ་མཉམ། །</p>
<p>ས་ལ་རེག་ཀྱང་རྡུལ་ནི་གོས་མི་འགྱུར། །</p>
<p>གོམ་པ་སེང་གེ་གླང་པོ་ཆེ་འདྲ་བས། །</p>
<p>འཇིག་རྟེན་ཐམས་ཅད་ལས་ནི་ཡང་དག་འདས། །</p>
<p>འཁོར་ལོ་རྩིབས་སྟོང་མཚན་གྱིས་མཛེས་པར་བརྒྱན། །</p>
<p>ཁྱད་འཕགས་འོད་ཟེར་དག་ནི་རབ་ཏུ་གསལ། །</p>
<p>དགེ་བ་དག་གིས་སྐྱེ་དགུ་ཕན་འདོགས་པས། །</p>
<p>གང་གིས་མཐོང་བ་དང་བ་རབ་ཏུ་སྐྱེ། །</p>
<p>སོར་གཅིག་འོད་ཟེར་བརྒྱ་སྟོང་རབ་བཀྱེ་ནས། །</p>
<p>སངས་རྒྱས་ཞིང་ནི་དཔག་མེད་སྣང་བར་མཛད། །</p>
<p>སྔོན་ནི་དགེ་སྦྱོང་མང་པོ་རབ་བསྒྲུབས་པས། །</p>
<p>མཚན་གྱི་བཀོད་པ་སྣ་ཚོགས་འདི་བརྙེས་ལགས། །</p>
<p>གཟུགས་སྐུ་ཡོངས་རྫོགས་དཔེ་ཟླ་ཡོང་མ་མཆིས། །</p>
<p>ཞལ་མཚན་རབ་མཛེས་ཤིན་ཏུ་ཁྱད་པར་འཕགས། །</p>
<p>རྫུ་འཕྲུལ་དག་གིས་འཇིག་རྟེན་ཕན་འདོགས་པ། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>བྱིན་པ་རི་དགས་ཨེ་ན་ཡ་དང་འདྲ། །</p>
<p>སྐུ་དབྱིབས་མི་རྒུ་སེང་གེ་ཇི་ལྟ་བཞིན། །</p>
<p>འཇིག་རྟེན་བྱུང་ནས་འཇིག་རྟེན་སྣང་མཛད་པ། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>ཅང་ཤེས་བཞིན་དུ་མཚན་སྦས་རྡུལ་མི་མངའ། །</p>
<p>ཕྱག་མཐིལ་མཉམ་རྒྱས་ཕྱག་ནི་པུས་མོ་འདས། །</p>
<p>མི་ཡི་སེང་གེ་ངོ་མཚར་ཁྱད་པར་འཕགས། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>སྐུ་ལས་འོད་ཟེར་དཔག་མེད་རབ་འགྱེད་ཅིང་། ཁ་དོག་གྱ་ནོམ་རབ་ཞི་རྟག་གསལ་བ། །</p>
<p>རྣམ་དག་ཐུགས་ནི་རྟག་ཏུ་རྒྱུན་མི་འཆད། །</p>
<p>མདོ་སྡེ་ཚད་མེད་པ་དག་སྟོན་པར་མཛད། །</p>
<p>རྟག་དང་ཆད་པ་དག་ལ་གནས་པ་ཡིས། །</p>
<p>དེ་འདྲའི་ཆོས་ནི་བསྒྲུབ་པར་འགྱུར་མ་ལགས། །</p>
<p>གང་གིས་མཐར་ལྟ་རྣམས་ནི་རབ་སྤངས་ན། །</p>
<p>བཅོམ་ལྡན་རྣམ་དག་སྐུ་ནི་མྱུར་ཐོབ་འགྱུར། །</p>
<p>ལྷ་རྔ་འབྲུག་སྒྲ་གསུང་ནི་ཀུན་གྲགས་ཤིང་། །</p>
<p>ཀ་ལན་དཀའི་དབྱངས་སྙན་རབ་ཏུ་གསལ། །</p>
<p>ལྷ་ཡི་གླུ་སྒྲ་བརྒྱ་སྟོང་མང་ལྡན་པ། །</p>
<p>ཅི་སླད་འོད་ཟེར་བཀྱེ་བ་བཤད་དུ་གསོལ། །</p>
<p>འདྲེན་པས་གསུང་གཅིག་ཏུ་ནི་ཆོས་བསྟན་པས། །</p>
<p>འཆལ་པའི་ཚུལ་ཁྲིམས་ཅན་དག་རྒྱུན་ཡང་བཅད། །</p>
<p>དེ་བཞིན་གཤེགས་པས་དབྱངས་རབ་གང་གསུངས་པ། །</p>
<p>དེ་ཀུན་ཟབ་ཅིང་ངོ་མཚར་ཆོས་ལགས་སོ། །</p>
<p>ཁྱུ་མཆོག་སྨིན་མཚམས་འོད་ཟེར་རབ་བཀྱེ་བས། །</p>
<p>སངས་རྒྱས་ཞིང་ནི་བརྒྱ་སྟོང་གསལ་བར་མཛད། །</p>
<p>སྤྱན་མཆོག་དག་ནི་ཁ་དོག་མཐོན་མཐིང་འདྲ། །</p>
<p>གཙུག་ཏོར་མཚན་ནི་མཁའ་ཡི་ལྷས་མི་མཐོང་། །</p>
<p>ཚེམས་དཀར་གཏམས་པ་བཞི་བཅུ་དག་དང་ལྡན། །</p>
<p>དཔེར་ན་རིན་ཆེན་ཆུ་ཤེལ་དག་དང་མཚུངས། །</p>
<p>དགེ་བའི་ཕྲིན་ལས་ཚད་མེད་དག་ལས་སྐྱེས། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>དེ་བཞིན་གཤེགས་པ་ཡོན་ཏན་རྫོགས་པའི་སྐུ། །</p>
<p>ཁ་དོག་དམ་པ་དཔག་མེད་ཕུན་ཚོགས་ཤིང་། །</p>
<p>འོད་ཟེར་རྣམ་དག་ངོ་མཚར་རབ་བཀྱེ་བ། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>ཐུགས་རྗེ་ཆེན་པོ་མཆོག་རྒྱལ་རྐང་གཉིས་གཙོ། །</p>
<p>སེམས་ཅན་ཡང་དག་བསམ་པ་ཐུགས་སུ་ཆུད། །</p>
<p>ཐོགས་པ་མ་མཆིས་སྤོབས་པ་མཆོག་བརྙེས་པ། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>དེ་བཞིན་གཤེགས་པས་ཕ་རོལ་རབ་བྱོན་པས། །</p>
<p>རིག་པ་གསུམ་དང་མངོན་ཤེས་དྲུག་ཕུན་ཚོགས། །</p>
<p>རྣམ་དག་འོད་ཟེར་དཔག་མེད་སྟོན་མཛད་པ། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>བཅོམ་ལྡན་སྔོན་ནི་བསྐལ་པ་དཔག་མེད་སྙེད། །</p>
<p>བཅོམ་ལྡན་བརྒྱ་སྟོང་སྙེད་ལ་མཆོད་པ་མཛད། །</p>
<p>དེ་འདྲའི་རྒྱུ་འབྲས་ཆབ་ནི་མི་འཚལ་བ། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>བཅོམ་ལྡན་སྔོན་ནི་བསྐལ་པ་དཔག་མེད་སྙེད། །</p>
<p>ཏིང་འཛིན་མཆོག་རྣམས་ལ་ནི་རབ་བཞུགས་པས། །</p>
<p>མིག་གི་སྐྱེ་མཐའ་ཟད་པའི་མཐའ་མཁྱེན་ན། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>འདས་པ་དང་ནི་མ་འོངས་ད་ལྟར་དུས། །</p>
<p>འདྲེན་པས་དེ་དག་ཀུན་ནི་རབ་ཏུ་མཁྱེན། །</p>
<p>རྣམ་དག་མཁྱེན་པ་ཐོགས་མེད་བསམ་མི་ཁྱབ། །</p>
<p>ཅི་སླད་འཛུམ་པ་བསྟན་མཛད་བཤད་དུ་གསོལ། །</p>
<p>དེ་ནས་བཅོམ་ལྡན་འདས་ཀྱིས་འཁོར་མང་པོའི་མདུན་དུ་ཕྱག་གསེར་གྱི་ཁ་དོག་ལྟ་བུ་བརྐྱང་སྟེ། ཟླ་འོད་གཞོན་ནུར་གྱུར་པའི་སྤྱི་བོ་ལ་བཞག་ནས་ཚིགས་སུ་བཅད་དེ་བཀའ་སྩལ་པ། །</p>
<p>གཞོན་ནུ་ཤིན་ཏུ་ལེགས་པར་ཉོན། །</p>
<p>ངས་ནི་དེང་འདིར་བྱང་ཆུབ་ཆོས། །</p>
<p>འོད་ཟེར་རབ་ཏུ་སྟོན་པའི་མདོ། །</p>
<p>ཁྱོད་ལ་ཤིན་ཏུ་ཡོངས་གཏད་ཀྱིས། །</p>
<p>མ་འོངས་ཐ་མ་དུས་ངན་ཚེ། །</p>
<p>ཆོས་ནི་རྣམ་པར་འཇིག་པ་ན། །</p>
<p>ཁྱོད་ཀྱིས་སེམས་ཅན་རྣམས་ལ་ནི། །</p>
<p>རབ་ཏུ་ཕྱེ་ནས་བཤད་པར་གྱིས། །</p>
<p>ངས་ནི་སངས་རྒྱས་སྤྱན་དག་གིས། །</p>
<p>མ་འོངས་ཐ་མ་དུས་ཀྱི་ཚེ། །</p>
<p>ཤིན་ཏུ་ཟབ་ཅིང་གྱ་ནོམ་པའི། །</p>
<p>མདོ་སྡེ་དམ་པ་འདི་དག་ལ། །</p>
<p>གང་མོས་གང་ནི་མི་མོས་པ། །</p>
<p>ཐམས་ཅད་ཀུན་ཀྱང་གཟིགས་ཤིང་མཁྱེན། །</p>
<p>སེམས་ཅན་དག་ནི་གང་ཞིག་གིས། །</p>
<p>བྱང་ཆུབ་ལམ་ནི་རབ་ཚོལ་བ། །</p>
<p>རྟག་ཏུ་སངས་རྒྱས་རྗེས་དྲན་ཞིང་། །</p>
<p>མདོ་སྡེ་འདི་ནི་གཟུང་བར་གྱིས། །</p>
<p>གང་ཞིག་དད་པ་རབ་འཇིག་ཅིང་། །</p>
<p>འདུ་འཛི་ལ་ནི་མོས་འགྱུར་དང་། །</p>
<p>ཉིན་མཚན་གཉིད་ལ་གང་དགའ་བ། །</p>
<p>མདོ་སྡེ་འདི་ལ་མོས་མི་འགྱུར། །</p>
<p>ང་ཡི་བསྟན་པ་དག་ལས་ནི། །</p>
<p>རབ་ཏུ་བྱུང་བར་གྱུར་ནས་ཀྱང་། །</p>
<p>མྱ་ངན་འདས་པའི་ཆོས་དག་ལ། །</p>
<p>མོས་པ་དག་ནི་མི་སྐྱེ་བ། །</p>
<p>སྐྱེས་བུ་བླུན་པོ་དེ་དག་ནི། །</p>
<p>དད་པས་བྱིན་པ་ཆུད་གཟོན་འགྱུར། །</p>
<p>འདུས་བྱས་རྣམས་ཀྱི་ཆོས་དག་ལ། །</p>
<p>ཉེས་དམིགས་མང་བར་ཐོས་ཀྱང་ནི། །</p>
<p>འཇིག་རྟེན་དག་ལ་མངོན་ཞེན་ནས། །</p>
<p>འཇིགས་པ་དག་ནི་མི་སྐྱེ་བ། །</p>
<p>སྐྱེས་བུ་བླུན་པོ་དེ་དག་ནི། །</p>
<p>མཁས་པ་རྣམས་ཀྱིས་སྨོད་པར་འགྱུར། །</p>
<p>ཆོས་གོས་དག་ནི་བགོས་གྱུར་ཀྱང་། །</p>
<p>དེ་ལ་ཤེས་རབ་ཅི་ཡང་མེད། །</p>
<p>ཐུབ་པས་ལེགས་པར་གསུངས་པ་ཡི། །</p>
<p>ཡང་དག་བཀའ་ནི་གང་ཡིན་པ། །</p>
<p>ཤེས་པ་མེད་པས་ཐོས་གྱུར་ན། །</p>
<p>ཡིད་ཆེས་ལེན་པར་མི་འགྱུར་ཏེ། །</p>
<p>སྐྱེས་བུ་བླུན་པོ་དེ་དག་དང་། །</p>
<p>ལྷན་ཅིག་གནས་པར་མི་བྱའོ། །</p>
<p>ཁྱད་པར་འཕགས་པའི་ཆོས་འདི་དག །གལ་ཏེ་ཐོས་པར་གྱུར་ནས་ཀྱང་། །</p>
<p>རབ་ཏུ་དགའ་ཞིང་མོས་པ་ཡི། །</p>
<p>སེམས་ཀྱང་སྐྱེ་བར་མི་འགྱུར་བ། །</p>
<p>དེ་འདྲའི་གང་ཟག་དག་ལ་ནི། །</p>
<p>ངས་ནི་རབ་ཏུ་སྨོད་པར་བྱེད། །</p>
<p>མི་ལུས་ཐོབ་པར་གྱུར་མོད་ཀྱང་། །</p>
<p>དེ་ནི་དོན་མེད་ཆུད་ཟོས་ཡིན། །</p>
<p>གལ་ཏེ་ཤིན་ཏུ་ཟབ་པའི་ཆོས། །</p>
<p>འདི་དག་ཐོས་པར་གྱུར་ནས་ནི། །</p>
<p>རབ་ཏུ་དགའ་ཞིང་མོས་པ་ཡི། །</p>
<p>སེམས་ནི་རབ་ཏུ་སྐྱེ་འགྱུར་བ། །</p>
<p>དེ་འདྲའི་གང་ཟག་དེ་དག་ནི། །</p>
<p>སྔོན་ཆད་སངས་རྒྱས་ཕྲད་པས་ན། །</p>
<p>གདོན་མི་ཟ་བ་ཁོ་ནར་ནི། །</p>
<p>བླ་མེད་བྱང་ཆུབ་ཐོབ་པར་འགྱུར། །</p>
<p>སྐྱེས་བུ་བླུན་པོ་གང་དག་ཅིག །ལྟ་བ་ངན་པས་རབ་སྨས་ནས། །</p>
<p>ཤེས་རབ་སྲོག་ནི་གཅོད་བྱེད་པ། །</p>
<p>བྱང་ཆུབ་ཡོངས་སུ་སྤོང་བར་འགྱུར། །</p>
<p>དེ་ལྟ་བས་ན་མི་དགེ་བའི། །</p>
<p>བཤེས་གཉེན་དག་ནི་རབ་སྤངས་ནས། །</p>
<p>བློ་ལྡན་མཁས་པ་དག་ལ་ནི། །</p>
<p>བསྟེན་ཅིང་གུས་པ་བསྐྱེད་པར་བྱ། །</p>
<p>འཇིག་རྟེན་དག་ནི་ཐམས་ཅད་ན། །</p>
<p>ཉེས་དམིགས་ཚད་མེད་གང་ཡོད་དང་། །</p>
<p>སེམས་ཅན་ངན་སོང་གསུམ་པོར་ནི། །</p>
<p>རྟག་ཏུ་བྱིང་བར་གང་བྱེད་པ། །</p>
<p>ཐམས་ཅད་གཏི་མུག་རྨོངས་པ་ཡི། །</p>
<p>རྒྱུ་དང་རྐྱེན་ལས་བྱུང་བས་ན། །</p>
<p>ཉོན་མོངས་རྗེས་སུ་འཇུག་བྱེད་ཅིང་། །</p>
<p>རང་དབང་དག་ནི་འཐོབ་མི་འགྱུར། །</p>
<p>ཡང་དག་ཆོས་ནི་སྤོང་བྱེད་ཅིང་། །</p>
<p>ཆོས་མ་ཡིན་པ་སྤྱོད་པར་བྱེད། །</p>
<p>དེ་ལྟ་བས་ན་རྨོངས་པ་ཡི། །</p>
<p>སྐྱེས་བུ་དམན་པ་སྤང་བར་བྱ། །</p>
<p>ཇི་ལྟར་ཁ་ལོ་སྒྱུར་བ་ཡིས། །</p>
<p>རང་གི་སྲོག་ཤིང་བཅག་པ་བཞིན། །</p>
<p>མི་དགེ་ལས་ནི་བྱས་པས་ན། །</p>
<p>སེམས་ཅན་དམྱལ་བར་སྐྱེ་བར་འགྱུར། །</p>
<p>ཁ་ནས་ཚིག་ངན་ཕྱུང་ནས་ནི། །</p>
<p>རྟག་ཏུ་བདག་ལ་གནོད་བྱེད་པ། །</p>
<p>ཇི་ལྟར་སྟ་རེ་རྣོ་ཐོགས་ནས། །</p>
<p>རང་གི་ལུས་ནི་གཅོད་བྱེད་འདྲ། །</p>
<p>ཆོས་རྣམས་རྒྱུ་དང་རྐྱེན་དག་གིས། །</p>
<p>བྱས་པའི་ལས་ཀྱི་རྗེས་སུ་ནི། །</p>
<p>རྣམ་སྨིན་མྱོང་བ་སྐྱབས་མེད་པར། །</p>
<p>དེ་ལྟར་ཁོང་དུ་མ་ཆུད་པས། །</p>
<p>འཇིག་རྟེན་དྲང་སྲོང་ལ་བསྟེན་ནས། །</p>
<p>དགེ་བའི་གྲོགས་པོ་ཡིན་སྙམ་སེམས། །</p>
<p>དེ་ནས་རང་ཉིད་འདི་སྙམ་དུ། །</p>
<p>སྟོང་པ་ཉིད་ནི་གང་བསྒོམ་པ། །</p>
<p>འདུས་མ་བྱས་ནི་རྟོགས་སྙམ་ནས། །</p>
<p>ཆད་པར་ལྟ་བ་སྐྱེད་པར་བྱེད། །</p>
<p>ལུས་ནི་སྣོད་ཆག་པ་དང་འདྲ། །</p>
<p>སེམས་ཀྱང་རྗེས་སུ་འགག་གྱུར་ཞེས། །</p>
<p>ཕལ་ཆེར་ཀྱལ་བའི་ཚིག་དག་ལ། །</p>
<p>མོས་པ་ཉིད་དུ་རབ་འགྱུར་ཞིང་། །</p>
<p>འདི་ལ་མངོན་པར་ཞེན་པས་ན། །</p>
<p>ཕན་པའི་དོན་ནི་ཅི་ཡང་མེད། །</p>
<p>གལ་ཏེ་སྦྲུལ་ནི་གདུག་པ་ཡིས། །</p>
<p>གནོད་པ་དག་ནི་རབ་བྱས་ཀྱང་། །</p>
<p>ནམ་ཡང་སྐྱེ་དགུ་མང་པོ་རྣམས། །</p>
<p>ངན་འགྲོ་དག་ཏུ་ལྟུང་མི་བྱེད། །</p>
<p>བླུན་པོ་གང་ཞིག་ཆོས་སྟོན་པ། །</p>
<p>དགེ་བའི་རྩ་བ་འཇིག་བྱེད་པས། །</p>
<p>སྐྱེ་དགུ་མང་པོ་ཚད་མེད་སྙེད། །</p>
<p>སེམས་ཅན་དམྱལ་བར་ལྟུང་བར་བྱེད། །</p>
<p>ཁྱེད་ལ་སོགས་པ་འཁོར་འདུས་པ། །</p>
<p>འདི་ལྟ་བུར་ནི་ལྟ་བར་གྱིས། །</p>
<p>དེང་འདིར་ང་ཡི་སྤྱན་སྔར་ནི། །</p>
<p>ཟླ་འོད་གཞོན་ནུ་གང་འདུག་པ། །</p>
<p>འདིས་ནི་སྔོན་ཆད་འདས་པ་ཡི། །</p>
<p>སངས་རྒྱས་དག་ནི་བཅོམ་ལྡན་འདས། །</p>
<p>ཚད་མེད་གང་གཱའི་ཀླུང་བྱེ་སྙེད། །</p>
<p>མཆོད་པ་རིམ་གྲོ་རབ་བྱས་ཤིང་། །</p>
<p>ཤིན་ཏུ་བརྟན་པར་ཡོངས་བསྒོམས་ནས། །</p>
<p>བླ་མེད་ཡེ་ཤེས་བཙལ་བས་ན། །</p>
<p>སྲིད་པ་དག་ནི་ཐམས་ཅད་ལ། །</p>
<p>སེམས་ཀྱིས་གནས་པ་ཅི་ཡང་མེད། །</p>
<p>མིག་གི་སྐྱེ་མཐའ་གཏན་དུ་ནི། །</p>
<p>རྣམ་པར་དག་པར་ཤེས་པས་ན། །</p>
<p>སྤྲོས་པ་དག་ནི་ཡོངས་སྤངས་ནས། །</p>
<p>མངོན་པར་ཞེན་པ་ཅི་ཡང་མེད། །</p>
<p>སེམས་ཅན་དག་ནི་ཚད་མེད་ལ། །</p>
<p>ཕན་པ་དག་ནི་བྱ་བའི་ཕྱིར། །</p>
<p>བླ་མེད་འོད་ཟེར་སྟོན་པ་ཡི། །</p>
<p>མདོ་སྡེ་དག་ནི་སྟོན་པར་བྱེད། །</p>
<p>སྐྱེས་བུ་བླུན་པོ་གང་ཡིན་པ། །</p>
<p>ཆོས་འདི་སློབ་པར་མི་ནུས་པས། །</p>
<p>རྣལ་འབྱོར་བསྒོམ་པ་དག་ལ་ནི། །</p>
<p>སྐྱོན་ཉིད་དུ་ཡང་ལྟ་བར་བྱེད། །</p>
<p>དེ་ལྟ་བས་ན་བླུན་པོ་དག །ཐག་རིང་པོར་ནི་ཡོངས་སྤངས་ནས། །</p>
<p>དེ་དག་ལ་ནི་བསྟན་མི་བྱ། །</p>
<p>དེ་ཡི་ཆོས་ཀྱང་མི་བསླབ་བོ། །</p>
<p>སྐྱེས་བུ་བླུན་པོ་གང་ཡིན་པ། །</p>
<p>རྩོད་པའི་སྨྲ་ལ་མོས་པས་ན། །</p>
<p>རྩོད་སྨྲ་མེད་པའི་སྤྱོད་པ་ལ། །</p>
<p>ནན་ཏན་བསྒྲུབ་པར་མི་ནུས་པས། །</p>
<p>སྐྱེས་བུ་དེ་དག་རྣམས་ལ་ནི། །</p>
<p>ཚུལ་བཞིན་སེམས་ནི་ཅི་ཡང་མེད། །</p>
<p>དེ་ལྟ་བས་ན་དེ་དག་ལ། །</p>
<p>བསྙེན་བཀུར་མི་བྱ་བསྔགས་མི་བརྗོད། །</p>
<p>སྐྱེས་བུ་བླུན་པོ་གང་ཡིན་པ། །</p>
<p>ལེ་ལོ་སྙོམ་ལས་ལ་གནས་པས། །</p>
<p>རྟག་ཏུ་ལུས་དང་ངག་ཡིད་ཀྱི། །</p>
<p>མི་དགེ་ལས་ནི་སྤྱོད་པས་ན། །</p>
<p>དེ་ལ་ཚུལ་ཁྲིམས་དག་པ་དང་། །</p>
<p>ཤེས་རབ་མང་ཐོས་ཅི་ཡང་མེད། །</p>
<p>རྟག་ཏུ་འདོད་པའི་ཡུལ་སེམས་ཤིང་། །</p>
<p>འདུ་འཛི་དག་ལ་མོས་པར་བྱེད། །</p>
<p>ཁྱེད་ཀྱིས་འདི་ལྟར་བླུན་པོ་དེ། །</p>
<p>རིགས་དང་རུས་དང་ལུས་ཀྱང་ནི། །</p>
<p>དམན་པ་ཡིན་པར་རབ་ཏུ་ལྟོས། །</p>
<p>ཁོང་ཁྲོ་བཀའ་བློ་མི་བདེ་ཞིང་། །</p>
<p>བྱད་བཞིན་དག་ནི་མི་སྡུག་ལ། །</p>
<p>གལ་ཏེ་དགེ་བའི་གནས་སྐྱེས་ཀྱང་། །</p>
<p>ལུས་ནི་རྟག་ཏུ་མ་རབས་འགྱུར། །</p>
<p>བདག་ཏུ་འདུ་ཤེས་ལ་ཞེན་པས། །</p>
<p>ཡང་དག་དོན་ལ་རྨོངས་པར་འགྱུར། །</p>
<p>བློ་གྲོས་དག་དང་མི་ལྡན་པས། །</p>
<p>ཚིག་གི་བྱེ་བྲག་འབྱེད་མི་ནུས། །</p>
<p>རང་བཞིན་སྟོང་པའི་ཆོས་ཐོས་ཀྱང་། །</p>
<p>དེ་ལ་མོས་པ་སྐྱེད་མི་འགྱུར། །</p>
<p>དེ་བཞིན་གཤེགས་པ་བཅོམ་ལྡན་འདས། །</p>
<p>ཡུན་རིང་པོ་ནས་འཇིག་རྟེན་པའི། །</p>
<p>ཚིག་གི་སྤྲོས་པ་གང་ཡིན་པ། །</p>
<p>ཐམས་ཅད་རབ་ཏུ་སྤངས་པ་ཡིན། །</p>
<p>སོ་སོའི་སྐྱེ་བོས་འདི་དག་ལ། །</p>
<p>ཤིན་ཏུ་ཞེན་ཅིང་ཆགས་པས་ན། །</p>
<p>ཇི་སྲིད་འཚོ་བའི་བར་དུ་ཡང་། །</p>
<p>རྟོགས་ཤིང་ཁོང་དུ་ཆུད་མི་འགྱུར། །</p>
<p>ཚུལ་ཁྲིམས་བསྔགས་པ་རྗོད་བྱེད་ཀྱང་། །</p>
<p>ཚངས་པར་སྤྱོད་པ་སྒྲུབ་མི་བྱེད། །</p>
<p>ཁ་ནས་ཆོས་ནི་སྟོན་བྱེད་ཀྱང་། །</p>
<p>ལུས་ཀྱིས་ཆོས་མིན་སྤྱོད་པར་བྱེད། །</p>
<p>རང་གིས་འདུལ་བ་སྟོན་བྱེད་ཀྱང་། །</p>
<p>རྟག་ཏུ་འདུལ་མིན་སྤྱོད་པར་བྱེད། །</p>
<p>སངས་རྒྱས་སློབ་མ་དག་ལ་ནི། །</p>
<p>ཁ་དོག་བསྒྱུར་བའི་གོས་གྱོན་གསུངས། །</p>
<p>འཆལ་བའི་ཚུལ་ཁྲིམས་ཅན་དག་གིས། །</p>
<p>གོས་འདི་རབ་ཏུ་བགོས་གྱུར་ཀྱང་། །</p>
<p>ང་རྒྱལ་དང་ནི་བག་མེད་པའི། །</p>
<p>སེམས་ནི་རབ་ཏུ་འཕེལ་བར་བྱེད། །</p>
<p>དད་པས་བྱིན་པ་ཅི་ཟོས་པ། །</p>
<p>ཐུ་ལུམ་འབར་བ་མིད་པ་འདྲ། །</p>
<p>དེ་ལྟར་ཁྱིམ་གྱི་གནས་སྤངས་ནས། །</p>
<p>འདོད་པ་ལྔ་ཡི་བདེ་བའང་མེད། །</p>
<p>གཞན་ཡང་སངས་རྒྱས་ཆོས་དག་ལ། །</p>
<p>མཆོག་གི་བདེ་བ་མ་ཐོབ་ནས། །</p>
<p>སྤྱོད་པ་འདྲེན་མ་མོས་བྱེད་པས། །</p>
<p>མཐའ་གཉིས་དག་ནི་སྤོང་མི་འགྱུར། །</p>
<p>ཡིད་ཀྱི་མོས་པ་ཇི་སྙེད་པ། །</p>
<p>ཐམས་ཅད་ཀྱང་ནི་དག་མི་འགྱུར། །</p>
<p>དེ་འདྲའི་གང་ཟག་བླུན་པོ་ནི། །</p>
<p>འཁོར་མང་ནང་དུ་གནས་གྱུར་ཀྱང་། །</p>
<p>དཔེར་ན་ཇི་ལྟར་ཝ་སྐྱེས་དག །སེང་གེའི་ཁྱུར་ནི་ཞུགས་པ་བཞིན། །</p>
<p>དེ་ལྟར་རབ་ཏུ་ཞི་བ་ཡི། །</p>
<p>ཆོས་ནི་ཡང་དག་བསྟན་བྱས་ཀྱང་། །</p>
<p>དེ་བཞིན་ཉིད་དང་སྟོང་པའི་དོན། །</p>
<p>རྟོགས་ཤིང་ཁོང་དུ་མ་ཆུད་པས། །</p>
<p>འཁོར་མང་དག་ལ་བསྟན་བསྔགས་ཀྱང་། །</p>
<p>ཁེངས་པའི་སེམས་ནི་སྐྱེད་པར་བྱེད། །</p>
<p>སྟོན་པ་ཆེན་པོ་མི་དྲན་པས། །</p>
<p>ངོ་ཚ་དམན་པའི་སེམས་ཀྱང་མེད། །</p>
<p>མི་གཙང་དངོས་པོ་ལེན་བྱེད་ཀྱང་། །</p>
<p>ཡིད་བཞིན་ནོར་བུ་ཐོབ་པ་བཞིན། །</p>
<p>ཤིན་ཏུ་དགའ་བས་འཛིན་བྱེད་པས། །</p>
<p>སེམས་ཀྱིས་ཆུང་ཟད་གཏོང་མི་བྱེད། །</p>
<p>འདི་ལྟ་བུ་ཡི་མ་རབས་དག །ཁྱིམ་ནས་རབ་ཏུ་བྱུང་ནས་ནི། །</p>
<p>སྤྱོད་ལམ་དག་ཀྱང་སྲུང་བ་དང་། །</p>
<p>ཆོས་གོས་ལྷུང་བཟེད་འཛིན་བྱེད་ཀྱང་། །</p>
<p>ཆ་བྱད་ཙམ་དང་ལྡན་པས་ན། །</p>
<p>ཡང་དག་ཤེས་རབ་ཅི་ཡང་མེད། །</p>
<p>ཁ་སྤུ་དག་ནི་བྲེགས་གྱུར་ཀྱང་། །</p>
<p>སྡིག་པའི་སེམས་ནི་མི་སྤོང་ཞིང་། །</p>
<p>དགེ་སྦྱོང་མ་ཡིན་པ་ཡི་ཆོས། །</p>
<p>ལོག་ལྟ་དག་ཏུ་ལྷུང་གྱུར་ན། །</p>
<p>རབ་དབེན་མྱ་ངན་འདས་པའི་ལམ། །</p>
<p>དེ་དག་རབ་ཏུ་ཉམས་པར་འགྱུར། །</p>
<p>དགེ་སྦྱོང་མངོན་དུ་བྱ་བ་ཡི། །</p>
<p>འབྲས་བུ་དག་ཀྱང་འཐོབ་མི་འགྱུར། །</p>
<p>མ་རིག་ཉོན་མོངས་རྣམས་ཀྱང་ནི། །</p>
<p>རྡུལ་ཙམ་ཉམས་པར་མི་འགྱུར་རོ། །</p>
<p>གྲོང་ཁྱེར་དག་ཏུ་རྣམ་རྒྱུ་ཞིང་། །</p>
<p>རང་ཉིད་དབེན་པའི་བསྔགས་བརྗོད་ཀྱང་། །</p>
<p>སྐྱེས་བུ་བླུན་པོ་བློ་མེད་པས། །</p>
<p>ཡང་དག་བགྲོད་པ་ཤེས་མི་འགྱུར། །</p>
<p>སེམས་ཀྱི་འདུན་པ་ཅི་ཡོད་པ། །</p>
<p>དེ་དག་ཐམས་ཅད་མི་དགེ་ཡིན། །</p>
<p>རྙེད་པ་འདོད་པའི་རྒྱུ་ཡི་ཕྱིར། །</p>
<p>དགོན་པ་དག་ན་གནས་བྱེད་ཀྱི། །</p>
<p>མྱ་ངན་འདས་པའི་ཡང་དག་རྒྱུ། །</p>
<p>བསྒྲུབ་པའི་ཕྱིར་ནི་མ་ཡིན་ནོ། །</p>
<p>རྨུགས་དང་གཉིད་ལ་རབ་ཏུ་དགའ། །</p>
<p>ལུས་ནི་ཇི་ལྟར་བདེ་སྙམ་ནས། །</p>
<p>རྟག་ཏུ་དེ་ལྟའི་དངོས་པོ་དག །སྒྲུབ་པ་ལ་ནི་མོས་པར་བྱེད། །</p>
<p>དགོན་པའི་གནས་ནི་དེ་དག་ཏུ། །</p>
<p>ལོ་ནི་མང་པོར་གནས་བྱེད་ཀྱང་། །</p>
<p>ཕྱིན་ལོག་ལྟ་བར་གྱུར་པའི་ཕྱིར། །</p>
<p>མྱ་ངན་འདས་ལམ་སྟོར་བས་ན། །</p>
<p>ནམས་ཀྱང་དགེ་སྦྱོང་ལམ་དག་གི །འབྲས་བུ་དག་ནི་ཐོབ་མི་འགྱུར། །</p>
<p>ཡང་དག་ལྟ་བ་རབ་ཉམས་ཤིང་། །</p>
<p>ཚུལ་ཁྲིམས་དག་དང་འགལ་བྱས་པས། །</p>
<p>གོས་བཟང་དག་གིས་ལུས་བརྒྱན་པ། །</p>
<p>དེ་ལ་ཤིན་ཏུ་སྲེད་པར་འགྱུར། །</p>
<p>འདོད་པའི་བདེ་བ་རྣམས་ལ་ནི། །</p>
<p>རྟག་ཏུ་སྲེད་པ་སྐྱེད་པར་བྱེད། །</p>
<p>གལ་ཏེ་གྲོང་ཁྱེར་ཞུགས་ན་ཡང་། །</p>
<p>ང་རྒྱལ་མཚན་མ་སྟོན་བྱེད་ཅིང་། །</p>
<p>ལུས་ཀྱི་ལས་ནི་མི་སྲུང་བས། །</p>
<p>སྤྱོད་ལམ་དག་ལ་གནས་མི་བྱེད། །</p>
<p>རེས་འགའ་གྲོང་ཁྱེར་ཞུགས་ནས་ནི། །</p>
<p>རྒྱུ་ཚེ་རང་ཉིད་འདི་སྐད་དུ། །</p>
<p>དགོན་པའི་གནས་ནི་དེ་དག་ན། །</p>
<p>རི་ཕུག་དག་ནི་གང་ཡོད་པ། །</p>
<p>ཁྱེད་རྣམས་འདི་ལྟར་ཤེས་པར་གྱིས། །</p>
<p>དེ་ནི་བདག་གི་གནས་ཡིན་ཏེ། །</p>
<p>མཐོ་དམའ་རན་པར་ལྟ་བ་དང་། །</p>
<p>འགྲོ་གོམ་ཚུལ་ལ་གནས་སོ་ཞེས། །</p>
<p>ཐ་དད་མཚན་མའི་ཚིག་བརྗོད་དེ། །</p>
<p>དགྲ་བཅོམ་པ་ཡི་རྟགས་བསྟན་པས། །</p>
<p>ཁྱིམ་པ་དག་ནི་ཇི་སྙེད་པ། །</p>
<p>ཕན་ཚུན་དུ་ནི་འདི་སྐད་དུ། །</p>
<p>དགོན་པའི་དགེ་སློང་གང་ཡིན་པ། །</p>
<p>ཡང་དག་འཕགས་པ་ཡིན་ཞེས་ཟེར། །</p>
<p>རེས་འགའ་དགོན་པ་དེ་དག་ན། །</p>
<p>གནས་པར་གྱུར་པ་དེ་ཡི་ཚེ། །</p>
<p>གལ་ཏེ་གཞན་དག་འོངས་གྱུར་ན། །</p>
<p>འདི་ལྟ་བུར་ནི་སྟོན་པར་བྱེད། །</p>
<p>བདག་ནི་དགོན་གནས་འདི་དག་ཏུ། །</p>
<p>ཉིན་མཚན་འཆག་པར་བྱེད་ཅེའམ། །</p>
<p>ཡང་ན་རྩྭ་འཇམ་བཏིང་ནས་ནི། །</p>
<p>འདིར་ནི་འདུག་པར་བྱེད་ཅེས་ཟེར། །</p>
<p>རེས་འགའ་གྲོང་ཁྱེར་ཞུགས་གྱུར་ནས། །</p>
<p>ཁྱིམ་པའི་དེར་ནི་ཕྱིན་པའི་ཚེ། །</p>
<p>གཡོ་སྒྱུས་ནན་ཏན་འདི་སྐད་དུ། །</p>
<p>བདེ་འམ་ཞེས་ནི་འདྲི་བར་བྱེད། །</p>
<p>འཇིག་རྟེན་པ་ཡི་འདུ་འཛིའི་གཏམ། །</p>
<p>རྒྱལ་པོ་ཆོམ་རྐུན་ལ་སོགས་པའི། །</p>
<p>སྣ་ཚོགས་དག་ནི་རྗོད་པར་བྱེད། །</p>
<p>རེས་འགའ་ཆགས་པའི་སེམས་དག་གིས། །</p>
<p>བུད་མེད་རྣམས་ཀྱི་མདུན་དག་ཏུ། །</p>
<p>ཐབས་ནི་རྣམ་པ་སྣ་ཚོགས་ཀྱིས། །</p>
<p>རང་གི་ཡོན་ཏན་རྗོད་པར་བྱེད། །</p>
<p>བདག་ནི་འཇིག་རྟེན་ཐམས་ཅད་ཀྱི། །</p>
<p>བསོད་ནམས་ཞིང་ནི་ཆེན་པོ་བྱེད། །</p>
<p>བདག་ནི་རྒྱལ་ཐབས་རབ་སྤངས་ནས། །</p>
<p>རབ་ཏུ་བྱུང་ནས་ལམ་སྒོམ་ཡིན། །</p>
<p>བཙུན་མོ་དང་ནི་སྲས་རྣམས་ཀྱང་། །</p>
<p>མཐོ་རིས་སྐྱེས་པར་གྱུར་ཅེས་ཟེར། །</p>
<p>དེ་དག་དེ་སྐད་ཐོས་ནས་ནི། །</p>
<p>ཤིན་ཏུ་གུས་པ་རབ་བསྐྱེད་དེ། །</p>
<p>གོས་ཟས་དང་ནི་བཏུང་བ་དག །སྣ་ཚོགས་སྦྱར་ནས་མཆོད་པར་བྱེད། །</p>
<p>བཙུན་པས་ཐུགས་རྗེར་རབ་དགོངས་ཤིང་། །</p>
<p>བདག་ཅག་ཐད་དུ་ཡང་གཤེགས་ཟེར། །</p>
<p>རོ་ཞིམ་དག་ལ་ཞེན་ཆགས་ཤིང་། །</p>
<p>ཉེས་དམིགས་རྣམས་ནི་མི་ཤེས་པས། །</p>
<p>བདུད་ཀྱིས་གླགས་ཀྱང་རྙེད་འགྱུར་ཏེ། །</p>
<p>རུ་སྦལ་རྒྱ་མོས་ཟིན་པ་འདྲ། །</p>
<p>དགོན་པར་གནས་པ་དག་ལ་ཡང་། །</p>
<p>རྙེད་པ་དག་གིས་སྙེམས་པར་བྱེད། །</p>
<p>དགེ་སློང་བརྩོན་འགྲུས་ཅན་དག་ལ། །</p>
<p>བརྙས་ཤིང་སྐུར་པ་འདེབས་པར་བྱེད། །</p>
<p>རྙེད་དང་གྲགས་པས་སེམས་རྨོངས་པས། །</p>
<p>ཡང་ནས་ཡང་དུ་ཞེན་པ་སྐྱེད། །</p>
<p>ལུས་ནི་ཡོངས་སུ་གསོ་བའི་ཕྱིར། །</p>
<p>རྟག་ཏུ་གཡོ་སྒྱུ་སྤྱོད་པས་ན། །</p>
<p>ལུས་དང་ངག་གི་མི་དགེ་ལས། །</p>
<p>ཡང་ནས་ཡང་དུ་འཕེལ་བར་བྱེད། །</p>
<p>གལ་ཏེ་སྦྱིན་བདག་དད་པ་ཡིས། །</p>
<p>དད་པའི་སེམས་ཀྱིས་མཆོད་ན་ཡང་། །</p>
<p>ལེ་ལོ་སྙོམ་ལས་དབང་གིས་ནི། །</p>
<p>དེ་ཡི་བསོད་ནམས་འབྲི་བར་བྱེད། །</p>
<p>སྐྱེས་བུ་བླུན་པོ་དེ་དག་ནི། །</p>
<p>རྟག་ཏུ་མི་དགེ་འདོད་བསྐྱེད་པས། །</p>
<p>སྟོང་པ་ཉིད་ཀྱི་ཆོས་འདི་ལ། །</p>
<p>རྗེས་འཐུན་བཟོད་སེམས་འཐོབ་མི་འགྱུར། །</p>
<p>གང་དག་ང་ཡི་བསྟན་པ་ལས། །</p>
<p>ཉེས་དམིགས་དེ་དག་རབ་སྤངས་ནས། །</p>
<p>ནན་ཏན་བག་ཡོད་སྒྲུབ་བྱེད་ན། །</p>
<p>ཆོས་འདི་ཐོས་པར་དཀའ་མི་འགྱུར། །</p>
<p>རྙེད་པ་དང་ནི་མི་རྙེད་དང་། །</p>
<p>བསྟོད་སྨད་སྡུག་བསྔལ་བདེ་ལ་སོགས། །</p>
<p>འཇིག་རྟེན་ཆོས་ཀྱིས་མི་གཡོས་པ། །</p>
<p>ཆོས་འདི་ཐོབ་པར་དཀའ་མི་འགྱུར། །</p>
<p>ལུས་ལ་མི་གཙང་འདུ་ཤེས་དང་། །</p>
<p>ཕུང་པོ་རྨ་ཡི་འདུ་ཤེས་དང་། །</p>
<p>ཟས་ནི་རྨ་བསྐུས་འདུ་ཤེས་པ། །</p>
<p>ཆོས་འདི་ཐོབ་པར་དཀའ་མི་འགྱུར། །</p>
<p>གོས་བཟང་དག་ནི་ཐོབ་གྱུར་ཀྱང་། །</p>
<p>དྲེགས་པ་དག་ནི་མི་སྐྱེད་ཅིང་། །</p>
<p>ངོ་ཚ་དགབ་པའི་ཕྱིར་གྱོན་པ། །</p>
<p>ཆོས་འདི་ཐོབ་པར་དཀའ་མི་འགྱུར། །</p>
<p>གཟུགས་དང་སྟོབས་ནི་མི་སྙེམས་ཤིང་། །</p>
<p>ཟས་ལ་ཆགས་པ་མེད་པ་དང་། །</p>
<p>སྲོག་གནས་ཕྱིར་ནི་གང་ཟ་བ། །</p>
<p>ཆོས་འདི་ཐོབ་པར་དཀའ་མི་འགྱུར། །</p>
<p>སྲེད་པ་རྣམས་ནི་སྟོང་ཤེས་ནས། །</p>
<p>འདོད་པ་དག་ལ་བླང་དོར་མེད། །</p>
<p>རྟག་ཏུ་སྟོང་དབེན་གང་སྤྱོད་པ། །</p>
<p>ཆོས་འདི་ཐོབ་པར་དཀའ་མི་འགྱུར། །</p>
<p>དཔག་ཚད་གཅིག་འདས་རི་ཁྲོད་དུ། །</p>
<p>གཅིག་པུ་འདུག་ནས་མཉམ་བཞག་ཅིང་། །</p>
<p>འདུས་བྱས་བདག་མེད་གང་རྟོགས་པ། །</p>
<p>ཆོས་འདི་ཐོབ་པར་དཀའ་མི་འགྱུར། །</p>
<p>མི་ཟད་སྐྱེ་བའི་མཐའ་དག་དང་། མིག་འཇུག་མཚན་ཉིད་རྟོགས་བྱེད་ཅིང་། །</p>
<p>མིག་གཙང་ལམ་ནི་རབ་སྒྲུབ་པ། །</p>
<p>ཆོས་འདི་ཐོབ་པར་དཀའ་མི་འགྱུར། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>གཟུགས་སྒྲ་དྲི་རོ་རེག་བྱ་ནས། །</p>
<p>སྒྲ་དང་མིང་གི་བར་དུ་ཡང་། །</p>
<p>ཐམས་ཅད་ཀུན་ཀྱང་དེ་བཞིན་ནོ། །</p>
<p>དེ་བཞིན་མ་འོངས་དུས་ཀྱི་ཚེ། །</p>
<p>དགེ་སློང་དག་ནི་ཚད་མེད་སྙེད། །</p>
<p>བརྩོན་པ་དང་ནི་ལེ་ལོ་ཅན། །</p>
<p>ཐམས་ཅད་དེ་བཞིན་ཤེས་པར་གྱིས། །</p>
<p>དགེ་དང་མི་དགེའི་གྲོགས་པོ་དག །སྒྲུབ་པ་དང་ནི་མི་སྒྲུབ་པ། །</p>
<p>ཡིད་ཆེས་པ་དང་ཡིད་མི་ཆེས། །</p>
<p>ཐམས་ཅད་དེ་བཞིན་ཤེས་པར་གྱིས། །</p>
<p>དགེ་དང་མི་དགེའི་གྲོགས་པོ་དག །མིག་ཟད་ལམ་ནི་གང་ཡིན་པ། །</p>
<p>སྒྲུབ་པ་དང་ནི་མི་སྒྲུབ་པ། །</p>
<p>ཐམས་ཅད་དེ་བཞིན་ཤེས་པར་གྱིས། །</p>
<p>གང་ཞིག་བྱང་ཆུབ་རབ་མོས་ཤིང་། །</p>
<p>ཟླ་གཅིག་གཉིས་གསུམ་འདས་ནས་ནི། །</p>
<p>དུས་གཞན་ཕྱིར་ནི་གང་ལྡོག་པ། །</p>
<p>ཐམས་ཅད་དེ་བཞིན་ཤེས་པར་གྱིས། །</p>
<p>གང་ཞིག་ཆོས་འདི་ཐོས་གྱུར་ནས། །</p>
<p>མོས་པའི་སེམས་ནི་གང་བསྐྱེད་པ། །</p>
<p>གལ་ཏེ་ཉམས་པར་གྱུར་ན་ཡང་། །</p>
<p>སླར་ནི་དད་པ་ཐོབ་པར་འགྱུར། །</p>
<p>གང་ཞིག་ཆོས་འདི་ཐོས་གྱུར་ནས། །</p>
<p>བག་མེད་སྤོང་བར་མི་བྱེད་པ། །</p>
<p>མདོ་འདི་སངས་རྒྱས་དཀའ་མ་ཡིན། །</p>
<p>དེ་སྙམ་དུ་ནི་སེམས་པར་འགྱུར། །</p>
<p>གང་ཞིག་ཆོས་འདི་ཐོས་གྱུར་ནས། །</p>
<p>བདུད་ཀྱིས་ཡོངས་སུ་གང་བཟུང་བ། །</p>
<p>དང་པོ་དད་པ་སྐྱེས་གྱུར་ཀྱང་། །</p>
<p>ཕྱིས་ནི་རབ་ཏུ་སྤོང་བར་འགྱུར། །</p>
<p>གང་ཞིག་ཆོས་ལ་མ་མོས་པ། །</p>
<p>མི་བདེན་གྲགས་དང་རྙེད་པ་ཚོལ། །</p>
<p>གྲོང་ཁྱེར་གྲོང་རྡལ་རབ་རྒྱུ་ཞིང་། །</p>
<p>གཟུངས་རྣམས་དང་ནི་ཏིང་འཛིན་དང་། །</p>
<p>ཀུན་འཛིན་འོད་ཟེར་བསྔགས་བརྗོད་ཀྱང་། །</p>
<p>དེ་ཡིས་ཡང་དག་རྟོགས་མི་འགྱུར། །</p>
<p>འདོད་པ་ལྔ་པོས་བཅིངས་པ་དང་། །</p>
<p>འཇིག་རྟེན་ལས་ནི་འདོད་ཚོལ་བ། །</p>
<p>བརྗོད་པ་དག་ནི་རྟོགས་བྱེད་པས། །</p>
<p>སྟོང་ཉིད་སྒོམ་ལ་སྐུར་པ་འདེབས། །</p>
<p>དྲན་དང་ཤེས་རབ་སེམས་མེད་པས། །</p>
<p>ཚེ་ཚད་རབ་ཏུ་དོན་མེད་འདས། །</p>
<p>བླུན་པོ་སྟོང་པའི་ཆོས་སྤོང་བ། །</p>
<p>དེ་ནི་ཚུལ་ཁྲིམས་བགེགས་བྱས་པས། །</p>
<p>མནར་མེད་དག་ཏུ་ལྟུང་བར་འགྱུར། །</p>
<p>ནམ་ཡང་མཐོ་རིས་ཡོང་མི་སྐྱེ། །</p>
<p>གང་གིས་སྐད་ཅིག་གཅིག་ལ་ནི། །</p>
<p>མཆོད་རྟེན་སྟོང་ནི་བྱས་པ་བས། །</p>
<p>གང་གིས་མདོ་སྡེ་འདི་ཐོས་ནས། །</p>
<p>ཚིག་བཞི་ཚིགས་བཅད་གཅིག་འཛིན་འཕགས། །</p>
<p>མེ་ཏོག་ཕྲེང་བ་བརྒྱ་སྟོང་དག །སངས་རྒྱས་མཆོད་རྟེན་མཆོད་པ་བས། །</p>
<p>གང་གིས་མདོ་སྡེ་འདི་ཐོས་ནས། །</p>
<p>ཚིག་བཞི་ཚིགས་བཅད་སེམས་པ་འཕགས། །</p>
<p>གང་གིས་རིན་ཆེན་མཆོད་རྟེན་དག །གང་གཱའི་བྱེ་སྙེད་བྱས་པ་བས། །</p>
<p>གང་གིས་ཐ་ན་སྐད་ཅིག་ཙམ། །</p>
<p>མདོ་སྡེ་འདི་སེམས་ཁྱད་པར་འཕགས། །</p>
<p>སངས་རྒྱས་ཞིང་ནི་འབུམ་ཕྲག་བརྒྱ། །</p>
<p>མེ་ཏོག་གཏོར་ནས་མཆོད་པ་བས། །</p>
<p>གང་གིས་ཐ་ན་སྐད་ཅིག་ཙམ། །</p>
<p>མདོ་སྡེ་འདི་སེམས་ཁྱད་པར་འཕགས། །</p>
<p>ཆོས་གོས་འབུམ་ཕྲག་བརྒྱ་མང་པོ། །</p>
<p>སངས་རྒྱས་རྣམས་ལ་ཕུལ་བ་བས། །</p>
<p>གང་གིས་ཐ་ན་སྐད་ཅིག་ཙམ། །</p>
<p>མདོ་སྡེ་འདི་སེམས་ཁྱད་པར་འཕགས། །</p>
<p>སངས་རྒྱས་སྤྱན་ནི་རྣམ་དག་འཕགས། །</p>
<p>མི་མཁྱེན་མི་གཟིགས་གང་ཡང་མེད། །</p>
<p>གང་གིས་མདོ་སྡེ་འདི་མོས་ན། །</p>
<p>སངས་རྒྱས་སྤྱན་ནི་ཐོབ་པར་འགྱུར། །</p>
<p>འདས་པའི་བསྐལ་པ་གྲངས་མེད་ཚེ། །</p>
<p>སངས་རྒྱས་མར་མེ་མཛད་པ་བྱུང་། །</p>
<p>ང་ནི་བྲམ་ཟེའི་ཁྱེ་འུར་གྱུར། །</p>
<p>མེ་ཏོག་ཐོགས་ནས་མཆོད་པ་བྱས། །</p>
<p>ཤཱཀྱ་ཐུབ་པ་ཞེས་བྱ་བ། །</p>
<p>བྱང་ཆུབ་སྙིང་པོ་ལ་འདུག་ནས། །</p>
<p>མདོ་སྡེ་འདི་ནི་སྟོན་འགྱུར་ཞེས། །</p>
<p>ང་ལ་བྱང་ཆུབ་ལུང་ཡང་བསྟན། །</p>
<p>ཁྱོད་ནི་དེ་ཚེ་གཞོན་ནུར་གྱུར། །</p>
<p>ད་ལུང་བསྟན་པ་ཐོས་གྱུར་ནས། །</p>
<p>དགའ་ཞིང་དད་པའི་སེམས་བསྐྱེད་དེ། །</p>
<p>ཐལ་མོ་སྦྱར་ནས་འདི་སྐད་དུ། །</p>
<p>གལ་ཏེ་བྲམ་ཟེའི་ཁྱེའུ་འདི་ནི། །</p>
<p>མངོན་པར་རྫོགས་པར་སངས་རྒྱས་ཚེ། །</p>
<p>བདག་ནི་དེ་ཡི་གྲོགས་གྱུར་ནས། །</p>
<p>མྱ་ངན་འདས་པའི་འོག་ཏུ་ཡང་། །</p>
<p>ཆོས་ཀྱི་སྡེ་སྣོད་རབ་འཛིན་ཅིང་། །</p>
<p>སྲུང་བར་ཤོག་ཅེས་སྨོན་ལམ་བཏབ། །</p>
<p>སངས་རྒྱས་མར་མེ་མཛད་དེ་ཡིས། །</p>
<p>འོད་ཟེར་སྟོན་པའི་མདོ་འདི་ནི། །</p>
<p>ཇི་སྐད་གསུངས་བཞིན་དེ་ཡི་ཚེ། །</p>
<p>བྲམ་ཟེའི་ཁྱེའུ་དང་གཞོན་ནུ་གཉིས། །</p>
<p>ལེགས་པར་མཉན་ཅིང་ཡོངས་སུ་བཟུང་། །</p>
<p>ང་སྔོན་འདས་པའི་དུས་ཀྱི་ཚེ། །</p>
<p>མེ་ཏོག་ཨུད་པ་ལ་དག་གིས། །</p>
<p>སངས་རྒྱས་དེ་ལ་མཆོད་པ་བྱས། །</p>
<p>དེ་ཚེ་ཁྱོད་ཀྱང་དེར་འདུག་སྟེ། །</p>
<p>འདི་སྐད་དུ་ནི་སྨོན་ལམ་བཏབ། །</p>
<p>ང་ཡི་བསྟན་པ་ཐ་མ་ལ། །</p>
<p>མདོ་སྡེ་འདི་ནི་རབ་བཟུང་ནས། །</p>
<p>རྒྱ་ཆེར་སྟོན་པར་ཤོག་ཅེས་སྨྲས། །</p>
<p>གང་གིས་ཆོས་འདི་ཐོས་གྱུར་ནས། །</p>
<p>ཞེ་སྡང་སེམས་ནི་མི་སྐྱེད་པར། །</p>
<p>གཟུང་འཛིན་ཀློག་ཅིང་གང་འདོན་པ། །</p>
<p>དེ་ནི་སྐྱེས་བུ་དམ་པ་ཡིན། །</p>
<p>ཁྱོད་ཀྱིས་མ་འོངས་དུས་ཀྱི་ཚེ། །</p>
<p>ཐོས་དཀའི་ཆོས་འདི་རབ་བཟུང་ནས། །</p>
<p>སེམས་ཅན་དག་ལ་དོན་གྱི་ཚུལ། །</p>
<p>རྒྱ་ཆེར་དབྱེ་ཞིང་བསྟན་པར་བྱ། །</p>
<p>ངས་ཀྱང་འདས་པའི་དུས་ཀྱི་ཚེ། །</p>
<p>ཡང་དག་ཆོས་ནི་ནུབ་པ་ན། །</p>
<p>འོད་ཟེར་སྟོན་པའི་མདོ་འདི་ནི། །</p>
<p>སེམས་ཅན་དག་ལ་རྒྱ་ཆེར་བསྟན། །</p>
<p>བླུན་པོས་ནན་ཏན་མི་སྒྲུབ་པས། །</p>
<p>འདི་ལ་སྐུར་བ་འདེབས་པར་བྱེད། །</p>
<p>ངས་ནི་དེ་སྐད་ཐོས་གྱུར་ཀྱང་། །</p>
<p>ཞེ་སྡང་དག་ནི་སྐྱེད་མི་བྱེད། །</p>
<p>ངས་ནི་རྟག་ཏུ་བཟོད་བསྒོམས་ནས། །</p>
<p>འཇིག་རྟེན་རྣམས་ལ་ཕན་འདོགས་བྱེད། །</p>
<p>བཟོད་པའི་སྟོབས་ནི་རྫོགས་པས་ན། །</p>
<p>མཚན་དང་དཔེ་བྱད་དག་གིས་བརྒྱན། །</p>
<p>གཞོན་ནུ་ཁྱོད་ཀྱིས་སངས་རྒྱས་སྐུ། །</p>
<p>གྱ་ནོམ་ཡོངས་སུ་རྫོགས་གྱུར་ཅིང་། །</p>
<p>གསེར་གྱི་ཁ་དོག་རྣམ་དག་འཕགས། །</p>
<p>བཟོད་པའི་སྟོབས་ལས་བྱུང་བར་ལྟོས། །</p>
<p>ང་ཡི་ཞབས་ནི་ས་རེག་ནས། །</p>
<p>ཞིང་ནི་ཚད་མེད་གཡོ་བྱེད་ཀྱང་། །</p>
<p>སེམས་ཅན་རྣམས་ནི་མི་ལྟུང་བ། །</p>
<p>ཐམས་ཅད་བཟོད་པའི་སྟོབས་ལས་སྐྱེས། །</p>
<p>ང་ཡི་སྤུ་ཁུང་གཅིག་ནས་ནི། །</p>
<p>འོད་ཟེར་བརྒྱ་སྟོང་རབ་བཀྱེ་ནས། །</p>
<p>ཐམས་ཅད་གསལ་བར་གང་བྱེད་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>སྲིན་པོ་བཞིན་དུ་འཇིགས་པའི་གཟུགས། །</p>
<p>སྲོག་ཆགས་གཟི་བྱིན་འཕྲོག་བྱེད་པ། །</p>
<p>ང་ལ་རྟག་ཏུ་གུས་པ་ཡང་། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>ང་ཡི་འཁོར་ནི་ཇི་སྙེད་པ། །</p>
<p>སེམས་ནི་རབ་ཏུ་དུལ་གྱུར་ནས། །</p>
<p>དེ་བཞིན་གཤེགས་ལ་གུས་པ་ཡང་། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>རོལ་མོའི་སྒྲ་ནི་བརྒྱ་སྟོང་དག །འཁོར་འདུས་ཆེན་པོའི་ནང་དག་ཏུ། །</p>
<p>སངས་རྒྱས་ཡོན་ཏན་བསྔགས་བརྗོད་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>ཀླུ་ཡི་རྒྱལ་པོ་བརྒྱ་སྟོང་དག །རབ་ཏུ་གདུག་ཅིང་འཇིགས་རུང་བ། །</p>
<p>སངས་རྒྱས་མཐོང་ན་དགའ་བ་ཡང་། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>སྲིན་པོ་གནོད་སྦྱིན་ལ་སོགས་པས། །</p>
<p>མེ་ཏོག་ཕྲེང་བ་བརྒྱ་སྟོང་ཐོགས། །</p>
<p>འོངས་ནས་ང་ལ་མཆོད་བྱེད་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>ཞིང་ནི་བརྒྱ་སྟོང་ཚད་མེད་པར། །</p>
<p>བཞུགས་པའི་དེ་བཞིན་གཤེགས་པ་རྣམས། །</p>
<p>ང་ཡི་ཡོན་ཏན་བསྔགས་པ་ཡང་། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>ལྟོ་འཕྱེ་དང་ནི་ལུས་སྲུལ་པོ། །</p>
<p>བརྒྱ་སྟོང་དག་ནི་འདུས་གྱུར་ནས། །</p>
<p>མེ་ཏོག་གཏོར་ནས་ང་མཆོད་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>གནོད་སྦྱིན་རྒྱལ་པོ་ལ་སོགས་པ། །</p>
<p>བྱེ་བ་བརྒྱ་ཕྲག་དྲུག་ཅུ་རྣམས། །</p>
<p>འོངས་ནས་ང་ལ་གང་མཆོད་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>གཞན་ཡང་ཀླུ་ཡི་རྒྱལ་པོ་ནི། །</p>
<p>མ་ན་བ་ག་ལ་སོགས་པས། །</p>
<p>མུ་ཏིག་དམར་པོས་ང་མཆོད་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>དུ་མུ་རུ་དང་ཤི་ཁྱི་བའི། །</p>
<p>བརྒྱ་སྟོང་སྙེད་ནི་འདུས་གྱུར་ནས། །</p>
<p>རོལ་མོ་དག་གིས་ང་མཆོད་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>ལྟོ་འཕྱེ་དང་ནི་ལུས་སྲུལ་པོ། །</p>
<p>བརྒྱ་སྟོང་སྙེད་ནི་འདུས་གྱུར་ནས། །</p>
<p>མེ་ཏོག་སྤོས་ཀྱིས་ང་མཆོད་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>ས་ཆེན་འཛིན་པ་ཀླུ་ཡི་རྒྱལ། །</p>
<p>ལུས་ཕྱེད་དག་ནི་རབ་བསྟན་ནས། །</p>
<p>ཐལ་སྦྱར་ང་ལ་གུས་པ་ཡང་། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>ལུས་མེད་སྒྲ་གཅན་ཟིན་ལ་སོགས། །</p>
<p>བྱེ་བ་ཕྲག་ནི་བརྒྱ་སྟོང་རྣམས། །</p>
<p>དང་བའི་སེམས་ཀྱིས་ང་མཆོད་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>གཞོན་ནུ་ཁྱོད་ཀྱིས་འདི་ལྟར་ལྟོས། །</p>
<p>སངས་རྒྱས་འོད་ཟེར་གང་རེག་པ། །</p>
<p>སྡུག་བསྔལ་བྲལ་ནས་བདེ་ཐོབ་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>ས་མུ་ཏ་དང་རླུང་གི་ལྷ། །</p>
<p>བརྒྱ་སྟོང་ནམ་མཁའ་གང་བར་ནི། །</p>
<p>སྤོས་ཀྱི་ཆར་ཕབ་ང་མཆོད་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>ལྷ་ཡི་འཁོར་ནི་བརྒྱ་སྟོང་དག །ལྷ་ཡི་མེ་ཏོག་གཏོར་མཆོད་དེ། །</p>
<p>སྲེད་སྤངས་སངས་རྒྱས་སྟེན་བྱེད་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>ཁྱེད་ཀྱིས་སངས་རྒྱས་རྫུ་འཕྲུལ་དང་། །</p>
<p>སྦྱིན་དང་ཚུལ་ཁྲིམས་སྒྲ་བསྒྲགས་ནས། །</p>
<p>ཐམས་ཅད་ཀུན་དུ་ཐོས་མཛད་པ། །</p>
<p>བཟོད་མཆོག་སྟོབས་ལས་བྱུང་བར་ལྟོས། །</p>
<p>ཕུང་པོ་ཁམས་ཀྱི་སྒྲ་དག་དང་། །</p>
<p>བདེན་པ་བཞི་ཡི་སྒྲ་དག་གིས། །</p>
<p>ཐམས་ཅད་ཀུན་ནི་གོ་མཛད་པ། །</p>
<p>ཐམས་ཅད་བཟོད་མཆོག་སྟོབས་ལས་བྱུང་། །</p>
<p>ང་ཡི་རྫུ་འཕྲུལ་སྟོབས་ཀྱིས་ནི། །</p>
<p>མཁའ་ལས་མིག་ཟད་མཐའ་དག་དང་། །</p>
<p>རབ་ཞིའི་སྒྲ་ནི་ཐོས་གྱུར་ཏེ། །</p>
<p>སྐྱེ་བའི་མཐའ་ཡང་དེ་བཞིན་ནོ། །</p>
<p>ང་ཡི་རྫུ་འཕྲུལ་སྟོབས་ཀྱིས་ནི། །</p>
<p>མཁའ་ལས་མིག་ནི་རྒྱུ་དང་རྐྱེན། །</p>
<p>དེ་ལས་སྐྱེ་ཡང་འགྲོ་འོང་མེད། །</p>
<p>དེ་སྐད་དུ་ནི་ཐོས་པར་འགྱུར། །</p>
<p>ང་ཡི་རྫུ་འཕྲུལ་སྟོབས་ཀྱིས་ནི། །</p>
<p>མཁའ་ལས་མིག་ཞི་རྟོགས་བྱེད་ན། །</p>
<p>སངས་རྒྱས་རྣམས་ཀྱང་དེ་ལས་སྐྱེས། །</p>
<p>དེ་སྐད་དུ་ནི་ཐོས་པར་འགྱུར། །</p>
<p>ང་ཡི་རྫུ་འཕྲུལ་སྟོབས་ཀྱིས་ནི། །</p>
<p>མཁའ་ལས་མིག་ཟད་མཐའ་ཞི་བས། །</p>
<p>སངས་རྒྱས་རྣམས་ནི་དེ་ལས་སྐྱེས། །</p>
<p>དེ་སྐད་དུ་ནི་ཐོས་པར་འགྱུར། །</p>
<p>ང་ཡི་རྫུ་འཕྲུལ་སྟོབས་ཀྱིས་ནི། །</p>
<p>མཁའ་ལས་མིག་མཐའ་རབ་ཞི་བས། །</p>
<p>སངས་རྒྱས་རྣམས་ནི་དེ་ལས་སྐྱེས། །</p>
<p>དེ་སྐད་དུ་ནི་ཐོས་པར་འགྱུར། །</p>
<p>ང་ཡི་རྫུ་འཕྲུལ་སྟོབས་ཀྱིས་ནི། །</p>
<p>མཁའ་ལས་མིག་སྐྱེ་མཐའ་ཞི་པས། །</p>
<p>སངས་རྒྱས་རྣམས་ནི་དེ་ལས་སྐྱེས། །</p>
<p>དེ་སྐད་དུ་ནི་ཐོས་པར་འགྱུར། །</p>
<p>ང་ཡི་རྫུ་འཕྲུལ་སྟོབས་ཀྱིས་ནི། །</p>
<p>མཁའ་ལས་མིག་འཇུག་རབ་ཞི་ན། །</p>
<p>སངས་རྒྱས་རྣམས་ནི་དེ་ལས་སྐྱེས། །</p>
<p>དེ་སྐད་དུ་ནི་ཐོས་པར་འགྱུར། །</p>
<p>ང་ཡི་རྫུ་འཕྲུལ་སྟོབས་ཀྱིས་ནི། །</p>
<p>མཁའ་ལས་མིག་ནི་སྐྱེ་ཞི་བས། །</p>
<p>སངས་རྒྱས་རྣམས་ནི་དེ་ལས་སྐྱེས། །</p>
<p>དེ་སྐད་དུ་ནི་ཐོས་པར་འགྱུར། །</p>
<p>ང་ཡི་རྫུ་འཕྲུལ་སྟོབས་ཀྱིས་ནི། །</p>
<p>མཁའ་ལས་མིག་དབེན་རབ་ཞི་བས། །</p>
<p>སངས་རྒྱས་རྣམས་ནི་དེ་ལས་སྐྱེས། །</p>
<p>དེ་སྐད་དུ་ནི་ཐོས་པར་འགྱུར། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>གཟུགས་སྒྲ་དྲི་རོ་རེག་བྱ་ནས། །</p>
<p>སྒྲ་དང་མིང་ལ་སོགས་པའི་བར། །</p>
<p>ཐམས་ཅད་ཀུན་ཀྱང་དེ་བཞིན་ནོ། །</p>
<p>འདོད་སྡང་གཏི་མུག་ཁོང་ཁྲོ་དང་། །</p>
<p>འཆབ་དང་ཕྲག་དོག་གཡོ་སྒྱུ་དང་། །</p>
<p>ཁེངས་དང་ང་རྒྱལ་ལ་སོགས་པ། །</p>
<p>རྒྱ་ཆེར་བཤད་པའང་དེ་བཞིན་ནོ། །</p>
<p>དེ་ནས་ཟླ་འོད་གཞོན་ནུར་གྱུར་པས་དེ་ལྟ་བུའི་ཆོས་ཁྱད་པར་དུ་འཕགས་པ་ཐོས་པས་རབ་ཏུ་དགའ་བར་གྱུར་ནས་ཐལ་མོ་སྦྱར་ཏེ། །</p>
<p>བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་སང་གི་གདུགས་ལ་བདག་དེ་བཞིན་གཤེགས་པ་དང་། འཁོར་མང་པོ་དང་བཅས་པར་གདུགས་ཚོད་ལ་སྤྱན་འདྲེན་ན། ཐུགས་བརྩེ་བར་དགོངས་ཏེ་བདག་གིས་སྦྱར་བའི་གདུགས་ཚོད་གསོལ་བར་ཅི་གནང་། དེ་སྐད་ཅེས་གསོལ་པ་དང་། དེ་ནས་བཅོམ་ལྡན་འདས་ཀྱིས་གཞོན་ནུ་དེའི་བསམ་པ་རྣམ་པར་དག་པ་དང་། སེམས་ཅན་ཚད་མེད་པ་རྣམས་ལ་ཡང་ཕན་པ་མཛད་པར་འགྱུར་བར་ཐུགས་ཀྱིས་མཁྱེན་ནས་ཐུགས་བརྩེ་བར་དགོངས་ཏེ་ཅང་མི་གསུང་བས་གནང་ངོ་། །</p>
<p>དེ་ནས་ཟླ་འོད་གཞོན་ནུར་གྱུར་པ་སྟན་ལས་ལངས་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ། ལན་གསུམ་བསྐོར་བ་བྱས་ནས། རབ་ཏུ་དགའ་བས་རང་གི་ཁྱིམ་དུ་སོང་སྟེ། རང་གི་འཁོར་དང་བཅས་པ་དང་། ལྷ་དང་། ཀླུ་དང་། གནོད་སྦྱིན་དང་། སྲིན་པོ་དང་། ལྟོ་འཕྱེ་ཆེན་པོ་ལ་སོགས་པས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་བཞི་མདོར་དར་གྱི་ལྡིང་ཁང་བྲེས་ཏེ་ལྡིང་ཁང་དེ་ཡང་ཤིན་ཏུ་མཐོ་ཞིང་རྒྱ་ཆེ་ལ་ཐམས་ཅད་ཀུན་དུ་ཁྱབ་པ། གསེར་གྱི་ཙོང་ཙོང་དྲ་བར་བྲེས་པ། ནོར་བུ་རིན་པོ་ཆེའི་ཕྲེང་བ་སྦྱངས་པ། སེང་གེའི་བ་དན་དང་། གསེར་གྱི་ཕྲེང་བ་ལུ་གུ་རྒྱུད་ཅན་འབུམ་ཕྲག་བརྒྱ་སྟོང་སྣ་ཚོགས་ཀྱིས་བརྒྱན་པ། གཞན་ཡང་རིན་པོ་ཆེའི་མེ་ཏོག་ཁ་དོག་ཁྱད་པར་དུ་འཕགས་པའི་ཕྲེང་བའི་ཕུང་པོ་དག་གཅལ་དུ་བཀྲམ་མོ། །</p>
<p>མེ་ཏོག་ཙམ་པ་ཀ་དང་ཨ་ཏི་མུག་ཏ་ལ་སོགས་པ་རྣམ་པ་སྣ་ཚོགས་ཀྱི་ཕྲེང་བ་ཚད་མེད་གྲངས་མེད་པ་ཡང་རིན་པོ་ཆེའི་ལྡིང་ཁང་གི་ནང་ཐམས་ཅད་དང་། འཁོར་འདུས་པ་ཐམས་ཅད་ཀུན་ཏུ་ཁྱབ་པར་སྦྱངས་ཤིང་རྒྱན་དུ་བྲེས་སོ། །</p>
<p>གཞན་ཡང་དེའི་ནང་དུ་ཁྲི་སྟན་རྣམས་བཤམས་ནས། རིན་པོ་ཆེའི་སྤོས་ཕྱི་ལི་ཀ་དང་། དུ་མ་ཙ་དང་། ཙན་དན་དང་། གུར་གུམ་རྣམ་པར་དག་ཅིང་ཡིད་དགའ་བར་བྱེད་པ་སྣ་ཚོགས་བསྲེགས་སོ། །</p>
<p>དེ་བཞིན་དུ་སྦྱར་སྤོས་མཆོག་དམ་པ་སྣ་ཚོགས་ཀྱང་མཆོད་པའི་ཡོ་བྱད་དུ་སྦྱར་ཏོ། །</p>
<p>གཞན་ཡང་སྤོས་ཀྱི་ཆུས་ལམ་སྲང་རྣམས་ཀུན་ཏུ་ཁྱབ་པར་ཆག་ཆག་བཏབ་བོ། །</p>
<p>ས་གཞི་ཀུན་དུ་མེ་ཏོག་སྣ་ཚོགས་གཅལ་དུ་བཀྲམ་མོ། །</p>
<p>དེའི་ཚེ་ལྷའི་བུ་མོ་དང་། ལྷ་མ་ཡིན་གྱི་བུ་མོ་དང་། སྒྲ་གཅན་ཟིན་གྱི་བུ་མོ་གྲངས་མེད་ཚད་མེད་པ་ཡང་རབ་ཏུ་དགའ་བའི་སེམས་བསྐྱེད་ནས། བྱང་ཆུབ་ཀྱི་རྒྱུ་མངོན་པར་བསྒྲུབ་པར་འདོད་པའི་ཕྱིར་དེར་འོངས་ནས་གྲོང་ཁྱེར་ཆེན་པོ་ཁྱད་པར་དུ་འཕགས་པ་དེ་རབ་ཏུ་བརྒྱན་ཏོ། །</p>
<p>དེ་ནས་ཟླ་འོད་གཞོན་ནུར་གྱུར་པ་གྲོང་ཁྱེར་དེ་ཀུན་དུ་ཁྱབ་པར་བརྒྱན་ཅིང་ཡོངས་སུ་དག་པ་དང་གདུགས་ཚོད་ལ་བབ་པར་རིག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་སེམས་ཅན་རྣམས་ལ་སྨན་པར་མཛད་པའི་སླད་དུ་གྲོང་ཁྱེར་ཆེན་པོར་གཤེགས་སུ་གསོལ། དེ་ནས་བཅོམ་ལྡན་འདས་འཁོར་མང་པོ་དང་ཐབས་ཅིག་ཏུ་གྲོང་ཁྱེར་དུ་གཤེགས་ནས་སྒོའི་ཐེམ་པ་ལ་ཞབས་བཞག་མ་ཐག་ཏུ་གྲོང་ཁྱེར་ཆེན་པོ་དེའི་ས་ཆེན་པོ་ཡང་རབ་ཏུ་གཡོས་པར་གྱུར། ཕྱོགས་བཅུའི་འཇིག་རྟེན་གྱི་ཁམས་འབུམ་ཕྲག་བརྒྱ་སྟོང་ཚད་མེད་པ་ཡང་རབ་ཏུ་གཡོས་པར་གྱུར་ཏེ། དེའི་ཚེ་ལོང་བ་དག་ནི་གཟུགས་མཐོང་བར་གྱུར། སྡུག་བསྔལ་བ་རྣམས་ནི་བདེ་བ་ཐོབ་པར་གྱུར། འོན་པ་རྣམས་ནི་སྒྲ་ཐོས་པར་གྱུར། བྱད་བཞིན་མི་སྡུག་པ་རྣམས་ནི་བྱད་བཞིན་བཟང་པོ་ཐོབ་པར་གྱུར། ནོར་མེད་པ་རྣམས་ནི་ནོར་དང་ལྡན་པར་གྱུར། བུ་མེད་པ་རྣམས་ནི་བུ་ཡོད་པར་གྱུར། གོས་མེད་པ་རྣམས་ནི་གོས་ཐོབ་པར་གྱུར། རིན་པོ་ཆེ་མེད་པ་རྣམས་ནི་རིན་པོ་ཆེ་ཐོབ་པར་གྱུར། ཉེ་བཤེས་མེད་པ་རྣམས་ནི་ཉེ་བཤེས་དང་ལྡན་པར་གྱུར། ལུས་ཀྱི་རྒྱན་ཐམས་ཅད་ཀྱིས་ཕོངས་པ་རྣམས་ནི་ལུས་ཀྱི་རྒྱན་ཐམས་ཅད་དང་ལྡན་པར་གྱུར་ཏོ། །</p>
<p>གཞན་ཡང་ངང་པ་དང་། ཁྲུང་ཁྲུང་དང་། ནེ་ཙོ་དང་། རྨ་བྱ་དང་། ཀ་རི་ཀ་ལ་སོགས་པ་བྱའི་ཚོགས་མང་པོ་རྣམས་དེ་བཞིན་གཤེགས་པ་མཐོང་བ་དང་། རབ་ཏུ་དགའ་བའི་སེམས་བསྐྱེད་ནས་སྒྲ་སྙན་ཅིང་ཡིད་དུ་འོང་བ་མཆོག་དམ་པ་ཕྱུང་སྟེ། གང་གིས་སྒྲ་དེ་དག་ཐོས་པ་ཡང་ཡིད་ཤིན་ཏུ་བདེ་བར་གྱུར་ཏོ། །</p>
<p>གཞན་ཡང་དེ་བཞིན་གཤེགས་པས་རྫུ་འཕྲུལ་གྱི་སྟོབས་ཀྱིས་ཙམ་པ་ཀའི་ལྗོན་ཤིང་ཚད་མེད་པ་སྙེད་མངོན་པར་སྤྲུལ་པས། སེམས་ཅན་བརྒྱ་སྟོང་མང་པོ་རྣམས་མེ་ཏོག་ཡོངས་སུ་དག་པ་དེ་དག་དང་། གཞན་ཡང་སྤོས་མཆོག་དམ་པ་ཐོགས་ནས་བཅོམ་ལྡན་འདས་ལ་མངོན་པར་གཏོར་ཏེ་མཆོད་པ་བྱས་སོ། །</p>
<p>གཞན་ཡང་ལྷ་མ་ཡིན་གྱི་བུ་མོ་དབང་ཕྱུག་ཐོབ་པ་བརྒྱ་སྟོང་དུ་མ་མུ་ཏིག་དམར་པོ་དང་། ཙན་དན་གྱི་ཕྱེ་མ་ཐོགས་ནས་དེ་བཞིན་གཤེགས་པ་ལ་རབ་ཏུ་དགའ་བས་མངོན་པར་གཏོར་ཏོ། །</p>
<p>ལྷ་མ་ཡིན་མང་པོ་དང་། གཞན་ཡང་ལྷ་མང་པོ་རྣམས་རིན་པོ་ཆེའི་གདུགས་གསེར་དང་། དངུལ་གྱིས་རབ་ཏུ་བརྒྱན་པ་ཐོགས་ནས་བར་སྣང་ལ་འདུག་སྟེ། དེ་བཞིན་གཤེགས་པའི་སྟེང་དུ་ཁེབས་པར་གཡོགས་སོ། །</p>
<p>གཞན་ཡང་བཅོམ་ལྡན་འདས་ཀྱི་རྫུ་འཕྲུལ་གྱི་སྟོབས་ཀྱིས་ཙན་དན་གྱི་ལྗོན་ཤིང་དང་། གསེར་གྱི་ལྗོན་ཤིང་དང་། རིན་པོ་ཆེའི་སྣོད་དང་། གོས་ལ་སོགས་པའི་ལྗོན་ཤིང་བརྒྱ་སྟོང་ཚད་མེད་དཔག་ཏུ་མེད་པ་རིན་པོ་ཆེ་རྣམས་ཀྱིས་བརྒྱན་པ། མེ་ཏོག་དང་། ལོ་མ་ཕུན་སུམ་ཚོགས་ཤིང་རྒྱས་པ། སེམས་ཅན་ཚད་མེད་པའི་བསོད་ནམས་ཀྱི་རྣམ་པར་སྨིན་པའི་འབྲས་བུ་ཐུན་མོང་དུ་མངོན་པར་གྲུབ་པ། རླུང་གི་ངད་ལངས་པ་ཙམ་གྱིས་སྤོས་མཆོག་དམ་པའི་དྲིས་སངས་རྒྱས་ཀྱི་ཞིང་ཚད་མེད་པ་རྣམས་ཀུན་ཏུ་ཁྱབ་པར་གང་བ་མངོན་པར་སྤྲུལ་ཏོ། །</p>
<p>སེམས་ཅན་བརྒྱ་སྟོང་ཚད་མེད་པ་རྣམས་ཀྱིས་ཀྱང་དུས་གཅིག་ཏུ་མེ་ཏོག་ཐོགས་ནས་བཅོམ་ལྡན་འདས་ལ་མངོན་པར་གཏོར་ཏོ། །</p>
<p>དེ་བཞིན་དུ་སེམས་ཅན་མ་ཡིན་པ་ཚད་མེད་པ་རྣམས་ཀྱང་དེ་བཞིན་གཤེགས་པའི་རྫུ་འཕྲུལ་གྱི་སྟོབས་ཀྱིས་མངོན་པར་སྤྲུལ་པ་ཤ་སྟག་གོ །གང་དག་ཅི་དང་ཅི་སྨོན་པ་དེ་དག་ཀྱང་རྫུ་འཕྲུལ་གྱི་དབང་གིས་དེ་དག་གི་བསམ་པ་ཇི་ལྟ་བ་བཞིན་དུ་རེ་བ་ཡོངས་སུ་རྫོགས་པར་གྱུར་ཏོ། །</p>
<p>བཅོམ་ལྡན་འདས་གྲོང་ཁྱེར་དུ་གཤེགས་པའི་ཚེ་འཁོར་འདུས་པ་ཐམས་ཅད་ནམ་མཁའ་ལ་ཁྱད་པར་དུ་འཕགས་པའི་སྒྲ་བསམ་གྱིས་མི་ཁྱབ་པར་ཡང་དག་པར་སྟོན་པའི་སྒྲ་ཐོས་པར་གྱུར་ཀྱང་དེ་གང་ནས་བྱུང་བ་ཤེས་པར་ཡང་མ་གྱུར་ལ་ཚིགས་སུ་བཅད་པ་བརྒྱ་སྟོང་དུ་མས་ཀྱང་ཆོས་རྣམས་ཡང་དག་པར་བསྟན་པར་གྱུར་ཏོ། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>འདོད་ཆགས་ཟད་མཐའ་སྟོང་དབེན་གང་རྟོགས་པ། །</p>
<p>ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>འདོད་ཆགས་སྐྱེ་མཐའ་སྟོང་དབེན་གང་རྟོགས་པ། །</p>
<p>ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>འདོད་ཆགས་མཐའ་ནི་སྟོང་དབེན་གང་རྟོགས་པ། །</p>
<p>ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>འདོད་ཆགས་རབ་ཞི་སྟོང་དབེན་གང་རྟོགས་པ། །</p>
<p>ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>འདོད་ཆགས་འཇུག་པ་སྟོང་དབེན་གང་རྟོགས་པ། །</p>
<p>ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>འདོད་ཆགས་མེད་ཅིང་སྟོང་དབེན་གང་རྟོགས་པ། །</p>
<p>ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>འདོད་ཆགས་སྐྱེ་མེད་སྟོང་དབེན་གང་རྟོགས་པ། །</p>
<p>ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>འདོད་ཆགས་རབ་འགོག་སྟོང་དབེན་གང་རྟོགས་པ། །</p>
<p>ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །</p>
<p>ཞེ་སྡང་གཏི་མུག་ཁོང་ཁྲོ་འཆབ་སེར་སྣ། །</p>
<p>གཡོ་སྒྱུ་ཁེངས་དང་ང་རྒྱལ་མྱ་ངན་དང་། །</p>
<p>སྡུག་བསྔལ་ཀུན་འབྱུང་འགོག་པ་ལམ་སེམས་ཅན། །</p>
<p>ཁྱེའུ་དང་བུ་མོ་བུད་མེད་དག་དང་ནི། །</p>
<p>སྐྱེས་པ་གསོ་བ་དག་དང་དབང་པོ་དྲུག །ཡུལ་དྲུག་འབྱུང་ཆེན་བཞི་ཡི་དངོས་པོ་དང་། །</p>
<p>འཇིག་རྟེན་སྡུག་བསྔལ་ཕུང་པོ་ཁམས་དག་དང་། །</p>
<p>འཇིག་རྟེན་སྐྱེ་སྒྲ་མིང་སོགས་ཀྱང་དེ་བཞིན། །</p>
<p>ཆོས་རྗེ་དམ་པའི་ཆོས་ནི་བསྟན་པས་ན། །</p>
<p>སེམས་ཅན་ཐམས་ཅད་རབ་ཏུ་དགའ་བར་གྱུར། །</p>
<p>ལྷ་ཡི་འཇིག་རྟེན་ཀུན་ཀྱང་ཐོས་གྱུར་ནས། །</p>
<p>དེ་བཞིན་གཤེགས་པའི་ཐེག་ལ་གནས་པར་མོས། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>བཅོམ་ལྡན་སྦྱིན་སྟོབས་དག་ལ་རབ་མོས་པས། །</p>
<p>སྦྱིན་པའི་སྟོབས་ཀྱིས་བྱང་ཆུབ་བརྙེས་པར་གྱུར། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>བཅོམ་ལྡན་ཚུལ་ཁྲིམས་རྣམ་དག་རབ་མོས་པས། །</p>
<p>ཚུལ་ཁྲིམས་རྣམ་དག་སྟོབས་ཀྱིས་བྱང་ཆུབ་བརྙེས། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>བཅོམ་ལྡན་བཟོད་པ་དག་ལ་རབ་མོས་པས། །</p>
<p>བཟོད་པའི་སྟོབས་ཀྱིས་བྱང་ཆུབ་བརྙེས་པར་གྱུར། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>བཅོམ་ལྡན་བརྩོན་འགྲུས་དག་ལ་རབ་མོས་པས། །</p>
<p>བརྩོན་འགྲུས་སྟོབས་ཀྱིས་བྱང་ཆུབ་བརྙེས་པར་གྱུར། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>བཅོམ་ལྡན་བསམ་གཏན་དག་ལ་རབ་མོས་པས། །</p>
<p>བསམ་གཏན་སྟོབས་ཀྱིས་བྱང་ཆུབ་བརྙེས་པར་གྱུར། །</p>
<p>བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་གྲགས་པར་གྱུར། །</p>
<p>བཅོམ་ལྡན་ཤེས་རབ་དག་ལ་རབ་མོས་པས། །</p>
<p>ཤེས་རབ་སྟོབས་ཀྱིས་བྱང་ཆུབ་བརྙེས་པར་གྱུར། །</p>
<p>རྫུ་འཕྲུལ་མངོན་ཤེས་ཡོན་ཏན་གནས་ཤེས་སྟོབས། །</p>
<p>ཐབས་དང་གཟུངས་ཀྱི་སྟོབས་དང་གྲགས་པའི་སྟོབས། །</p>
<p>ལས་དང་རྟེན་འབྱུང་ཡན་ལག་དད་དང་ཐོས། །</p>
<p>སྟོང་དང་འཐུན་པའི་སྟོབས་དང་རབ་ཞི་སྟོབས། །</p>
<p>རབ་དུལ་ཡང་དག་མཐའ་དང་དབེན་མཁས་སྟོབས། །</p>
<p>འཇིགས་དང་དགའ་དང་ཕན་འདོགས་ལ་མོས་དང་། །</p>
<p>བྱམས་དང་སྙིང་རྗེ་དགའ་སྙོམས་བཟོད་འཚེ་མེད། །</p>
<p>སྟོང་དང་མཚན་མ་མེད་སོགས་ཀྱང་དེ་བཞིན། །</p>
<p>སྟོབས་བཅུ་འཕགས་པའི་མངའ་བདག་ལྷ་ཡི་གཙོ། །</p>
<p>ཡོན་ཏན་གྲགས་པ་དཔེ་ཟླ་མ་མཆིས་པ། །</p>
<p>གྲོང་ཁྱེར་མཆོག་གཤེགས་ཞབས་ནི་བཞག་པའི་ཚེ། །</p>
<p>སེམས་ཅན་རྣམས་ལ་རྒྱ་ཆེར་ཕན་པ་མཛད། །</p>
<p>སྔོན་ཆད་སྲིད་གསུམ་ལས་དགེ་རབ་བསྒྲུབས་པས། །</p>
<p>ལྷ་ཡི་དགེ་བ་སྣ་ཚོགས་འཕེལ་བར་མཛད། །</p>
<p>འཇིག་རྟེན་ཐམས་ཅད་ཀྱིས་ནི་རབ་ཏུ་བཀུར། །</p>
<p>ང་ཡི་བསྟན་པ་འདི་ཐོས་ཐམས་ཅད་དགའ། །</p>
<p>བཅོམ་ལྡན་གྲོང་ཁྱེར་གཤེགས་ནས་ཞབས་བཞག་ཚེ། །</p>
<p>གྲོང་ཁྱེར་ས་ཆེན་དག་ནི་རབ་ཏུ་གཡོས། །</p>
<p>བཅོམ་ལྡན་རྣམ་དག་འོད་ཟེར་མཐོང་བས་ན། །</p>
<p>ངོ་མཚར་མི་འཛིན་མི་དགའ་གང་ཡང་མེད། །</p>
<p>བཅོམ་ལྡན་གྲོང་གཤེགས་ཕན་པ་ཆེར་མཛད་པས། །</p>
<p>ལྷ་མིའི་འཁོར་རྣམས་སེམས་ནི་དགའ་བར་གྱུར། །</p>
<p>ས་དང་མཁའ་འགྲོ་དག་གིས་སྲིད་གསུམ་ན། །</p>
<p>བཅོམ་ལྡན་ཤིན་ཏུ་བདེ་ཞེས་བསྔགས་པར་གྱུར། །</p>
<p>བཅོམ་ལྡན་ཞབས་ཀྱི་འཁོར་ལོ་ས་བཞག་ཚེ། །</p>
<p>རྣམ་དག་འོད་ཟེར་ཀུན་གསལ་ངོ་མཚར་གྱུར། །</p>
<p>རྟ་ནི་ཅང་ཤེས་གྲོང་ཁྱེར་སྒྲ་སྙན་ཕྱུང་། །</p>
<p>བྱ་ཚོགས་དག་ཀྱང་མཁའ་ལས་རབ་ཏུ་དགའ། །</p>
<p>གཞན་ཡང་རབ་དང་བུད་མེད་མང་པོ་ཡི། །</p>
<p>ལག་དང་རྐང་དང་གདུབ་འཁོར་ཕྲེང་བ་དང་། །</p>
<p>དེ་བཞིན་རིན་ཆེན་རྒྱན་ནི་སྣ་ཚོགས་ལས། །</p>
<p>མ་དཀྲོལ་བ་ཡང་རང་ལས་སྒྲ་སྙན་བྱུང་། །</p>
<p>སོ་སོར་ཕན་ཚུན་དགའ་བའི་གཏམ་བརྗོད་ཅིང་། །</p>
<p>སྐད་འཐུན་བཀྲ་ཤིས་མཆོག་གིས་བསྔགས་པ་བརྗོད། །</p>
<p>འོན་ལོང་དབང་པོ་མ་ཚང་དབང་པོ་ཐོབ། །</p>
<p>ཐམས་ཅད་བཅོམ་ལྡན་ཁྱད་འཕགས་འབྲས་བུ་དབང་། །</p>
<p>བཅོམ་ལྡན་གྲོང་ཁྱེར་གཤེགས་ཚེ་ཀུན་དགའ་བས། །</p>
<p>ལྷ་མིས་མེ་ཏོག་མངོན་པར་མཆོད་པ་བྱས། །</p>
<p>མཁའ་ལས་ཀུན་དུ་སྒྲ་སྙན་བྱུང་བས་ན། །</p>
<p>ལྷ་ཚོགས་ཚད་མེད་རབ་ཏུ་དགའ་བར་གྱུར། །</p>
<p>གཞན་ཡང་སེམས་ཅན་དྲན་པ་ཉམས་པ་དག །སྨྱོས་འཁྲུགས་རབ་ཞི་ཕན་ཚུན་གཏམ་སྙན་བརྗོད། །</p>
<p>བུད་མེད་གང་སྦྲུམ་མྱ་ངན་འཇིགས་གྱུར་པ། །</p>
<p>འོད་ཟེར་བྱིན་གྱིས་བདེ་བ་ཐོབ་པར་གྱུར། །</p>
<p>སྐྱེས་པ་བུད་མེད་ངོ་ཚ་ཁྲེལ་བཅས་ལ། །</p>
<p>དྲི་མ་སྤངས་པའི་ཆོས་དག་རབ་བཤད་པས། །</p>
<p>ཐམས་ཅད་དགའ་ནས་དག་པའི་སེམས་བསྐྱེད་དེ། །</p>
<p>ཐུབ་མཆོག་ཞབས་ལ་སྤྱི་བཏུད་ཕྱག་བྱས་ནས། །</p>
<p>ཁ་ཅིག་བཅོམ་ལྡན་བླ་མེད་ལམ་རབ་ཚོལ། །</p>
<p>ཁ་ཅིག་བྱང་ཆུབ་སེམས་དཔའ་ཉན་ཐོས་ཚོལ། །</p>
<p>བཅོམ་ལྡན་གྲོང་ཁྱེར་མཆོག་ཏུ་གཤེགས་པས་ན། །</p>
<p>བཅོམ་ལྡན་ཞལ་དུ་ལྟ་ཞིང་རང་ཉིད་དགའ། །</p>
<p>བཅོམ་ལྡན་མཁྱེན་པས་ས་ཡི་སྤྱོད་རྟོགས་པས། །</p>
<p>འཇིག་རྟེན་རྗེས་འཐུན་ཕན་པ་རབ་ཏུ་མཛད། །</p>
<p>ཆོས་ཀྱི་ནོར་མཆོག་བྱང་ཆུབ་སེམས་དཔའ་བྱིན། །</p>
<p>རིན་ཆེན་མཆོག་ནི་སེམས་ཅན་རྣམས་ལ་བཏང་། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་བྱུང་། །</p>
<p>གང་ཞིག་མིག་ཟད་མཐའ་སྲེད་པ། །</p>
<p>སངས་རྒྱས་ལ་ནི་གུས་པ་ཡིན། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>མཁའ་ལས་སྒྲ་ནི་འདི་སྐད་བྱུང་། །</p>
<p>གང་ཞིག་མིག་སྐྱེ་མཐའ་སྲེད་པ། །</p>
<p>སངས་རྒྱས་ལ་ནི་གུས་པ་ཡིན། །</p>
<p>གང་ཞིག་མིག་ཟད་མཐའ་སྲེད་པ། །</p>
<p>སངས་རྒྱས་ཡིད་ཆེས་མི་འཇིགས་འཐོབ། །</p>
<p>མིག་ཟད་མཐར་ནི་ལྟ་བས་ན། །</p>
<p>ཤིན་ཏུ་དང་བ་རྒྱུན་མི་འཆད། །</p>
<p>གང་ཞིག་མིག་ཟད་མཐའ་སྲེད་པ། །</p>
<p>ཆོས་ལ་ཡིད་ཆེས་མི་འཇིགས་འཐོབ། །</p>
<p>མིག་ཟད་མཐར་ནི་ལྟ་བས་ན། །</p>
<p>ཤིན་ཏུ་དང་བ་རྒྱུན་མི་འཆད། །</p>
<p>གང་ཞིག་མིག་ཟད་མཐའ་སྲེད་པ། །</p>
<p>དགེ་འདུན་ཡིད་ཆེས་མི་འཇིགས་འཐོབ། །</p>
<p>མིག་ཟད་མཐར་ནི་ལྟ་བས་ན། །</p>
<p>ཤིན་ཏུ་དང་བ་རྒྱུན་མི་འཆད། །</p>
<p>གང་ཞིག་མིག་ཟད་མཐའ་སྲེད་པ། །</p>
<p>ཚུལ་ཁྲིམས་འཛིན་མེད་ཐོབ་པར་འགྱུར། །</p>
<p>མིག་ཟད་མཐར་ནི་ལྟ་བས་ན། །</p>
<p>ཤིན་ཏུ་དང་བ་རྒྱུན་མི་འཆད། །</p>
<p>གང་ཞིག་མིག་ཟད་མཐའ་སྲེད་པ། །</p>
<p>ངན་འགྲོའི་འདོད་ཆགས་སྤོང་བར་འགྱུར། །</p>
<p>མིག་ཟད་མཐར་ནི་ལྟ་བས་ན། །</p>
<p>འདོད་ཆགས་རྒྱུན་ནི་སྤོང་བར་བྱེད། །</p>
<p>གང་ཞིག་མིག་ཟད་མཐའ་སྲེད་པ། །</p>
<p>ངན་འགྲོའི་ཞེ་སྡང་སྤོང་བར་འགྱུར། །</p>
<p>མིག་ཟད་མཐར་ནི་ལྟ་བས་ན། །</p>
<p>ཞེ་སྡང་རྒྱུན་ནི་སྤོང་བར་བྱེད། །</p>
<p>གང་ཞིག་མིག་ཟད་མཐའ་སྲེད་པ། །</p>
<p>ངན་འགྲོའི་གཏི་མུག་སྤོང་བར་འགྱུར། །</p>
<p>མིག་ཟད་མཐར་ནི་ལྟ་བས་ན། །</p>
<p>གཏི་མུག་རྒྱུན་ནི་སྤོང་བར་བྱེད། །</p>
<p>གང་ཞིག་མིག་ཟད་མཐའ་སྲེད་པ། །</p>
<p>བྱང་ཆུབ་ཡེ་ཤེས་དག་ལ་གནས། །</p>
<p>མིག་ཟད་མཐར་ནི་ལྟ་བས་ན། །</p>
<p>བྱང་ཆུབ་ཡེ་ཤེས་རྒྱུན་མི་འཆད། །</p>
<p>མིག་སྐྱེ་མཐའ་དང་མིག་གི་མཐའ། །</p>
<p>འཇུག་པ་དང་ནི་རབ་དབེན་དང་། །</p>
<p>ཡོད་པ་ཉིད་དུ་མི་འགྱུར་དང་། །</p>
<p>མི་སྐྱེ་རབ་ཏུ་ཞི་བ་དང་། །</p>
<p>འདི་ལ་སོགས་པའི་སྒོ་རྣམས་ཀྱང་། །</p>
<p>ཐམས་ཅད་མིག་ཟད་འདྲ་བར་བསྟན། །</p>
<p>གང་ཞིག་མིག་ཟད་མཐར་སྲེད་པ། །</p>
<p>དེ་ནི་རྟག་ཏུ་ཐེ་ཚོམ་མེད། །</p>
<p>དེ་ལྟར་ཐེ་ཚོམ་མེད་པའི་ཕྱིར། །</p>
<p>སངས་རྒྱས་རྫུ་འཕྲུལ་ཐོབ་པར་འགྱུར། །</p>
<p>གང་ཞིག་མིག་སྐྱེ་མཐའ་སྲེད་པ། །</p>
<p>དེ་ནི་རྟག་ཏུ་ཐེ་ཚོམ་མེད། །</p>
<p>དེ་ལྟར་ཐེ་ཚོམ་མེད་པའི་ཕྱིར། །</p>
<p>སངས་རྒྱས་རྫུ་འཕྲུལ་འཐོབ་པར་འགྱུར། །</p>
<p>གང་ཞིག་མིག་གི་མཐའ་སྲིད་པ། །</p>
<p>དེ་ནི་རྟག་ཏུ་ཐེ་ཚོམ་མེད། །</p>
<p>དེ་ལྟར་ཐེ་ཚོམ་མེད་པའི་ཕྱིར། །</p>
<p>སངས་རྒྱས་རྫུ་འཕྲུལ་འཐོབ་པར་འགྱུར། །</p>
<p>གང་ཞིག་མིག་གི་འཇུག་སྲེད་པ། །</p>
<p>དེ་ནི་རྟག་ཏུ་ཐེ་ཚོམ་མེད། །</p>
<p>དེ་ལྟར་ཐེ་ཚོམ་མེད་པའི་ཕྱིར། །</p>
<p>སངས་རྒྱས་རྫུ་འཕྲུལ་འཐོབ་པར་འགྱུར། །</p>
<p>གང་ཞིག་མི་དབེན་རབ་སྲེད་པ། །</p>
<p>དེ་ནི་རྟག་ཏུ་ཐེ་ཚོམ་མེད། །</p>
<p>དེ་ལྟར་ཐེ་ཚོམ་མེད་པའི་ཕྱིར། །</p>
<p>སངས་རྒྱས་རྫུ་འཕྲུལ་འཐོབ་པར་འགྱུར། །</p>
<p>གང་ཞིག་མིག་མི་སྐྱེ་སྲེད་པ། །</p>
<p>དེ་ནི་རྟག་ཏུ་ཐེ་ཚོམ་མེད། །</p>
<p>དེ་ལྟར་ཐེ་ཚོམ་མེད་པའི་ཕྱིར། །</p>
<p>སངས་རྒྱས་རྫུ་འཕྲུལ་འཐོབ་པར་འགྱུར། །</p>
<p>གང་ཞིག་མིག་མེད་ལ་སྲེད་པ། །</p>
<p>དེ་ནི་རྟག་ཏུ་ཐེ་ཚོམ་མེད། །</p>
<p>དེ་ལྟར་ཐེ་ཚོམ་མེད་པའི་ཕྱིར། །</p>
<p>སངས་རྒྱས་རྫུ་འཕྲུལ་འཐོབ་པར་འགྱུར། །</p>
<p>གང་ཞིག་མིག་ཞི་ལ་སྲེད་པ། །</p>
<p>དེ་ནི་རྟག་ཏུ་ཐེ་ཚོམ་མེད། །</p>
<p>དེ་ལྟར་ཐེ་ཚོམ་མེད་པའི་ཕྱིར། །</p>
<p>སངས་རྒྱས་རྫུ་འཕྲུལ་འཐོབ་པར་འགྱུར། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>གཟུགས་སྒྲ་དྲི་རོ་རེག་བྱ་ནས། །</p>
<p>སྒྲ་དང་མིང་གི་བར་དུ་ཡང་། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>མིག་སྐྱེ་དཔག་མེད་གང་སྐྱེད་པ། །</p>
<p>ཡེ་ཤེས་དཔག་མེད་སྐྱེད་པར་བྱེད། །</p>
<p>ཡེ་ཤེས་དཔག་ཏུ་མེད་པའི་ཕྱིར། །</p>
<p>ཆོས་འདི་བསྟན་པའང་དེ་བཞིན་ནོ། །</p>
<p>མིག་ཟད་དཔག་མེད་གང་ཤེས་པ། །</p>
<p>མིག་ལ་སྒྲིབ་པ་མེད་པར་འགྱུར། །</p>
<p>དེ་ལྟར་སྒྲིབ་པ་མེད་པའི་ཕྱིར། །</p>
<p>སངས་རྒྱས་མཁྱེན་པ་ཐོགས་མེད་འཐོབ། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>གཟུགས་སྒྲ་དྲི་རོ་རེག་བྱ་ནས། །</p>
<p>སྒྲ་དང་མིང་གི་བར་དུ་ཡང་། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མཁའ་ལས་ཆོས་བཤད་སྒྲ་ཐོས་པས། །</p>
<p>སངས་རྒྱས་ཡོན་ཏན་ཐེ་ཚོམ་མེད། །</p>
<p>ཁ་ཅིག་འདོད་ཆགས་སེམས་བྱུང་ཡང་། །</p>
<p>སངས་རྒྱས་ཡེ་ཤེས་འཇིགས་མི་བྱེད། །</p>
<p>གང་ཞིག་འདོད་ཆགས་སེམས་བྱུང་ཡང་། །</p>
<p>སངས་རྒྱས་ཡོན་ཏན་སྟོར་མ་གྱུར། །</p>
<p>ཁ་ཅིག་འདོད་ཆགས་སེམས་བྱུང་ཡང་། །</p>
<p>བླ་མེད་ཡེ་ཤེས་ཚོལ་བྱེད་ཅིང་། །</p>
<p>མ་འདྲེས་ཆོས་ནི་བསྒྲུབ་པ་དང་། །</p>
<p>ཉན་ཐོས་ཐེག་པ་མོས་མི་བྱེད། །</p>
<p>བྱིས་པ་བསམ་གཏན་སྒོམ་བྱེད་ཀྱང་། །</p>
<p>བསམ་གཏན་བདེ་ལ་མོས་པས་ན། །</p>
<p>མངོན་པའི་ང་རྒྱལ་རབ་བསྐྱེད་ནས། །</p>
<p>དགེ་སྦྱོང་འབྲས་བུ་ཐོབ་སྙམ་སེམས། །</p>
<p>བྱིས་པ་བསམ་གཏན་སྒོམ་བྱེད་ཀྱང་། །</p>
<p>མི་ཟད་མཐའ་ཡི་ཤེས་མེད་ན། །</p>
<p>བསྐལ་པ་བརྒྱ་སྟོང་སྒོམ་བྱེད་ཀྱང་། །</p>
<p>དེ་ལ་རྣམ་གྲོལ་ཅི་ཡང་མེད། །</p>
<p>སྐྱེ་བ་ལེན་པ་ཐམས་ཅད་ནི། །</p>
<p>དེ་ལ་ཞེན་ཆགས་སྐྱེད་པར་བྱེད། །</p>
<p>གལ་ཏེ་སྐྱེ་ཉིད་སྟོང་རིག་ན། །</p>
<p>མཐོང་བ་རྣམས་ནི་རྣམ་དག་འགྱུར། །</p>
<p>གང་ཞིག་བསམ་གཏན་བཞི་བསྒྲུབས་ཀྱང་། །</p>
<p>མིག་ཟད་མཐའ་ཤེས་མེད་གྱུར་ན། །</p>
<p>བསྐལ་པ་བརྒྱ་སྟོང་ལོན་ཡང་ནི། །</p>
<p>བསམ་གཏན་ཡོངས་སུ་དག་མི་འགྱུར། །</p>
<p>གང་ཞིག་ཉེར་བསྡོགས་ཐོབ་གྱུར་ཀྱང་། །</p>
<p>ཟད་མཐའ་ཤེས་པ་འཐོབ་མི་འགྱུར། །</p>
<p>ཟད་པ་ཐོབ་པ་མ་ཤེས་ཕྱིར། །</p>
<p>ཟག་པ་ཐོབ་ལ་རྟག་ཏུ་སྤྱོད། །</p>
<p>གང་ཞིག་འདུ་ཤེས་ཞེན་བྱེད་པ། །</p>
<p>འདུ་ཤེས་ཟད་མཐའི་ཤེས་པ་མེད། །</p>
<p>འདུ་ཤེས་ཟད་པ་མ་ཤེས་ཕྱིར། །</p>
<p>རྟག་ཏུ་འདུ་ཤེས་ཟག་ལ་སྤྱོད། །</p>
<p>གང་ཞིག་འཇིག་རྟེན་ཞེན་ཆགས་པ། །</p>
<p>འཇིག་རྟེན་ཟད་མཐའ་ཤེས་པ་མེད། །</p>
<p>འཇིག་རྟེན་ཟད་མཐའ་མ་ཤེས་ཕྱིར། །</p>
<p>རྟག་ཏུ་འཇིག་རྟེན་ཟག་ལ་སྤྱོད། །</p>
<p>གང་ཞིག་ཟག་བཅས་སེམས་ལ་གནས། །</p>
<p>སེམས་ཟད་མཐའ་ཡི་ཤེས་པ་མེད། །</p>
<p>སེམས་ཟད་པ་ནི་མ་ཤེས་ཕྱིར། །</p>
<p>རྟག་ཏུ་སེམས་ནི་ཟག་ལ་སྤྱོད། །</p>
<p>གང་ཞིག་ཟག་བཅས་ཆོས་ལ་གནས། །</p>
<p>ཆོས་ཟད་མཐའ་ཡི་ཤེས་པ་མེད། །</p>
<p>ཆོས་ཟད་པ་ནི་མ་ཤེས་ཕྱིར། །</p>
<p>རྟག་ཏུ་ཟག་བཅས་ཆོས་ལ་སྤྱོད། །</p>
<p>སྦྱངས་པའི་ཆོས་ལ་གནས་གྱུར་ཀྱང་། །</p>
<p>མིག་ཟད་མཐའ་ཡི་ཤེས་མེད་ན། །</p>
<p>མིག་ཟད་པ་ནི་མ་ཤེས་ཕྱིར། །</p>
<p>ཡང་དག་སྦྱངས་ལ་གནས་པ་མིན། །</p>
<p>ཁ་དོག་སྒྱུར་བའི་གོས་བགོས་ཀྱང་། །</p>
<p>མིག་ཟད་མཐའ་ཡི་ཤེས་མེད་ན། །</p>
<p>མིག་ཟད་པ་ནི་མ་ཤེས་ཕྱིར། །</p>
<p>ཡང་དག་ཆོས་གོས་བགོས་མ་ཡིན། །</p>
<p>ཡ་རབས་རིགས་སུ་སྐྱེས་གྱུར་ཀྱང་། །</p>
<p>མིག་ཟད་མཐའ་ཡི་ཤེས་མེད་ན། །</p>
<p>མིག་ཟད་པ་ནི་མ་ཤེས་ཕྱིར། །</p>
<p>དེ་ནི་དག་པའི་རིགས་མ་ཡིན། །</p>
<p>འཁོར་མང་དག་ནི་བདོག་གྱུར་ཀྱང་། །</p>
<p>མིག་ཟད་མཐའ་ཡི་ཤེས་མེད་ན། །</p>
<p>མྱུར་དུ་ངན་འགྲོར་ལྷུང་འགྱུར་ཏེ། །</p>
<p>འཁོར་དག་གིས་ནི་སྐྱོབ་མི་ནུས། །</p>
<p>སྒྲ་ཡི་རིག་པ་མཁས་གྱུར་ཀྱང་། །</p>
<p>མིག་ཟད་མཐའ་ཡི་ཤེས་མེད་ན། །</p>
<p>མིག་ཟད་པ་ནི་མ་ཤེས་ཕྱིར། །</p>
<p>སྒྲ་ཡི་རིག་པ་རྟོགས་མ་ཡིན། །</p>
<p>བཟོ་རྣམས་ལ་ནི་མཁས་གྱུར་ཀྱང་། །</p>
<p>མིག་ཟད་མཐའ་ཡི་ཤེས་མེད་ན། །</p>
<p>མིག་ཟད་པ་ནི་མ་ཤེས་ཕྱིར། །</p>
<p>དེ་ནི་བཟོ་ལ་མཁས་མ་ཡིན། །</p>
<p>འདྲི་བ་མང་ལ་མཁས་གྱུར་ཅིང་། །</p>
<p>ཡི་གེ་གཅིག་གིས་རྣམ་འབྱེད་ཀྱང་། །</p>
<p>མིག་ཟད་མཐའ་ཡི་ཤེས་མེད་ན། །</p>
<p>དེ་ནི་དོན་འཐུན་བཤད་མ་ཡིན། །</p>
<p>མཁས་པའི་རྗེས་སུ་སློབ་བྱེད་ཀྱང་། །</p>
<p>གསང་དང་གསང་མིན་མི་ཤེས་ཤིང་། །</p>
<p>མིག་ཟད་མཐའ་ཡི་ཤེས་མེད་ན། །</p>
<p>ཆོས་འདི་རྟོགས་པར་མི་འགྱུར་རོ། །</p>
<p>བརྗོད་པ་སྣ་ཚོགས་རྒྱང་པན་དང་། །</p>
<p>ཆོས་རྣམས་རབ་ཏུ་ཤེས་གྱུར་ཀྱང་། །</p>
<p>མིག་ཟད་མཐའ་ཡི་ཤེས་མེད་ན། །</p>
<p>འཁྲི་ཤིང་སྟུག་པོར་ལྷུང་བ་འདྲ། །</p>
<p>སྒྲ་ཡི་རིག་པ་མཁས་གྱུར་ཅིང་། །</p>
<p>དགེ་དང་མི་དགེའི་རྟགས་སྟོན་དང་། །</p>
<p>ཚིག་འབྲུ་ཡི་གེ་སྒྲ་སྐད་དང་། །</p>
<p>ཀློག་དང་འདོན་པའི་མཐར་ཐུག་ཀྱང་། །</p>
<p>མིག་ཟད་མཐའ་ནི་མ་ཤེས་ན། །</p>
<p>དེ་དག་རྣམས་ནི་ཤེས་མེད་ཡིན། །</p>
<p>བུད་མེད་དག་གི་མཚན་མ་དང་། །</p>
<p>ཚིག་མཁན་རྨོངས་པར་བྱེད་པ་དང་། །</p>
<p>ལུས་མཉེས་ངལ་སོས་ཆོས་རྣམས་དང་། །</p>
<p>མཁྱུད་དཔྱད་དག་ལ་མཁས་གྱུར་ཀྱང་། །</p>
<p>མིག་ཟད་མཐའ་ནི་མ་ཤེས་ན། །</p>
<p>དེ་དག་རྣམས་ནི་ཤེས་མེད་ཡིན། །</p>
<p>གཞུང་ལུགས་བརྒྱ་མང་སྟོན་བྱེད་ཅིང་། །</p>
<p>ཡི་གེ་འབྲུ་གཅིག་མི་བརྗེད་ཀྱང་། །</p>
<p>མིག་ཟད་མཐའ་ནི་མ་ཤེས་ན། །</p>
<p>བཤད་པ་དེ་ནི་དོན་མེད་ཡིན། །</p>
<p>དེ་བཞིན་མིག་སྐྱེ་མཐའ་དག་དང་། །</p>
<p>མིག་མཐའ་དང་ནི་འཇུག་པ་ནས། །</p>
<p>རབ་ཏུ་ཞི་བའི་བར་དུ་ཡང་། །</p>
<p>དེ་བཞིན་དུ་ནི་རིག་པར་གྱིས། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>གཟུགས་སྒྲ་དྲི་རོ་རེག་བྱ་ནས། །</p>
<p>སྒྲ་དང་མིང་གི་བར་དུ་ཡང་། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>སྒྲ་ཡི་རིག་པ་ཀློག་འདོན་ཅིང་། །</p>
<p>དེ་ཡི་དོན་ནི་རྟོགས་གྱུར་ཀྱང་། །</p>
<p>མིག་ཟད་མཐའ་ནི་མ་ཤེས་ན། །</p>
<p>དེ་ནི་ནམ་ཡང་དམན་པ་ཡིན། །</p>
<p>སྨྲང་གཞི་དག་ནི་འདོན་བྱེད་ཅིང་། །</p>
<p>གསང་སྔགས་དག་ནི་རྟོགས་གྱུར་ཀྱང་། །</p>
<p>མིག་ཟད་མཐའ་ནི་མ་ཤེས་ན། །</p>
<p>དེ་ནི་ནམ་ཡང་དམན་པ་ཡིན། །</p>
<p>དེ་བཞིན་མིག་སྐྱེ་མཐའ་དག་དང་། །</p>
<p>མིག་གི་མཐའ་དང་འཇུག་པ་ནས། །</p>
<p>རབ་ཏུ་ཞི་བའི་བར་དུ་ཡང་། །</p>
<p>དེ་བཞིན་དུ་ནི་རིག་པར་གྱིས། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>གཟུགས་སྒྲ་དྲི་རོ་རེག་བྱ་ནས། །</p>
<p>སྒྲ་དང་མིང་གི་བར་དུ་ཡང་། །</p>
<p>ཐམས་ཅད་དེ་བཞིན་སྦྱར་བར་བྱ།། །</p>
<p>།བམ་པོ་བཞི་པ། བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>སེམས་ཅན་དག་ནི་ཚད་མེད་སྙེད། །</p>
<p>མཁའ་ལས་ཆོས་བསྟན་སྒྲ་ཐོས་པས། །</p>
<p>མིག་ཟད་མཐའ་ཡི་ཤེས་པ་ཐོབ། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>སེམས་ཅན་དག་ནི་ཚད་མེད་སྙེད། །</p>
<p>མཁའ་ལས་ཆོས་བསྟན་སྒྲ་ཐོས་པས། །</p>
<p>མིག་གི་རང་བཞིན་རྟོགས་པར་གྱུར། །</p>
<p>སྟོང་དང་བདག་མེད་རབ་རྟོགས་པས། །</p>
<p>ཐམས་ཅད་རྣམ་དག་མིག་ཐོབ་འགྱུར། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>གཟུགས་སྒྲ་དྲི་རོ་རེག་བྱ་ནས། །</p>
<p>སྒྲ་དང་མིང་གི་བར་དུ་ཡང་། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>འདོད་སྡང་གཏི་མུག་ཁོང་ཁྲོ་དང་། །</p>
<p>ང་རྒྱལ་ཁེངས་དང་གཡོ་སྒྱུ་ནས། །</p>
<p>བག་མེད་པ་ཡི་བར་དུ་ཡང་། །</p>
<p>དེ་བཞིན་དུ་ནི་རིག་པར་གྱིས། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>སེམས་ཅན་དག་ནི་ཚད་མེད་སྙེད། །</p>
<p>སྟེང་གི་ནམ་མཁའ་དག་ལས་ནི། །</p>
<p>སངས་རྒྱས་མཚན་ནི་སྣ་ཚོགས་ཐོས། །</p>
<p>ཁ་ཅིག་འདོད་ཆགས་འཇིགས་པ་ཡི། །</p>
<p>དཔེ་ཟླ་མེད་པ་མིང་ཡང་ཐོས། །</p>
<p>ཁ་ཅིག་ཞེ་སྡང་འཇིགས་བྱེད་ཅིང་། །</p>
<p>འཇིག་རྟེན་ཕན་འདོགས་མིང་དག་ཐོས། །</p>
<p>ཁ་ཅིག་གཏི་མུག་རབ་རྟོགས་ཤིང་། །</p>
<p>ང་རྒྱལ་འདུལ་བའི་མིང་དག་ཐོས། །</p>
<p>ཁ་ཅིག་འཇིག་རྟེན་དག་ལ་ནི། །</p>
<p>རབ་ཞི་སྟོན་པའི་འདྲེན་མིང་ཐོས། །</p>
<p>ཁ་ཅིག་ཤེས་རབ་དག་བསྟན་ནས། །</p>
<p>འཇིག་རྟེན་ཕན་འདོགས་མིང་དག་ཐོས། །</p>
<p>ཁ་ཅིག་ཐབས་དག་རབ་བསྟན་ནས། །</p>
<p>སེམས་ཅན་ཕན་འདོགས་མིང་དག་ཐོས། །</p>
<p>ཁ་ཅིག་བདུད་ནི་རབ་བཏུལ་ཀྱང་། །</p>
<p>འཁོན་འཛིན་མེད་པའི་མིང་དག་ཐོས། །</p>
<p>ཁ་ཅིག་གསུང་རབ་ཆོས་དག་གིས། །</p>
<p>རྣམ་གྲོལ་བསྟན་པའི་མིང་དག་ཐོས། །</p>
<p>ཁ་ཅིག་སེམས་ཅན་སྡུག་བསྔལ་བ། །</p>
<p>རྒྱ་ཆེར་སྒྲོལ་བའི་མིང་དག་ཐོས། །</p>
<p>ཁ་ཅིག་མི་ཡི་གཙོ་བོ་ཡིས། །</p>
<p>འཇིག་རྟེན་སྒྲོལ་བའི་མིང་དག་ཐོས། །</p>
<p>མིང་ནི་དེ་དག་ཐོས་གྱུར་ནས། །</p>
<p>ཐམས་ཅད་རྣམ་དག་མིག་ཐོབ་གྱུར། །</p>
<p>ནམ་མཁའ་དང་ནི་རྒྱ་མཚོའི་ཆུ། །</p>
<p>རི་རབ་ལྷུན་པོའི་བར་དུ་ཡང་། །</p>
<p>ཐམས་ཅད་གཞལ་དུ་རུང་སྲིད་ཀྱི། །</p>
<p>སངས་རྒྱས་མཁྱེན་པ་ཐུབ་མི་འགྱུར། །</p>
<p>གང་ཞིག་མིག་ཟད་ངེས་པ་ཐོབ་གྱུར་ན། །</p>
<p>ཆོས་སྐུ་མངོན་པར་འགྲུབ་པ་དཀའ་མི་འགྱུར། །</p>
<p>གང་ཞིག་ཆོས་སྐུ་མཆོག་ནི་གྲུབ་གྱུར་ན། །</p>
<p>ཀུན་འཛིན་ཡེ་ཤེས་དཔག་མེད་ཐོབ་པར་འགྱུར། །</p>
<p>གང་ཞིག་ཀུན་འཛིན་ཡེ་ཤེས་དཔག་མེད་ཐོབ། །</p>
<p>དེས་ནི་མདོ་སྡེ་དཔག་མེད་གོ་བར་འགྱུར། །</p>
<p>གང་ཞིག་མདོ་སྡེ་དཔག་མེད་གོ་གྱུར་པས། །</p>
<p>སངས་རྒྱས་རྫུ་འཕྲུལ་འཐོབ་པ་དཀའ་མི་འགྱུར། །</p>
<p>གང་ཞིག་མིག་སྐྱེ་ངེས་པ་ཐོབ་གྱུར་ན། །</p>
<p>ཆོས་སྐུ་མངོན་པར་འགྲུབ་པ་དཀའ་མི་འགྱུར། །</p>
<p>གང་ཞིག་ཆོས་སྐུ་མཆོག་ནི་གྲུབ་གྱུར་ན། །</p>
<p>ཀུན་འཛིན་ཡེ་ཤེས་དཔག་མེད་འཐོབ་པར་འགྱུར། །</p>
<p>གང་ཞིག་ཀུན་འཛིན་ཡེ་ཤེས་དཔག་མེད་ཐོབ། །</p>
<p>དེས་ནི་མདོ་སྡེ་དཔག་མེད་གོ་བར་འགྱུར། །</p>
<p>གང་ཞིག་མདོ་སྡེ་དཔག་མེད་གོ་གྱུར་པས། །</p>
<p>སངས་རྒྱས་རྫུ་འཕྲུལ་ཐོབ་པ་དཀའ་མི་འགྱུར། །</p>
<p>དེ་བཞིན་རྣ་བ་སྣ་ལྕེ་ལུས་དང་ཡིད། །</p>
<p>གཟུགས་སྒྲ་དྲི་རོ་རེག་བྱ་ཆོས་དག་ནས། །</p>
<p>སྒྲ་རྣམས་དང་ནི་མིང་གི་བར་དུ་ཡང་། །</p>
<p>ཐམས་ཅད་དེ་བཞིན་དུ་ནི་སྦྱར་བར་བྱ། །</p>
<p>དེ་ཚེ་ས་ཆེན་དག་ནི་རབ་ཏུ་གཡོས། །</p>
<p>རྒྱ་མཚོ་རི་རྣམས་ཀྱང་ནི་དེ་བཞིན་ནོ། །</p>
<p>ལྷ་མ་ཡིན་དང་ལྷ་ནི་མང་པོ་རྣམས། །</p>
<p>ཐམས་ཅད་རབ་ཏུ་དགའ་བ་སྐྱེས་པར་གྱུར། །</p>
<p>བདུད་དང་བདུད་དཔུང་གཡོ་སྒྱུ་རབ་བཅོམ་ནས། །</p>
<p>ཐམས་ཅད་སངས་རྒྱས་བཀོད་པ་བསྒྲུབ་པར་མོས། །</p>
<p>ལྷ་རྣམས་སོ་སོར་གཞལ་མེད་ཁང་ཞུགས་ནས། །</p>
<p>ཕན་ཚུན་དགའ་བའི་གཏམ་ནི་འདི་སྐད་སྨྲས། །</p>
<p>འདྲེན་པ་དེང་ནི་འཇིག་རྟེན་བྱུང་བས་ན། །</p>
<p>ལྷ་མི་ཐམས་ཅད་ལ་ནི་ཕན་པ་མཛད། །</p>
<p>ས་བླའི་ལྷ་འཁོར་གཞལ་མེད་ཁང་གནས་ནས། །</p>
<p>དང་བའི་སེམས་ཀྱིས་དགའ་ནས་འདི་སྐད་དུ། །</p>
<p>འདྲེན་པ་འཇིག་རྟེན་དེང་བྱུང་ཤིན་ཏུ་ལེགས། །</p>
<p>འཇིག་རྟེན་ཀུན་བདེ་རྒྱུ་ནི་རབ་ཏུ་མཛད། །</p>
<p>མཁའ་ལ་སྤྱོད་པའི་ལྷ་རྣམས་དེ་ཐོས་ནས། །</p>
<p>ཐམས་ཅད་དགའ་ནས་རབ་ཏུ་དང་བ་སྐྱེས། །</p>
<p>ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །</p>
<p>འདྲེན་པ་བྱུང་བས་འཇིག་རྟེན་ཕན་མཛད་ཟེར། །</p>
<p>རྒྱལ་ཆེན་རིགས་བཞིའི་ལྷ་རྣམས་དེ་ཐོས་ནས། །</p>
<p>ཐམས་ཅད་དགའ་ནས་ཤིན་ཏུ་དང་བ་སྐྱེས། །</p>
<p>ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །</p>
<p>འདྲེན་པ་བྱུང་བས་འཇིག་རྟེན་ཕན་མཛད་ཟེར། །</p>
<p>སུམ་ཅུ་རྩ་གསུམ་ལྷས་ནི་དེ་ཐོས་ནས། །</p>
<p>ཐམས་ཅད་དགའ་ནས་ཤིན་དུ་དང་བ་སྐྱེས། །</p>
<p>ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །</p>
<p>འདྲེན་པ་བྱུང་བས་འཇིག་རྟེན་ཕན་མཛད་ཟེར། །</p>
<p>འཐབ་བྲལ་ལྷ་དག་དེ་སྐད་ཐོས་ནས་ནི། །</p>
<p>ཐམས་ཅད་དགའ་ནས་ཤིན་དུ་དང་བ་སྐྱེས། །</p>
<p>ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །</p>
<p>འདྲེན་པ་བྱུང་ནས་འཇིག་རྟེན་ཕན་མཛད་ཟེར། །</p>
<p>བདག་ཅག་བྱང་ཆུབ་སེམས་ནི་རབ་བསྐྱེད་ནས། །</p>
<p>བཅོམ་ལྡན་བླ་མེད་མཁྱེན་པ་ཉེ་བར་བགྱི། །</p>
<p>ལྷ་མིའི་གཙོ་མཆོག་ལ་ནི་བརྟེན་ནས་སུ། །</p>
<p>སེམས་ཅན་ཐམས་ཅད་སྒྲོལ་བར་བགྱིད་ཅེས་ཟེར། །</p>
<p>དགའ་ལྡན་ལྷ་རྣམས་དེ་སྐད་ཐོས་ནས་ཀྱང་། །</p>
<p>ཐམས་ཅད་དགའ་ནས་ཤིན་དུ་དང་བ་སྐྱེས། །</p>
<p>ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །</p>
<p>འདྲེན་པ་བྱུང་བས་འཇིག་རྟེན་ཕན་མཛད་ཟེར། །</p>
<p>བཅོམ་ལྡན་འདས་ཀྱིས་བསྐལ་པ་བྱེ་བར་ནི། །</p>
<p>སྤྱོད་མཆོག་ཁྱད་འཕགས་དཔག་མེད་མངོན་བསྒྲུབས་ནས། །</p>
<p>སེམས་ཅན་སྡུག་བསྔལ་བ་ལ་བདེ་ལམ་བསྟན། །</p>
<p>འཁོར་བ་བསྒྲལ་ནས་མྱ་ངན་འདས་ལ་བཀོད། །</p>
<p>འཕྲུལ་དགའི་ལྷ་རྣམས་དེ་སྐད་ཐོས་ནས་ནི། །</p>
<p>ཐམས་ཅད་དགའ་ནས་ཤིན་དུ་དང་བ་སྐྱེས། །</p>
<p>ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །</p>
<p>འདྲེན་པ་བྱུང་བས་འཇིག་རྟེན་ཕན་མཛད་ཟེར། །</p>
<p>གཞན་འཕྲུལ་དབང་བྱེད་ལྷས་ནི་དེ་ཐོས་ནས། །</p>
<p>ཐམས་ཅད་དགའ་ནས་ཤིན་དུ་དང་བ་སྐྱེས། །</p>
<p>ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །</p>
<p>འདྲེན་པ་བྱུང་ནས་འཇིག་རྟེན་ཕན་མཛད་ཟེར། །</p>
<p>དེ་བཞིན་གཤེགས་པ་སྐྱེ་ཤི་འདས་པས་ན། །</p>
<p>བདུད་དང་མུ་སྟེགས་མང་པོ་ཕམ་པར་མཛད། །</p>
<p>བླ་མེད་བྱང་ཆུབ་དག་ནི་ཡོངས་རྫོགས་ནས། །</p>
<p>སྐྱེ་དགུ་དྲངས་ནས་ཕ་རོལ་འཇོག་ཅེས་ཟེར། །</p>
<p>ཚངས་རིས་ལྷ་རྣམས་དེ་སྐད་ཐོས་ནས་ཀྱང་། །</p>
<p>ཐམས་ཅད་དགའ་ནས་ཤིན་དུ་དང་བ་སྐྱེས། །</p>
<p>ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །</p>
<p>འདྲེན་པ་བྱུང་བས་འཇིག་རྟེན་ཕན་མཛད་ཟེར། །</p>
<p>དེ་བཞིན་གཅིག་ནས་གཅིག་ཏུ་སྒྲ་ཐོས་པས། །</p>
<p>ཚངས་པའི་འཁོར་རྣམས་དགའ་ནས་འདི་སྐད་དུ། །</p>
<p>འདྲེན་པ་བྱུང་བས་འཇིག་རྟེན་ཕན་པ་མཛད། །</p>
<p>བདུད་དཔུང་འཇིགས་སྐྲག་མྱ་ངན་བྱེད་ཅེས་ཟེར། །</p>
<p>སྲིད་པའི་རྩེ་མོའི་ལྷ་ཡི་བར་དུ་ཡང་། །</p>
<p>སངས་རྒྱས་བྱུང་ནས་འཇིག་རྟེན་ཕན་མཛད་ཐོས། །</p>
<p>དེ་བཞིན་སྒྲ་ནི་ཀུན་དུ་གྲགས་པས་ན། །</p>
<p>ལྷ་མ་ཡིན་དག་འགྲིབས་ཤིང་ལྷ་རྣམས་འཕེལ། །</p>
<p>བདུད་ཀྱི་ཁང་པ་དག་ནི་ཡོངས་སྟོངས་ཤིང་། །</p>
<p>ལྷ་རྣམས་འཁོར་ནི་རབ་ཏུ་རྒྱས་པར་གྱུར། །</p>
<p>མི་འཇིགས་སྟོབས་ཀྱིས་ལོག་པ་རབ་བཏུལ་ནས། །</p>
<p>བྱང་ཆུབ་ཆེན་པོ་མཆོག་ནི་མྱུར་དུ་བརྙེས། །</p>
<p>དེ་བཞིན་སྐད་ཅིག་ཡུད་ཙམ་ལྷ་རྣམས་ཀྱིས། །</p>
<p>བཅོམ་ལྡན་བྱུང་ནས་ཕན་མཛད་ཐོས་གྱུར་ནས། །</p>
<p>འཇིག་རྟེན་འདྲེན་པར་མཛད་པ་ཤིན་དུ་ལེགས། །</p>
<p>རྣམ་དག་མིག་ནི་སེམས་ཅན་སྦྱིན་ཞེས་ཟེར། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>འདོད་པས་ཡོངས་སུ་གདུངས་པ་རྣམས། །</p>
<p>མི་གཙང་བསྒོམ་པ་བཤད་ཐོས་པས། །</p>
<p>འདོད་ཆགས་ཞི་སྟེ་མ་ལུས་སྤངས། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>ཞེ་སྡང་དག་གིས་གདུངས་པ་རྣམས། །</p>
<p>བྱམས་པ་བསྟན་པའི་ཆོས་ཐོས་པས། །</p>
<p>ཞེ་སྡང་ཞི་སྟེ་མ་ལུས་སྤངས། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>གཏི་མུག་དག་གིས་གདུངས་པ་རྣམས། །</p>
<p>ཤེས་རབ་ཆོས་ནི་བསྟན་ཐོས་པས། །</p>
<p>གཏི་མུག་ཞི་སྟེ་མ་ལུས་སྤངས། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>ང་རྒྱལ་དག་གིས་གདུངས་པ་རྣམས། །</p>
<p>ང་རྒྱལ་སྤངས་པའི་ཆོས་ཐོས་པས། །</p>
<p>ང་རྒྱལ་ཞི་སྟེ་མ་ལུས་སྤངས། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>ཕྲག་དོག་དག་གིས་གདུངས་པ་རྣམས། །</p>
<p>ཕྲག་དོག་སྤངས་པའི་ཆོས་ཐོས་པས། །</p>
<p>ཕྲག་དོག་ཞི་སྟེ་མ་ལུས་སྤངས། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>ཁོང་ཁྲོ་དག་གིས་གདུངས་པ་རྣམས། །</p>
<p>ཁོང་ཁྲོ་སྤངས་པའི་ཆོས་ཐོས་པས། །</p>
<p>ཁོང་ཁྲོ་ཞི་སྟེ་མ་ལུས་སྤངས། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>སེར་སྣ་དག་གིས་གདུངས་པ་རྣམས། །</p>
<p>སེར་སྣ་སྤངས་པའི་ཆོས་ཐོས་པས། །</p>
<p>སེར་སྣ་ཞི་སྟེ་མ་ལུས་སྤངས། །</p>
<p>གང་ཞིག་དུལ་བའི་སྤྱོད་གྲུབ་པ། །</p>
<p>དཔག་མེད་ཆོས་ནི་འདི་ཐོས་པས། །</p>
<p>མང་དུ་ཐོས་པའི་མཚོར་ཞུགས་ནས། །</p>
<p>ཀུན་འཛིན་སྒོ་ནི་སྒྲུབ་པར་བྱེད། །</p>
<p>གཞན་ཡང་མཁའ་ལས་སྒྲ་ཐོས་པས། །</p>
<p>མེ་ཏོག་དག་གིས་སངས་རྒྱས་མཆོད། །</p>
<p>ཡོན་ཏན་ཁྱད་པར་འཕགས་སྒྲུབ་ཅིང་། །</p>
<p>སྙིང་རྗེ་ཆེན་པོའི་རྫུ་འཕྲུལ་སྟོན། །</p>
<p>གཞན་ཡང་མཁའ་ལས་སྒྲ་ཐོས་པས། །</p>
<p>བཅོམ་ལྡན་སྐུ་དང་སྐྱེ་གནས་དང་། །</p>
<p>གདུང་རྒྱུད་དང་ནི་གསུང་སྒྲ་རྣམས། །</p>
<p>ཁྱད་པར་འཕགས་པའི་བསྔགས་པ་བརྗོད། །</p>
<p>སེམས་ཅན་འགྲོ་བ་ཇི་ལྟ་བར། །</p>
<p>རྫུ་འཕྲུལ་དག་ཀྱང་ཅི་རིགས་བཤད། །</p>
<p>མིག་དང་རྣ་བ་སྣ་ལྕེ་ལུས། །</p>
<p>གཟུགས་དང་སྒྲ་ལ་སོགས་པ་དང་། །</p>
<p>བསྐུམ་པ་དང་ནི་བརྐྱང་བ་དག །སྟོན་པར་མཛད་པ་ཁྱད་པར་འཕགས། །</p>
<p>བཅོམ་ལྡན་འཇིག་རྟེན་འདས་པས་ན། །</p>
<p>འཇིག་རྟེན་སྒྲོན་མ་རབ་མཛད་ཅིང་། །</p>
<p>གཟུགས་ནི་མང་པོ་སྟོན་པ་ཡང་། །</p>
<p>ཐམས་ཅད་སངས་རྒྱས་རྫུ་འཕྲུལ་ཡིན། །</p>
<p>སྣོད་དང་སྣོད་མིན་དེ་རྗེས་སུ། །</p>
<p>མི་འཐུན་ཆོས་ནི་སྟོན་མཛད་པས། །</p>
<p>སེམས་ཅན་ཚེ་རབས་ཚད་མེད་ནས། །</p>
<p>སངས་རྒྱས་མཆོད་པ་མ་བྱས་ཤིང་། །</p>
<p>དམུ་རྒོད་གདུལ་བར་དཀའ་བ་ལ། །</p>
<p>སེམས་ཅན་དམྱལ་བར་བཤད་པར་མཛད། །</p>
<p>གང་ཞིག་ལས་ལམ་རྨོངས་གྱུར་ཅིང་། །</p>
<p>ལྟ་ལ་བརྟེན་ནས་སྤྲོས་དགའ་བ། །</p>
<p>བཅོམ་ལྡན་དེ་དག་ལྟ་བ་དང་། །</p>
<p>སྤྲོས་པ་ཞི་བའི་སྒྲ་ཐོས་མཛད། །</p>
<p>གཞན་ཡང་མཁའ་ལས་ངོ་བོ་ཉིད། །</p>
<p>ངེས་པ་ཉིད་དུ་སྟོང་པ་དང་། །</p>
<p>འགྲོ་འོང་མེད་ཅིང་མཚན་མེད་དང་། །</p>
<p>ཅི་ཡང་མེད་པའི་སྒྲ་ཡང་ཐོས། །</p>
<p>གཞན་ཡང་སེམས་ཅན་བརྒྱ་སྟོང་དག །མཁའ་ལས་ཤ་དང་ཤེས་རབ་སྤྱན། །</p>
<p>དེ་བཞིན་ཆོས་ཀྱི་སྤྱན་བར་དུ། །</p>
<p>ཡང་དག་སྟོན་པའི་སྒྲ་ཡང་ཐོས། །</p>
<p>བཅོམ་ལྡན་རྫུ་འཕྲུལ་སྟོབས་ཀྱིས་ནི། །</p>
<p>ཚུལ་ཁྲིམས་ཏིང་འཛིན་ཤེས་རབ་སྒྲ། །</p>
<p>རྣམ་གྲོལ་རྣམ་གྲོལ་མཐོང་བའི་སྒྲ། །</p>
<p>སྟོན་པ་དག་ཀྱང་ཐོས་པར་གྱུར། །</p>
<p>སེམས་ཅན་དག་ནི་ཇི་སྙེད་ལ། །</p>
<p>ཇི་བཞིན་རྫུ་འཕྲུལ་རབ་བསྟན་ནས། །</p>
<p>ཇི་ལྟར་རྗེས་འཐུན་སྒྲ་སྐད་ཀྱིས། །</p>
<p>ཡང་དག་ཆོས་ནི་བསྟན་པར་མཛད། །</p>
<p>སེམས་ཅན་ལ་ལ་གང་ཞིག་ནི། །</p>
<p>སྦྱིན་དང་ཚུལ་ཁྲིམས་བཟོད་བསྒྲུབ་མོས། །</p>
<p>རྫུ་འཕྲུལ་མོས་པ་ཇི་ལྟ་བཞིན། །</p>
<p>སྦྱིན་དང་ཚུལ་ཁྲིམས་བཟོད་སྒྲ་སྟོན། །</p>
<p>བཅོམ་ལྡན་རྫུ་འཕྲུལ་སྟོབས་ཀྱིས་ནི། །</p>
<p>སེམས་ཅན་དབང་པོ་ཇི་ལྟ་བཞིན། །</p>
<p>རྒྱ་ཆེར་ཡང་དག་འབྱེད་མཛད་པས། །</p>
<p>ལེན་འཛིན་སྟོན་ལ་དགོད་པར་མཛད། །</p>
<p>བཅོམ་ལྡན་རྫུ་འཕྲུལ་སྟོབས་ཀྱིས་ནི། །</p>
<p>ཕུང་པོ་ཁམས་དང་སྐྱེ་མཆེད་ཀྱི། །</p>
<p>བཅིངས་དང་གྲོལ་དང་ཉེ་རིང་དང་། །</p>
<p>ས་ཡི་གནས་སྐབས་བྱེ་བྲག་གི། །</p>
<p>མཚན་ཉིད་སྟོན་པ་ཐོས་པར་གྱུར། །</p>
<p>གཞན་ཡང་ས་དང་ཡེ་ཤེས་ཀྱི། །</p>
<p>འོད་ཟེར་ཚད་མེད་སྟོན་པ་དང་། །</p>
<p>ཉོན་མོངས་བག་ཆགས་སྤངས་པ་དང་། །</p>
<p>སྤངས་མིན་སྟོན་པ་ཐོས་པར་གྱུར། །</p>
<p>བཅོམ་ལྡན་རྫུ་འཕྲུལ་སྟོབས་ཀྱིས་ནི། །</p>
<p>ལྷ་དང་མི་ཡི་ངོ་བོ་ཉིད། །</p>
<p>ལས་དང་འབྲས་བུ་མི་མཚུངས་པས། །</p>
<p>སྐྱེ་ལེན་ཐ་དད་ཐོས་པར་གྱུར། །</p>
<p>རེས་འགའ་བུད་མེད་མདུན་དག་ཏུ། །</p>
<p>བུད་མེད་བརྒྱན་པའི་ལུས་སྤྲུལ་ནས། །</p>
<p>མཁའ་ལས་སྐྱོ་སྟོན་སྒྲ་བསྒྲགས་པས། །</p>
<p>གང་ཐོས་འདོད་ཆགས་སེལ་བར་མཛད། །</p>
<p>ཤཱ་རིའི་བུ་ནི་ཇི་ལྟ་བཞིན། །</p>
<p>ཤིན་དུ་དང་བ་སྐྱེས་གྱུར་པ། །</p>
<p>ཐུགས་རྗེས་མོས་པ་ཇི་བཞིན་དུ། །</p>
<p>བླ་མེད་ཆོས་ནི་སྟོན་པར་མཛད། །</p>
<p>མཽད་གལ་བུ་དང་འོད་སྲུང་དང་། །</p>
<p>ཀ་པི་ན་དང་ཀུན་དགའ་དང་། །</p>
<p>འོད་སྲུང་ཆེན་པོ་དག་དང་ནི། །</p>
<p>ཀུན་ཤེས་ཀཽ་དི་ནྱ་ལ་སོགས། །</p>
<p>དེ་དག་མོས་པ་ཇི་བཞིན་དུ། །</p>
<p>ཉན་ཐོས་ཆོས་སྟོན་ཐོས་པར་གྱུར། །</p>
<p>ལྷ་རྣམས་དང་ནི་ལྷ་མ་ཡིན། །</p>
<p>གནོད་སྦྱིན་དག་ནི་མང་པོ་དང་། །</p>
<p>བེ་རོ་ཀ་ནི་འཁོར་བཅས་དང་། །</p>
<p>གྲུལ་བུམ་དག་ནི་ཚད་མེད་རྣམས། །</p>
<p>བཅོམ་ལྡན་རྫུ་འཕྲུལ་སྟོབས་ཀྱིས་ནི། །</p>
<p>གཟུངས་སྔགས་སྒྲ་ནི་ཐོས་པར་གྱུར། །</p>
<p>ཨི་དི་སི། བི་དི་སི། ཨི་ར་སུ། ཨི་ར། ཨཽ་ན་སི། །</p>
<p>མ་ན་སི། ཨུ་ཁྱི། ཨ་ནོ་ཁྱི། ཨཱ་ཁི་ཙ་ལ་མང་ནཾ་ཡེ། དར་ནི་ཤྠ་ནི་མི། ཏ་ཀ་ནི། ཨེ་མི་མན་ཏྲ། ནི་ཧ་ར། ཨ་བུ་རེ། བུད་དྷེ། ནི་རེ། ཨ་ཁི་ཚ་ར། བི་ཡ་ཀི་རི་ཡ་ཏེ། ཨ་ཁི་ཚ་ར་བ་ར་མི་ཏེ། ཀ་ལཱ་བ་ཧི་ནི། སརྦོ་བིང་ཤི་ནི་ར་དྷེ་པཽ་ན། པ་ར་ཤ་སད་ཏེ། ཤ་ས་ཏ། པ་ར་ཤ་སད་ཏ། ཏ་ར་སད་ཏ། བྷཱུ་མི། ཨཱ་མ་བྷ་ར། ལི་ལ་བྷ་ན། ཤི་ཙ་ཙིད་ཏ། པི་བ་མ་ཏི། ཙིད་ཏ་ཨ་ནན་ཏ། ཨོ་བེ་ར་ཧ་བ་མི་ཏ་བྷུ་མི། ན་ན་མ་ཀཱ་ནི། ཨ་ཀ་ནི་བི་བྷི་མིད་ཏེ། ཤ་རི་བི་ཤྠ། ཨ་མ་ལ་ནི་མ་ལཱ། བཱུ་ལི་ཏེ་ན་ར་ཤི་ཙ། ཧ་ཧ་རི། མ་མ་ལཱི། བྷ་ར་ནི་ཏི་ཤྠ། ཙ་ཀྵུ་ནིར་ཧ་ར། ཨུ་དྷ་རི་ཏ་པ་ཙི། ཨན་ཏ་རི། ཀུ་ཏ་རི། ཀེ་ཏུ་སུ་ཀེ་ཏུ་སུ་པ་རི་ནི། ཀ་ར་ནི། ཀུ་སུ་མ་ནི་ཡཻ། ཀ་ཀ་རི། ཀ་ཁ་རི། ཨུ་པ་ལ་མཱུ་རི། ཏི་ཤྠང་ར་ནི། ནཱག་ནི་ར་ཧ་རེ། པ་ར་ལད་ཏེ། ཨ་ཏེ་པ་ར་ཡ་ཏེ། ཨན་ཏ་རབྷན་དྷེ། ཨན་ཏ་ར་ཏ་བྷ་ཏི་ཤི་ཙ། ཧ་སི་ར། མ་ཁ་ལི། ཨཱི་ནི་སམ་བྷ་རེ། ཏི་ཤྠ་སིཏྟ་ར་ནི། ཀུ་བྷུ་ལོ་ཙ་ཏེ། གཞན་ཡང་རྒྱལ་པོ་རྣམ་ཐོས་བུ། །</p>
<p>ཡུལ་འཁོར་སྲུང་ནི་ལ་སོགས་པས། །</p>
<p>ཁྱད་འཕགས་སྒྲ་ནི་གྲངས་མེད་ཀྱིས། །</p>
<p>བདེན་པའི་སྔགས་ཚིག་རབ་ཏུ་སྨྲས། །</p>
<p>ཚད་མེད་སྒྲ་ནི་དེ་དག་ཀྱང་། །</p>
<p>བདེ་གཤེགས་རྫུ་འཕྲུལ་དབང་གིས་བྱུང་། །</p>
<p>རྫུ་འཕྲུལ་དག་ནི་ཚད་མེད་པས། །</p>
<p>བསྟན་པ་དག་ཀྱང་ཚད་མེད་པས། །</p>
<p>རེས་འགའ་སངས་རྒྱས་མེད་ཞིང་དུ། །</p>
<p>རྫུ་འཕྲུལ་རོལ་བའི་སྟོབས་དག་གིས། །</p>
<p>འཁོར་བསྐོར་སངས་རྒྱས་སྐུ་སྟོན་པ། །</p>
<p>ད་ལྟར་མཐོང་བ་ཇི་བཞིན་ནོ། །</p>
<p>བསམ་གྱིས་མི་ཁྱབ་ཞིང་དག་ཏུ། །</p>
<p>སྤྲུལ་པ་ཚད་མེད་སྟོན་མཛད་པས། །</p>
<p>བལྟམས་ནས་གོམ་པ་བདུན་གཤེགས་དང་། །</p>
<p>རྒྱལ་སྲིད་སྤངས་ནས་རབ་བྱུང་དང་། །</p>
<p>བྱང་ཆུབ་སྙིང་པོར་སངས་རྒྱས་ནས། །</p>
<p>བརྙེས་པའི་ཆོས་དག་རབ་དགོངས་ཏེ། །</p>
<p>ཆོས་ཀྱི་འཁོར་ལོ་སྐོར་མཛད་དང་། །</p>
<p>མྱ་ངན་འདས་པ་སྟོན་པར་མཛད། །</p>
<p>རྫུ་འཕྲུལ་གྱི་ནི་སྟོབས་དག་གིས། །</p>
<p>སྣ་ཚོགས་ཆོས་ནི་སྟོན་མཛད་པས། །</p>
<p>སེམས་ཅན་དག་ནི་ཚད་མེད་རྣམས། །</p>
<p>ཁྱད་འཕགས་ཡེ་ཤེས་གྲུབ་པར་མཛད། །</p>
<p>དེ་ཚེ་ཐུགས་རྗེ་ཆེན་པོ་ཡིས། །</p>
<p>ཚངས་པའི་འཁོར་གྱིས་ཡོངས་བསྐོར་ནས། །</p>
<p>བྱམས་ཆོས་བསྒོམ་པ་བཤད་བསྟན་པས། །</p>
<p>བྱམས་པའི་སེམས་ནི་འཕེལ་བར་མཛད། །</p>
<p>དེ་ཚེ་ཐུགས་རྗེ་ཆེན་པོ་ཡིས། །</p>
<p>ལྷ་རྣམས་ཀྱིས་ནི་ཡོངས་བསྐོར་ནས། །</p>
<p>བསྡུ་བའི་དངོས་བཞི་བསྟན་མཛད་པས། །</p>
<p>བསྡུ་བའི་སྤྱོད་བཞི་འཕེལ་བར་མཛད། །</p>
<p>དེ་ཚེ་ཐུགས་རྗེ་ཆེན་པོ་ཡིས། །</p>
<p>ཀླུ་རྣམས་ཀྱིས་ནི་ཡོངས་བསྐོར་ནས། །</p>
<p>ཞེ་སྡང་ཉེས་དམིགས་བཤད་བསྟན་པས། །</p>
<p>ཞེ་སྡང་སེམས་ནི་སྤངས་པར་གྱུར། །</p>
<p>དེ་ཚེ་ཐུགས་རྗེ་ཆེན་པོ་ཡིས། །</p>
<p>གནོད་སྦྱིན་རྣམས་ཀྱིས་ཡོངས་བསྐོར་ནས། །</p>
<p>རྣམ་འཚེ་ཉེས་དམིགས་བཤད་བསྟན་པས། །</p>
<p>རྣམ་འཚེ་སེམས་ནི་སྤངས་བར་གྱུར། །</p>
<p>དེ་ཚེ་ཐུགས་རྗེ་ཆེན་པོ་ཡིས། །</p>
<p>ལྷ་མ་ཡིན་གྱིས་ཡོངས་བསྐོར་ནས། །</p>
<p>འཐབ་པའི་ཉེས་དམིགས་བཤད་བསྟན་ཏེ། །</p>
<p>བཟོད་པ་བསྒོམས་པའི་བསྔགས་པ་བརྗོད། །</p>
<p>དེ་ཚེ་ཐུགས་རྗེ་ཆེན་པོ་ཡིས། །</p>
<p>ནམ་མཁའ་ལྡིང་གིས་ཡོངས་བསྐོར་ནས། །</p>
<p>འགལ་བྱས་ཉེས་དམིགས་བཤད་བསྟན་ཏེ། །</p>
<p>འདུམ་པའི་སེམས་ཀྱིས་བསྔགས་པ་མཛད། །</p>
<p>དེ་ཚེ་ཐུགས་རྗེ་ཆེན་པོ་ཡིས། །</p>
<p>དྲི་ཟའི་འཁོར་གྱིས་ཡོངས་བསྐོར་ནས། །</p>
<p>དགའ་བའི་ཚིག་ནི་དཔག་མེད་ཀྱིས། །</p>
<p>དེ་བཞིན་གཤེགས་པའི་བསྔགས་བརྗོད་བསྟན། །</p>
<p>དེ་ཚེ་ཐུགས་རྗེ་ཆེན་པོ་ཡིས། །</p>
<p>ལྟོ་འཕྱེ་འཁོར་གྱིས་ཡོངས་བསྐོར་ནས། །</p>
<p>མུ་སྟེགས་ཆོས་ལ་སྨོད་མཛད་ཅིང་། །</p>
<p>བཅོམ་ལྡན་གསུང་རབ་བསྔགས་བརྗོད་བསྟན། །</p>
<p>དེ་ཚེ་ཐུགས་རྗེ་ཆེན་པོ་ཡིས། །</p>
<p>འདྲེ་སྲིན་འཁོར་གྱིས་ཡོངས་བསྐོར་ནས། །</p>
<p>དེ་བཞིན་གཤེགས་པའི་ཡོན་ཏན་མཆོག །རྒྱ་ཆེར་བསྔགས་པ་བསྟན་པར་མཛད། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་ཟད་མཐའ་བསྟན་ཐོས་པས་ན། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་སྐྱེ་མཐའ་ནི་བསྟན་ཐོས་པས། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་གི་མཐའ་ནི་བསྟན་ཐོས་པས། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་འཇུག་བསྟན་པ་ཐོས་གྱུར་ནས། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་དབེན་བསྟན་པ་ཐོས་པས་ན། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་ལ་སྐྱེ་མེད་བསྟན་ཐོས་པས། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་མེད་བསྟན་པ་ཐོས་པས་ན། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་ནི་ཉེར་ཞི་བསྟན་ཐོས་པས། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་ལ་བདག་མེད་བསྟན་ཐོས་པས། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་ལ་གང་ཟག་མེད་ཐོས་པས། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་ལ་སེམས་ཅན་མེད་ཐོས་པས། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་ལ་སྲོག་མེད་ཐོས་པས་ན། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>མིག་ལ་གསོ་བ་མེད་ཐོས་པས། །</p>
<p>མཐར་ཕྱིན་དོན་ནི་རྟོགས་པར་གྱུར། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>འཇིག་རྟེན་ཞེན་པ་རབ་སྨད་དེ། །</p>
<p>ཞེན་པ་མི་སྐྱེད་ཉིད་དུ་མཛད། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>འཇིག་རྟེན་རྙེད་པ་རབ་སྨད་དེ། །</p>
<p>འདུས་མ་བྱས་ཀྱི་བསྔགས་བརྗོད་མཛད། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>ཟག་བཅས་ཤེས་པ་རབ་སྨད་དེ། །</p>
<p>ཟག་མེད་ཤེས་རབ་བསྔགས་པར་མཛད། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>འཇིག་རྟེན་བསམ་གཏན་རབ་སྨད་དེ། །</p>
<p>འཇིག་རྟེན་འདས་པའི་ཏིང་འཛིན་བསྔགས། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>ཟག་བཅས་ཚུལ་ཁྲིམས་རབ་སྨད་དེ། །</p>
<p>ཟག་མེད་བསླབ་གནས་བསྔགས་པར་མཛད། །</p>
<p>ཐུགས་རྗེ་ཆེན་པོས་འཕྲུལ་བསྟན་པས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>སེམས་རྒྱ་ཆུང་ངུའི་སྐྱོན་བརྗོད་དེ། །</p>
<p>སེམས་རྒྱ་ཆེན་པོའི་ཡོན་ཏན་བསྔགས། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>ལུས་ཀྱི་ཚུལ་ཁྲིམས་སེམས་ཤེས་རབ། །</p>
<p>ཟག་མེད་རྟེན་པ་མེད་པ་ཡི། །</p>
<p>བསྔགས་པ་དག་ནི་བརྗོད་པར་མཛད། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སྡུག་བསྔལ་འགོག་པའི་ལམ་བསྔགས་ཤིང་། །</p>
<p>སྤྲོས་ལ་དགའ་ཞིང་ཞེན་པ་དག །སངས་རྒྱས་སྨད་པར་རབ་ཏུ་བསྟན། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>མིག་ཟད་སྐྱོན་ནི་རབ་འབྱེད་ཅིང་། །</p>
<p>རབ་ཞི་མཚན་ཉིད་བསྟན་པར་མཛད། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>གཟུགས་སྒྲ་དྲི་རོ་རེག་བྱ་ནས། །</p>
<p>སྒྲ་དང་མིང་གི་བར་དུ་ཡང་། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>དར་ལ་བབ་ཅིང་གཞོན་པ་ལ། །</p>
<p>ཉེས་དམིགས་དཔག་མེད་ཡོད་པར་བསྟན། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>ཆོ་རིགས་དག་ནི་སྙེམས་པ་ལ། །</p>
<p>ཉེས་དམིགས་དཔག་མེད་ཡོད་པར་བསྟན། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>ལོངས་སྤྱོད་བག་མེད་གྱུར་པ་ལ། །</p>
<p>ཉེས་དམིགས་དཔག་མེད་ཡོད་པར་བསྟན། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>རང་དབང་བག་མེད་གྱུར་པ་ལ། །</p>
<p>ཉེས་དམིགས་དཔག་མེད་ཡོད་པར་བསྟན། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>གཟུགས་ཀྱིས་བག་མེད་གྱུར་པ་ལ། །</p>
<p>ཉེས་དམིགས་དཔག་མེད་ཡོད་པར་བསྟན། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>བུད་མེད་བག་མེད་གྱུར་པ་ལ། །</p>
<p>ཉེས་དམིགས་དཔག་མེད་ཡོད་པར་བསྟན། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>གོས་ཀྱིས་བག་མེད་གྱུར་པ་ལ། །</p>
<p>ཉེས་དམིགས་དཔག་མེད་ཡོད་པར་བསྟན། །</p>
<p>ཐུག་རྗེ་ཆེན་པོ་འཕྲུལ་བསྟན་ནས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>ཆང་གིས་བག་མེད་གྱུར་པ་ལ། །</p>
<p>ཉེས་དམིགས་དཔག་མེད་ཡོད་པར་བསྟན། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>རྒྱལ་པོ་བག་མེད་གྱུར་པ་ལ། །</p>
<p>ཉེས་དམིགས་དཔག་མེད་ཡོད་པར་བསྟན། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>ཚུལ་ཁྲིམས་སྙེམས་པར་གྱུར་པ་ལ། །</p>
<p>ཉེས་དམིགས་དཔག་མེད་ཡོད་པར་བསྟན། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་རྣམས་ལ་རྒྱ་ཆེར་ནི། །</p>
<p>ཤེས་རབ་སྙེམས་པར་གྱུར་པ་ལ། །</p>
<p>ཉེས་དམིགས་དཔག་མེད་ཡོད་པར་བསྟན། །</p>
<p>དེ་བཞིན་རྟོགས་དང་རྫུ་འཕྲུལ་དང་། །</p>
<p>བསམ་གཏན་མཁས་པའི་ང་རྒྱལ་དང་། །</p>
<p>ནོར་དང་བཤད་དང་རིགས་དང་འཁོར། །</p>
<p>རོལ་མོ་གླུ་དང་ལྕེ་རྒྱང་དང་། །</p>
<p>གྲགས་པ་ཕུན་ཚོགས་བསྔགས་པ་དང་། །</p>
<p>བཀུར་སྟི་དང་ནི་རྙེད་པ་དང་། །</p>
<p>མཛེས་དང་གཡོ་སྒྱུ་ང་རྒྱལ་དང་། །</p>
<p>ངོ་ཚ་མེད་དང་ཁྲེལ་མེད་དང་། །</p>
<p>ཁེངས་དང་ཕུན་ཚོགས་ང་རྒྱལ་དང་། །</p>
<p>བག་མེད་འདོད་ཆགས་དེ་བཞིན་ནོ། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་གང་ཞིག་སེམས་དང་ཡིད། །</p>
<p>དམན་པར་གྱུར་པ་དེ་དག་ལ། །</p>
<p>ཁྱད་པར་འཕགས་པའི་འདུ་ཤེས་བསྟན། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་གང་ཞིག་རབ་ཞུམ་ཞིང་། །</p>
<p>རྩོལ་བར་མི་བྱེད་དེ་དག་ལ། །</p>
<p>བརྩོན་འགྲུས་སྟོབས་ནི་སྟོན་པར་མཛད། །</p>
<p>ཐུགས་རྗེ་ཆེན་པོས་འཕྲུལ་བསྟན་ནས། །</p>
<p>སེམས་ཅན་གང་ཞིག་ནོར་རྣམས་ལ། །</p>
<p>ཆགས་པར་གྱུར་པ་དེ་དག་ལ། །</p>
<p>ཆོག་ཤེས་ཆོས་ནི་སྟོན་པར་མཛད། །</p>
<p>གཞན་ཡང་སྤོས་ཀྱི་དྲི་གཙང་ཁང་། །</p>
<p>མེ་ཏོག་དག་ནི་གཞལ་མེད་ཁང་། །</p>
<p>ཁང་པ་བརྩེགས་མ་མཆོག་སྤྲུལ་ནས། །</p>
<p>སྤྲུལ་པའི་སངས་རྒྱས་བཞུགས་པར་བསྟན། །</p>
<p>གཞན་ཡང་ལྷ་ཡི་བུ་མོ་རྣམས། །</p>
<p>མེ་ཏོག་ཙམ་པ་ཁང་པ་ན། །</p>
<p>གནས་པའི་ལུས་ཕྱེད་མངོན་སྤྲུལ་ནས། །</p>
<p>མེ་ཏོག་ཕྲེང་ཐོགས་མཆོད་བྱེད་བསྟན། །</p>
<p>གཞན་ཡང་ལྷ་མིན་བུ་མོ་དག །མེ་ཏོག་མ་ལི་ཁང་པ་ན། །</p>
<p>གནས་པ་ལུས་ཕྱེད་བསྟན་སྤྲུལ་ནས། །</p>
<p>མེ་ཏོག་ཕྲེང་ཐོགས་མཆོད་བྱེད་བསྟན། །</p>
<p>གཞན་ཡང་ལྷ་ཡི་བུ་རྣམས་དག །པད་མ་སྔོན་པོའི་ཁང་པ་ན། །</p>
<p>གནས་པ་ལུས་ཕྱེད་བསྟན་སྤྲུལ་ནས། །</p>
<p>སངས་རྒྱས་ཡོན་ཏན་བསྔགས་པ་བསྟན། །</p>
<p>གཞན་ཡང་ཚངས་པ་རྣམས་ཀྱི་ལྷ། །</p>
<p>གསེར་གྱི་གཞལ་མེད་ཁང་པ་ན། །</p>
<p>གནས་པ་ལུས་ཀུན་བསྟན་སྤྲུལ་ནས། །</p>
<p>སྒྲ་སྙན་སངས་རྒྱས་བསྔགས་པ་བསྟན། །</p>
<p>གཞན་ཡང་ལྷ་ཡི་བུ་མོ་དག །སྣ་ཚོགས་རྒྱན་གྱིས་ལུས་བརྒྱན་ཅིང་། །</p>
<p>རྒྱན་ནི་ཕན་ཚུན་རེག་པ་ལས། །</p>
<p>སྒྲ་སྙན་དག་ནི་རབ་བྱུང་ནས། །</p>
<p>འདུས་བྱས་རྣམས་ཀྱི་ཆོས་དག་ནི། །</p>
<p>འགྱུར་ཞིང་མི་བརྟན་ཡིན་ན་ཡང་། །</p>
<p>བྱིས་པ་མི་བདེན་རྟོག་པ་ཡིས། །</p>
<p>ཡང་དག་ཇི་བཞིན་མི་ཤེས་ཟེར། །</p>
<p>རྒྱན་གྱི་སྒྲ་ནི་དེ་དག་ཀྱང་། །</p>
<p>ལུས་དང་སེམས་ལས་བྱུང་མ་ཡིན། །</p>
<p>འགྲོ་བ་མེད་ཅིང་འོང་བ་མེད། །</p>
<p>ཕྱོགས་ཀྱང་ཡོད་པ་མ་ཡིན་ཏེ། །</p>
<p>གཟུགས་དང་སེམས་ཀྱི་བར་དུ་ཡང་། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>བྱིས་པ་རྣམས་ནི་མི་ཤེས་པས། །</p>
<p>འདི་ལ་ཐེ་ཚོམ་སྐྱེ་བར་འགྱུར། །</p>
<p>རྒྱན་གྱི་རྣམ་པ་དེ་དག་ལས། །</p>
<p>སྒྲ་སྙན་བྱུང་བ་དེ་ཡིས་ནི། །</p>
<p>སངས་རྒྱས་ཞིང་ཀུན་གྲགས་པས་ན། །</p>
<p>སེམས་ཅན་ཚད་མེད་གྲོལ་བར་གྱུར། །</p>
<p>དེ་ལྟ་བས་ན་ཁྱོད་རྣམས་ཀྱིས། །</p>
<p>འདྲེན་པའི་རང་བྱུང་ཡེ་ཤེས་དང་། །</p>
<p>ཡོན་ཏན་དཔག་མེད་སྐུ་དག་ནི། །</p>
<p>སྲེད་པའི་སྤྲོས་ལས་འདས་པ་དང་། །</p>
<p>རབ་དབེན་སྐྱོན་ནི་མེད་པ་དང་། །</p>
<p>ལྟ་བྲལ་སེམས་ནི་རབ་སྦྱངས་དང་། །</p>
<p>མཚན་དང་དཔེ་བྱད་བརྒྱན་པ་དང་། །</p>
<p>སྐུ་དང་ཐུགས་ནི་དག་པར་ལྟོས། །</p>
<p>ཁྱེད་ཀྱིས་བཅོམ་ལྡན་གྲོང་གཤེགས་ཚེ། །</p>
<p>གོམ་པ་དག་ནི་སེང་གེ་འདྲ། །</p>
<p>གཤེགས་སྟབས་ངང་པ་གླང་ཆེན་འདྲ། །</p>
<p>སེམས་ཅན་རེ་བ་སྐོང་བར་མཛད། །</p>
<p>བསོད་ནམས་ཁྱད་འཕགས་ཡོངས་སུ་རྫོགས། །</p>
<p>ཡང་དག་མཚན་གྱིས་རབ་ཏུ་བརྒྱན། །</p>
<p>སེམས་ཅན་དག་ནི་ཐམས་ཅད་ཀུན། །</p>
<p>ལྟ་བས་མི་ངོམས་ཉིད་དུ་ལྟོས། །</p>
<p>ཁྱོད་ཀྱིས་རྐང་གཉིས་གཙོ་ཡི་མཆོག །ཐུགས་རྗེ་ཆེན་པོ་ལྡན་པས་ན། །</p>
<p>དངོས་པོ་ཆུང་ངུས་མཆོད་བྱས་ཀྱང་། །</p>
<p>ཡོན་ཏན་ཚད་མེད་འཐོབ་མཛད་པས། །</p>
<p>སེམས་ཅན་དག་ནི་མང་པོ་རྣམས། །</p>
<p>བསྐལ་པ་བརྒྱ་སྟོང་མང་པོར་ནི། །</p>
<p>མྱ་ངན་འདས་པ་འཐོབ་པར་དུ། །</p>
<p>རྣམ་སྨིན་ཐུག་པ་མེད་པར་ལྟོས། །</p>
<p>ཁྱེད་ཀྱིས་རྐང་གཉིས་གཙོ་མཆོག་ནི། །</p>
<p>ཟག་མེད་ཚུལ་ཁྲིམས་རྫོགས་པས་ན། །</p>
<p>སེམས་ཅན་དག་ནི་མང་པོ་རྣམས། །</p>
<p>གུས་པས་སྤྱི་བོས་ཕྱག་བྱེད་དང་། །</p>
<p>ལྷ་ཡི་འཁོར་ནི་མང་པོ་རྣམས། །</p>
<p>སོ་སོའི་གཞལ་མེད་ཁང་སྤངས་ནས། །</p>
<p>རྩེ་བ་དག་ལ་ཆགས་མེད་པར། །</p>
<p>འདྲེན་པ་ལ་ནི་རྟེན་བྱེད་ལྟོས། །</p>
<p>ཁྱེད་ཀྱིས་བདུད་དང་བདུད་ཀྱི་འཁོར། །</p>
<p>བཅོམ་ལྡན་འདས་ལ་དད་སྐྱེས་ནས། །</p>
<p>གསེར་གྱི་རླུང་ཡབ་དག་ཐོགས་ཏེ། །</p>
<p>གཡས་གཡོན་དུ་ནི་འཁོད་པ་དང་། །</p>
<p>བདུད་ཀྱི་བུ་ནི་ལྔ་བརྒྱ་ཡིས། །</p>
<p>ལྷ་ཡི་མེ་ཏོག་ཡིད་འོང་བས། །</p>
<p>དེ་བཞིན་གཤེགས་ལ་མངོན་གཏོར་ནས། །</p>
<p>བླ་མེད་ཡེ་ཤེས་ཚོལ་ལ་ལྟོས། །</p>
<p>འདས་པའི་སངས་རྒྱས་རྣམས་ལ་ནི། །</p>
<p>བསྔགས་པ་བརྗོད་ཅིང་མཆོད་པས་ན། །</p>
<p>དེང་ནི་བཅོམ་ལྡན་ཕྲད་གྱུར་ནས། །</p>
<p>སོ་སོར་དགའ་བར་གྱུར་པ་ཡིན། །</p>
<p>སྤོབས་པ་དག་ནི་ཚད་མེད་ཀྱིས། །</p>
<p>དེ་བཞིན་གཤེགས་པའི་བསྔགས་པ་བརྗོད། །</p>
<p>དེ་ཡི་ཚེ་ན་བདུད་ཀྱི་བུ། །</p>
<p>སྲིད་པ་སྤངས་པ་ཞེས་བྱ་བ། །</p>
<p>ཐོག་མར་བཅོམ་ལྡན་བསྔགས་བརྗོད་ནས། །</p>
<p>མིག་ཟད་མཐའ་ནི་ཤེས་པར་གྱུར། །</p>
<p>མིག་གི་སྐྱེ་མཐའ་ཤེས་པ་ནས། །</p>
<p>རབ་ཞི་མཚན་ཉིད་བར་དུ་རྟོགས། །</p>
<p>གཞན་ཡང་མིག་ཟད་ལ་སོགས་པའི། །</p>
<p>མིག་དོན་དག་ནི་དཔག་མེད་རྟོགས། །</p>
<p>དེས་ན་ཚིག་མཁས་དག་གིས་ནི། །</p>
<p>སེམས་ཅན་རྣམས་ལ་ཡང་དག་བསྟན། །</p>
<p>མིང་དང་དོན་རྣམས་ལ་ཡང་ནི། །</p>
<p>ཞེན་དང་ཐེ་ཚོམ་མེད་པས་ན། །</p>
<p>འགྲོ་འོང་མེད་པར་རབ་རྟོགས་ཤིང་། །</p>
<p>བླང་དོར་མེད་པ་ཉིད་དུ་གྱུར། །</p>
<p>རང་བཞིན་དག་ནི་སྟོང་དབེན་པས། །</p>
<p>ཡི་གེ་རྣམས་ནི་སྤངས་པ་དང་། །</p>
<p>ལེན་དང་འཛིན་དང་ཀློག་པ་དང་། །</p>
<p>ཁ་ཏོན་འདོན་ཅིང་སྒྲུབ་མེད་རྟོགས། །</p>
<p>འདས་པའི་དེ་བཞིན་གཤེགས་རྣམས་ཀྱིས། །</p>
<p>སྔོན་ཡང་རབ་ཏུ་ཕྱེ་སྟེ་བསྟན། །</p>
<p>བཏགས་པའི་མིང་ཙམ་ཡིན་པས་ན། །</p>
<p>ཡང་དག་བརྗོད་དུ་ཅི་ཡང་མེད། །</p>
<p>རང་བཞིན་སྟོང་པ་དེ་དག་ནི། །</p>
<p>ཕུང་པོ་ཁམས་དང་སྐྱེ་མཆེད་འདས། །</p>
<p>བརྫུན་པ་མེད་ཅིང་བདེན་པའང་མེད། །</p>
<p>གནས་དང་གནས་པ་ཡོད་པ་མིན། །</p>
<p>ཚིག་གིས་སྨྲ་བའི་ལམ་ཆད་ཅིང་། །</p>
<p>སེམས་ཀྱི་སྤྱོད་པའང་རབ་ཏུ་ཞི། །</p>
<p>སྐྱེ་བོའི་མཚན་མ་ཞེན་པའི་ཕྱིར། །</p>
<p>བཅོམ་ལྡན་གྲོང་ཁྱེར་གཤེགས་པར་མཐོང་། །</p>
<p>བཅོམ་ལྡན་མཚན་མ་ཡོངས་སྤངས་ཀྱང་། །</p>
<p>བྱིས་པ་ཡང་དག་མ་ཡིན་རྟོག །བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>གང་ཞིག་དགའ་བ་སྐྱེ་འགྱུར་བ། །</p>
<p>དེ་ནི་མཚན་མར་རྟོག་པ་སྟེ། །</p>
<p>མྱ་ངན་གདུང་བ་དང་བཅས་པར་འགྱུར། །</p>
<p>གང་གིས་མཚན་མའི་རྟོག་སྤངས་པ། །</p>
<p>གྲོང་ཁྱེར་གཤེགས་པ་མཐོང་མི་འགྱུར། །</p>
<p>གཤེགས་ཤིང་བསྐྱོད་པའི་མཚན་མ་ལ། །</p>
<p>རྣམ་རྟོག་མེད་པའི་ཤེས་རབ་འཐོབ། །</p>
<p>གང་གིས་མཚན་མར་སངས་རྒྱས་མཐོང་། །</p>
<p>དེས་ནི་གྲོང་ཁྱེར་གཤེགས་པ་མཐོང་། །</p>
<p>སྐྱེ་ཞིང་འཁོར་བའི་ཆོས་དག་ལ། །</p>
<p>རྣམ་པར་རྟོག་པ་སྐྱེད་པར་བྱེད། །</p>
<p>གང་གིས་སངས་རྒྱས་མཚན་མར་མཐོང་། །</p>
<p>དགའ་བ་དག་ནི་སྐྱེ་འགྱུར་བ། །</p>
<p>དེ་ནི་བདུད་ཀྱི་སྤྱོད་ལ་གནས། །</p>
<p>བདུད་ཀྱི་སྤྱོད་ཡུལ་སྣང་བ་ཡིན། །</p>
<p>གང་གིས་མཚན་མར་སངས་རྒྱས་མཐོང་། །</p>
<p>དེ་ནི་འགྱུར་བ་མཐོང་བ་ཡིན། །</p>
<p>དེ་ནི་མྱ་ངན་གདུངས་བཅས་པས། །</p>
<p>མཁས་པས་སྙིང་བརྩེར་བྱ་བ་ཡིན། །</p>
<p>ཆོས་ལ་ཐོབ་པར་གང་ལྟ་བ། །</p>
<p>དེ་ལ་ཆོས་སྟོར་མྱ་ངན་ཡོད། །</p>
<p>སངས་རྒྱས་མཐོང་བ་སྐྱེས་པ་ལ། །</p>
<p>མྱ་ངན་འདས་པའི་སྡུག་བསྔལ་ཡོད། །</p>
<p>བསྐལ་པ་མང་པོ་གང་བསྒོམས་པས། །</p>
<p>མཚན་མ་ཐམས་ཅད་རྟོགས་པས་ན། །</p>
<p>གྲོང་ཁྱེར་གཤེགས་པར་མི་རྟོག་ཅིང་། །</p>
<p>མྱ་ངན་འདའ་བའི་འདུ་ཤེས་མེད། །</p>
<p>སེམས་ཀྱི་མཚན་ཉིད་སྟོང་རྟོགས་པ། །</p>
<p>སངས་རྒྱས་སྤྱོད་ལ་གནས་པས་ན། །</p>
<p>གྲོང་ཁྱེར་གཤེགས་པར་མི་རྟོག་ཅིང་། །</p>
<p>མྱ་ངན་འདས་པའི་འདུ་ཤེས་མེད། །</p>
<p>གང་གིས་དེ་ལྟར་རབ་ཤེས་པ། །</p>
<p>སངས་རྒྱས་རྣམས་ནི་མཐོང་འགྱུར་ཞིང་། །</p>
<p>ངོ་བོ་ཉིད་ཀྱང་སྟོང་རྟོགས་པས། །</p>
<p>མཐར་ནི་སྐྱེ་འགག་ཅི་ཡང་མེད། །</p>
<p>བཅོམ་ལྡན་བསྐལ་པ་དཔག་མེད་ནས། །</p>
<p>དཀའ་བ་རྣམས་ནི་རབ་སྤྱད་ནས། །</p>
<p>ངོ་བོ་ཉིད་ནི་སྟོང་མཁྱེན་ན། །</p>
<p>བྱིས་པ་རྣམས་ཀྱིས་མི་རྟོགས་སོ། །</p>
<p>བཅོམ་ལྡན་གྲོང་ཁྱེར་གཤེགས་པའི་ཚེ། །</p>
<p>འཁོར་ནི་བརྒྱ་སྟོང་མང་གིས་བསྐོར། །</p>
<p>མི་དང་མི་མ་ཡིན་ལ་སོགས། །</p>
<p>དང་བའི་སེམས་ཀྱི་མཆོད་པ་བས། །</p>
<p>གང་གིས་སྐད་ཅིག་ཙམ་དུ་ནི། །</p>
<p>མིག་ཟད་མཐའ་ནི་རབ་སེམས་ཤིང་། །</p>
<p>མཚན་མ་རྣམས་ནི་སྟོང་རྟོགས་ན། །</p>
<p>འདི་ཡི་བསོད་ནམས་དེ་བས་འཕགས། །</p>
<p>བགྲང་བ་དང་ནི་གྲངས་ཀྱི་ཆ། །</p>
<p>རྒྱུ་ཙམ་དུ་ཡང་མི་བཟོད་དོ། །</p>
<p>དེ་བཞིན་མིག་གི་སྐྱེ་མཐའ་དང་། །</p>
<p>མིག་གི་མཐའ་དང་འཇུག་པ་ནས། །</p>
<p>རབ་ཏུ་ཞི་བའི་བར་དུ་ཡང་། །</p>
<p>དེ་བཞིན་དུ་ནི་རིག་པར་བྱ། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>གཟུགས་སྒྲ་དྲི་རོ་རེག་བྱ་ནས། །</p>
<p>སྒྲ་དང་མིང་གི་བར་དུ་ཡང་། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>དེ་ནས་དེ་ཚེ་བཅོམ་ལྡན་འདས། །</p>
<p>གྲོང་ཁྱེར་དུ་ནི་གཤེགས་པའི་ཚེ། །</p>
<p>ཞབས་ནི་ས་ལ་རེག་ཙམ་གྱིས། །</p>
<p>ས་ནི་ཀུན་ཏུ་རབ་ཏུ་གཡོས། །</p>
<p>རི་རྣམས་གང་ཡིན་དེ་དག་ཀྱང་། །</p>
<p>ཐམས་ཅད་བཅོམ་ལྡན་འདས་ལ་ཕྱོགས། །</p>
<p>ལྷ་དང་མི་ནི་ཆོས་ཀྱི་ཕྱིར། །</p>
<p>ཐམས་ཅད་འོངས་ནས་གུས་མཆོད་བྱས། །</p>
<p>དེ་ནས་དེ་ཚེ་བཅོམ་ལྡན་འདས། །</p>
<p>གྲོང་ཁྱེར་དུ་ནི་གཤེགས་པའི་ཚེ། །</p>
<p>ལྷ་ཡི་དབང་པོ་མི་ཡི་རྒྱལ། །</p>
<p>ལྷ་མ་ཡིན་ནི་མང་པོ་དང་། །</p>
<p>གནོད་སྦྱིན་དག་ནི་མང་པོ་རྣམས། །</p>
<p>རང་གི་གྲོང་ཁྱེར་སྤངས་ནས་ནི། །</p>
<p>བཅོམ་ལྡན་སྤྱན་སྔར་འདུས་གྱུར་ཏེ། །</p>
<p>རབ་ཏུ་དགའ་བས་མཆོད་པ་བྱས། །</p>
<p>དེ་ནས་དེ་ཚེ་བཅོམ་ལྡན་འདས། །</p>
<p>གྲོང་ཁྱེར་དུ་ནི་གཤེགས་པའི་ཚེ། །</p>
<p>གཞན་ཡང་རྣམ་པ་ཐ་དད་པའི། །</p>
<p>བྱ་ཡི་ཚོགས་ནི་ཚད་མེད་པ། །</p>
<p>ནེ་ཙོ་དང་ནི་རྨ་བྱ་དང་། །</p>
<p>ཀ་ལ་པིང་ཀ་བྱ་ཡི་རྣམས། །</p>
<p>བཅོམ་ལྡན་དེ་བཞིན་གཤེགས་པ་ཡི། །</p>
<p>ཡོན་ཏན་མཆོག་ནི་མཐོང་བས་ན། །</p>
<p>ཐམས་ཅད་ནམ་མཁའ་དག་ལ་ནི། །</p>
<p>རབ་ཏུ་དགའ་བས་རྣམ་པར་རྩེ། །</p>
<p>ཐམས་ཅད་རྣམ་པ་སྣ་ཚོགས་ཀྱི། །</p>
<p>སྒྲ་སྙན་དག་ནི་རབ་ཏུ་ཕྱུང་། །</p>
<p>དེ་ནས་དེ་ཚེ་བཅོམ་ལྡན་འདས། །</p>
<p>གྲོང་ཁྱེར་དུ་ནི་གཤེགས་པའི་ཚེ། །</p>
<p>བཅོམ་ལྡན་འདས་ཀྱི་ཡོན་ཏན་དང་། །</p>
<p>རྫུ་འཕྲུལ་གྱི་ནི་སྟོབས་དག་གིས། །</p>
<p>སེམས་ཅན་ཚད་མེད་བརྒྱ་སྟོང་སྙེད། །</p>
<p>ལྡོངས་པ་དག་ནི་མཐོང་བར་གྱུར། །</p>
<p>འོན་པ་རྣམས་ནི་ཐོས་པར་གྱུར། །</p>
<p>དབང་པོ་མ་ཚང་གང་ཡིན་པ། །</p>
<p>ཐམས་ཅད་དབང་པོ་ཚང་བར་གྱུར། །</p>
<p>སྡུག་བསྔལ་ལ་ནི་གནས་པ་དག །ཐམས་ཅད་བདེ་བ་ཐོབ་པར་གྱུར། །</p>
<p>དེ་ནས་དེ་ཚེ་བཅོམ་ལྡན་འདས། །</p>
<p>གྲོང་ཁྱེར་དུ་ནི་གཤེགས་པའི་ཚེ། །</p>
<p>ནམ་མཁའ་བར་སྣང་དག་ལས་ནི། །</p>
<p>འདི་སྐད་སྨྲ་བ་ཐོས་པར་གྱུར། །</p>
<p>གང་གིས་མཚན་མ་རྣམས་ཀྱིས་ནི། །</p>
<p>དེ་བཞིན་གཤེགས་པ་རྟོགས་བྱེད་པ། །</p>
<p>དེ་ཡིས་བཅོམ་ལྡན་འདས་ལ་ནི། །</p>
<p>མཆོད་པ་བྱས་ཞེས་བརྗོད་མི་བྱ། །</p>
<p>མིག་ཟད་མཐའ་ཡི་ངོ་བོ་ཉིད། །</p>
<p>རྟོགས་པར་ཡང་ནི་མི་འགྱུར་རོ། །</p>
<p>མཚན་མ་རྣམས་ནི་གང་སྤངས་པ། །</p>
<p>ཡོན་ཏན་བཞི་ནི་བསགས་པས་ན། །</p>
<p>མིག་ཟད་མཐའ་ཡི་ངོ་བོ་ཉིད། །</p>
<p>རབ་ཏུ་རྟོགས་པར་ཡང་འགྱུར་རོ། །</p>
<p>འདི་ལྟར་མིག་ནི་ཟད་པའི་མཐའ། །</p>
<p>རབ་ཏུ་རྟོགས་པར་གྱུར་པའི་ཕྱིར། །</p>
<p>སངས་རྒྱས་རྣམས་ཀྱི་ཡོན་ཏན་ཡང་། །</p>
<p>རབ་ཏུ་རྟོགས་པར་ཁོང་དུ་ཆུད། །</p>
<p>མིག་ནི་ཟད་པའི་མཐའ་དག་ལ། །</p>
<p>མི་འཛིན་སྦེད་པ་མེད་པ་དང་། །</p>
<p>མིག་ནི་སྐྱེ་བའི་མཐའ་དག་ལ། །</p>
<p>རྟེན་ཅིང་གནས་པ་མེད་པ་དང་། །</p>
<p>མིག་ནི་རབ་ཏུ་དབེན་པ་ལ། །</p>
<p>གཡོ་བའི་བསམ་པ་མེད་གྱུར་པ། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>མིག་ནི་སྐྱེ་བའི་མཐའ་དག་ལ། །</p>
<p>རྣམ་པར་རྟོག་པ་མེད་པ་དང་། །</p>
<p>མིག་གི་མཐའ་ནི་གང་ཡིན་པ། །</p>
<p>དེ་ལ་ཡིད་ཀྱི་རྟོག་མེད་དང་། །</p>
<p>མིག་ནི་རྣམ་པར་འཇིག་པ་ལ། །</p>
<p>བསྟན་པར་བྱ་བ་མེད་གྱུར་པ། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>མིག་ནི་མེད་པར་གྱུར་པ་ལ། །</p>
<p>མངོན་པར་ཞེན་པ་མེད་པ་དང་། །</p>
<p>མིག་ནི་སྐྱེ་བ་མེད་པ་ལ། །</p>
<p>ཡོངས་སུ་སྡུད་པ་མེད་པ་དང་། །</p>
<p>མིག་ནི་རབ་ཏུ་ཞི་བ་ལ། །</p>
<p>འཛིན་པ་དག་ནི་མེད་གྱུར་པ། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>མིག་ནི་ཟད་པར་ཤེས་པའི་ཕྱིར། །</p>
<p>མཚན་རྣམས་མངོན་པར་བསྒྲུབ་པ་དང་། །</p>
<p>མིག་གི་མཐའ་ནི་ཤེས་པའི་ཕྱིར། །</p>
<p>དབང་པོ་དག་ནི་ངེས་གྱུར་དང་། །</p>
<p>མིག་ནི་སྐྱེ་བ་ཤེས་པའི་ཕྱིར། །</p>
<p>དབང་པོ་རང་དབང་ཐོབ་གྱུར་པ། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>མིག་ནི་མེད་པར་རྟོགས་གྱུར་ནས། །</p>
<p>གཟུགས་ནི་ཁོང་དུ་ཆུད་པ་དང་། །</p>
<p>མིག་ནི་འཇིག་པར་རབ་ཤེས་ནས། །</p>
<p>ཆོས་ལ་སོ་སོར་རྟོག་པ་དང་། །</p>
<p>མིག་ནི་སྐྱེ་མེད་ཤེས་གྱུར་ནས། །</p>
<p>ལམ་ནི་སྒྲུབ་པར་གང་བྱེད་པ། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>མིག་ཟད་མཐའ་ནི་གང་ཡིན་པ། །</p>
<p>ཡང་དག་ཇི་བཞིན་རྟོགས་པའི་ཕྱིར། །</p>
<p>ལས་ཀྱི་བྱེ་བྲག་ཐ་དད་པ། །</p>
<p>དེ་ཡང་རབ་ཏུ་རྟོགས་པར་འགྱུར། །</p>
<p>ལས་ཀྱི་བྱེ་བྲག་ཐ་དད་པ། །</p>
<p>རབ་ཏུ་རྟོགས་པར་གྱུར་པའི་ཕྱིར། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>མིག་སྐྱེ་མཐའ་ནི་གང་ཡིན་པ། །</p>
<p>ཡང་དག་ཇི་བཞིན་རྟོགས་པའི་ཕྱིར། །</p>
<p>སྡུག་བསྔལ་བྱེ་བྲག་ཐ་དད་པ། །</p>
<p>དེ་ཡང་རབ་ཏུ་རྟོགས་པར་འགྱུར། །</p>
<p>སྡུག་བསྔལ་བྱེ་བྲག་ཐ་དད་པ། །</p>
<p>རབ་ཏུ་རྟོགས་པར་གྱུར་པའི་ཕྱིར། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>མིག་གི་འཇིག་པ་གང་ཡིན་པ། །</p>
<p>ཡང་དག་ཇི་བཞིན་རྟོགས་པའི་ཕྱིར། །</p>
<p>སྡུག་བསྔལ་འཇིག་པ་གང་ཡིན་པ། །</p>
<p>དེ་ཡང་རབ་ཏུ་རྟོགས་པར་འགྱུར། །</p>
<p>སྡུག་བསྔལ་འཇིག་པ་གང་ཡིན་པ། །</p>
<p>རབ་ཏུ་རྟོགས་པར་གྱུར་པའི་ཕྱིར། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>མིག་གི་མེད་པ་གང་ཡིན་པ། །</p>
<p>ཡང་དག་ཇི་བཞིན་རྟོགས་པའི་ཕྱིར། །</p>
<p>མཚན་མ་སྤངས་པ་གང་ཡིན་པ། །</p>
<p>དེ་ཡང་རབ་ཏུ་རྟོགས་པར་འགྱུར། །</p>
<p>མཚན་མ་སྤངས་པ་གང་ཡིན་པ། །</p>
<p>རབ་ཏུ་རྟོགས་པར་གྱུར་པའི་ཕྱིར། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>མིག་གི་སྐྱེ་མེད་གང་ཡིན་པ། །</p>
<p>ཡང་དག་ཇི་བཞིན་རྟོགས་པའི་ཕྱིར། །</p>
<p>བག་ཆགས་སྤངས་པ་གང་ཡིན་པ། །</p>
<p>དེ་ཡང་རབ་ཏུ་རྟོགས་པར་འགྱུར། །</p>
<p>བག་ཆགས་སྤངས་པ་གང་ཡིན་པ། །</p>
<p>རབ་ཏུ་རྟོགས་པར་གྱུར་པའི་ཕྱིར། དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>གཞན་ཡང་མིག་གི་མི་རྟོག་ཉིད། །</p>
<p>ཡང་དག་ཇི་བཞིན་རྟོགས་པའི་ཕྱིར། །</p>
<p>སྒྲིབ་པ་སྤངས་པ་གང་ཡིན་པ། །</p>
<p>དེ་ཡང་རབ་ཏུ་རྟོགས་པར་འགྱུར། །</p>
<p>སྒྲིབ་པ་སྤངས་པ་གང་ཡིན་པ། །</p>
<p>རབ་ཏུ་རྟོགས་པར་གྱུར་པའི་ཕྱིར། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>གཞན་ཡང་མིག་ལ་ཡི་གེ་མེད། །</p>
<p>ཡང་དག་ཇི་བཞིན་རྟོགས་པའི་ཕྱིར། །</p>
<p>སངས་རྒྱས་ཡེ་ཤེས་སྟོབས་དག་ཀྱང་། །</p>
<p>རབ་ཏུ་རྟོགས་པར་གྱུར་པ་ཡིན། །</p>
<p>སངས་རྒྱས་ཡེ་ཤེས་སྟོབས་དག་ནི། །</p>
<p>རབ་ཏུ་རྟོགས་པར་གྱུར་པའི་ཕྱིར། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>གཞན་ཡང་མིག་གི་མི་འོང་ཉིད། །</p>
<p>ཡང་དག་ཇི་བཞིན་རྟོགས་པའི་ཕྱིར། །</p>
<p>འདོད་རྣམས་སྤངས་པ་གང་ཡིན་པ། །</p>
<p>དེ་ཡང་རབ་ཏུ་རྟོགས་པར་འགྱུར། །</p>
<p>འདོད་རྣམས་སྤངས་པ་གང་ཡིན་པ། །</p>
<p>རབ་ཏུ་རྟོགས་པར་གྱུར་པའི་ཕྱིར། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>གཞན་ཡང་བསམ་གཏན་བསྒོམ་པ་དག །ཡང་དག་ཇི་བཞིན་རྟོགས་པའི་ཕྱིར། །</p>
<p>ཉོན་མོངས་སྤངས་པ་གང་ཡིན་པ། །</p>
<p>དེ་ཡང་རབ་ཏུ་རྟོགས་པར་འགྱུར། །</p>
<p>ཉོན་མོངས་སྤངས་པ་གང་ཡིན་པ། །</p>
<p>རབ་ཏུ་རྟོགས་པར་གྱུར་པའི་ཕྱིར། །</p>
<p>དེས་ནི་དེ་བཞིན་གཤེགས་པ་རྣམས། །</p>
<p>མཐོང་བ་ཉིད་དུ་གྱུར་པ་ཡིན། །</p>
<p>གང་ཟག་དེས་ནི་དེ་བཞིན་དུ། །</p>
<p>མིག་གི་སྔོན་མཐའ་ཤེས་པ་དང་། །</p>
<p>མིག་གི་མི་གནས་ཤེས་པ་དང་། །</p>
<p>མིག་གི་སྐྱེ་བ་ཤེས་པ་དང་། །</p>
<p>སངས་རྒྱས་རྫུ་འཕྲུལ་ཤེས་པ་དང་། །</p>
<p>མིག་གི་དམན་པ་ཤེས་པ་དང་། །</p>
<p>མིག་གི་ཁྱད་པར་འཕགས་ཤེས་དང་། །</p>
<p>ཡེ་ཤེས་དམན་པ་ཤེས་པ་དང་། །</p>
<p>རྣམ་དག་ཡེ་ཤེས་ཤེས་པ་དང་། །</p>
<p>ཚུལ་ཁྲིམས་རྣམ་དག་ཤེས་པ་དང་། །</p>
<p>ལུས་ཀྱི་སྡོམ་པའི་ཤེས་པ་དང་། །</p>
<p>རྣམ་དག་སྒྲ་ཡི་ཤེས་པ་དང་། །</p>
<p>ངག་གི་སྡོམ་པའི་ཤེས་པ་དང་། །</p>
<p>རྣམ་དག་སེམས་ཀྱི་ཤེས་པ་དང་། །</p>
<p>གནས་ཀྱི་བྱེ་བྲག་ཤེས་པ་དང་། །</p>
<p>སེམས་ཀྱི་ཆོས་ཀྱི་ཤེས་པ་དང་། །</p>
<p>སེམས་སྐྱོན་ཤེས་པའི་ཤེས་པ་དང་། །</p>
<p>རྣམ་དག་ལས་ཀྱི་ཤེས་པ་དང་། །</p>
<p>སེམས་ཀྱི་སྡོམ་པའི་ཤེས་པ་དང་། །</p>
<p>ཉེས་དམིགས་ཤེས་པའི་ཤེས་པ་དང་། །</p>
<p>རྣམ་དག་སྒྲ་ཡི་ཤེས་པ་དང་། །</p>
<p>ཕུང་པོའི་བྱེ་བྲག་ཤེས་པ་དང་། །</p>
<p>ཕུང་པོའི་རྒྱུ་རྐྱེན་ཤེས་པ་དང་། །</p>
<p>མིག་ནི་ཡོངས་ཤེས་ཤེས་པ་དང་། །</p>
<p>སྡུག་བསྔལ་འབྱུང་གནས་ཤེས་པ་དང་། །</p>
<p>ཟག་མེད་ཚུལ་ཁྲིམས་ཤེས་པ་དང་། །</p>
<p>ཚུལ་ཁྲིམས་རྒྱུ་རྐྱེན་ཤེས་པ་དང་། །</p>
<p>སྡུག་བསྔལ་རྒྱུ་རྐྱེན་ཤེས་པ་དང་། །</p>
<p>སྡུག་བསྔལ་ཟད་པའི་རྒྱུ་ཤེས་དང་། །</p>
<p>འདུས་བྱས་རྣམས་ཀྱི་ཤེས་པ་དང་། །</p>
<p>ཟག་པ་ཟད་པའི་ཤེས་པ་དག །ཡོངས་སུ་རྫོགས་པར་བྱེད་པ་ཡིན། །</p>
<p>གཞན་ཡང་རྒྱུ་རྐྱེན་བཅུ་གཉིས་ཀྱི། །</p>
<p>སྤྱོད་དང་བཅས་པའི་ཤེས་པ་དང་། །</p>
<p>སྤྱོད་པ་མེད་པའི་ཤེས་པ་དང་། །</p>
<p>མཚན་མ་བཅས་དང་མཚན་མ་མེད། །</p>
<p>འདུས་བྱས་དང་ནི་འདུས་མ་བྱས། །</p>
<p>རྣམ་པར་གཞག་དང་ཡོངས་སྡུད་དང་། །</p>
<p>བདག་དང་གཞན་གྱི་སེམས་ཤེས་པ། །</p>
<p>ཡང་དག་ཇི་བཞིན་ཤེས་པ་ཡིན། །</p>
<p>གཞན་ཡང་མིག་ཟད་སྐྱེ་མཐའ་དང་། །</p>
<p>མིག་གི་མཐའ་དང་རབ་དབེན་དང་། །</p>
<p>འཇུག་པ་དང་ནི་མེད་པ་དང་། །</p>
<p>མི་སྐྱེ་བ་དང་ཉེར་ཞི་ཉིད། །</p>
<p>ཡང་དག་ཇི་བཞིན་ཤེས་པས་ན། །</p>
<p>སེམས་ཅན་དག་ནི་མང་པོ་རྣམས། །</p>
<p>རྣམ་པར་དག་པའི་ཡེ་ཤེས་དང་། །</p>
<p>མཐུ་དང་བཅས་པའི་ཡེ་ཤེས་དང་། །</p>
<p>བརྩོན་འགྲུས་ཡེ་ཤེས་འཐོབ་པར་བྱེད། །</p>
<p>གཞན་ཡང་གཅིག་དང་ཐ་དད་ཤེས། །</p>
<p>སེམས་ཅན་དག་ནི་ཐམས་ཅད་ཀྱི། །</p>
<p>མོས་པའི་ཤེས་པ་གང་ཡིན་པ། །</p>
<p>ཡང་དག་ཇི་བཞིན་ཤེས་པ་ཡིན། །</p>
<p>གཞན་ཡང་སེམས་ཅན་ཐམས་ཅད་ཀྱི། །</p>
<p>མོས་པ་ཁྱད་པར་འཕགས་པ་དང་། །</p>
<p>རྣམ་དག་སེམས་ཀྱི་ཤེས་པ་དང་། །</p>
<p>ལས་དང་རྣམ་སྨིན་ཤེས་པ་དང་། །</p>
<p>དབང་པོ་ཁམས་ཀྱི་ཤེས་པ་དང་། །</p>
<p>སེམས་ཀྱི་འགྱུར་བ་ཤེས་པ་དང་། །</p>
<p>ཤེས་རབ་མོས་པའི་ཤེས་པ་དང་། །</p>
<p>ཤིན་ཏུ་རྣམ་གྲོལ་ཤེས་པ་དང་། །</p>
<p>སྤོབས་པ་མཆོག་གི་ཤེས་པ་དག །ཡང་དག་ཇི་བཞིན་ཤེས་པ་ཡིན། །</p>
<p>གཞན་ཡང་སེམས་ཅན་མ་རུངས་དང་། །</p>
<p>ཆོས་ལ་མོས་པ་མེད་གྱུར་པ། །</p>
<p>ཡང་དག་ཇི་བཞིན་ཤེས་པས་ན། །</p>
<p>མོས་པའི་ཤེས་པ་སྐྱེད་པར་བྱེད། །</p>
<p>གཞན་ཡང་དོན་གྱི་ཚུལ་དག་ནི། །</p>
<p>ཡང་དག་ཇི་བཞིན་ཤེས་པས་ན། །</p>
<p>ལེ་ལོ་མེད་པའི་ཤེས་པ་དག །དུས་ཤེས་སྒྲུབ་པར་བྱེད་པ་ཡིན། །</p>
<p>གཞན་ཡང་རྫུ་འཕྲུལ་སྟོབས་དག་གིས། །</p>
<p>ཆོས་རྣམས་རབ་ཏུ་འབྱེད་པ་དང་། །</p>
<p>ཐོགས་པ་མེད་པའི་ཡེ་ཤེས་དག །ཡང་དག་ཇི་བཞིན་ཤེས་པ་ཡིན། །</p>
<p>གཞན་ཡང་རྒྱ་ཆེན་དོན་དག་དང་། །</p>
<p>ཚིག་གིས་བསྟན་པ་གང་ཡིན་པ། །</p>
<p>རྗེས་སུ་ཤེས་པའི་ཤེས་པ་དག །ཡང་དག་ཇི་བཞིན་ཤེས་པ་ཡིན། །</p>
<p>གཞན་ཡང་གྲོགས་བཟང་འཐུན་གནས་དང་། །</p>
<p>གོས་དང་ཟས་དང་བཏུང་བ་དག །ཚོད་ཤེས་པ་ཡི་ཤེས་པ་རྣམས། །</p>
<p>ཡང་དག་ཇི་བཞིན་ཤེས་པ་ཡིན། །</p>
<p>གཞན་ཡང་བྱ་བ་མེད་པ་ཡི། །</p>
<p>གཟུགས་ཀྱི་ཆོས་ནི་གང་ཡིན་པ། །</p>
<p>ནན་ཏན་བསྒྲུབ་པའི་ཤེས་པ་དག །ཡང་དག་ཇི་བཞིན་ཤེས་པ་ཡིན། །</p>
<p>གཞན་ཡང་ལུས་སེམས་སྐྱོན་མེད་ཅིང་། །</p>
<p>སྒྲོ་འདོགས་སྐུར་འདེབས་ཡོངས་སྤངས་ནས། །</p>
<p>བླ་མེད་ཡེ་ཤེས་གང་ཚོལ་བ། །</p>
<p>ཡང་དག་ཇི་བཞིན་ཤེས་པ་ཡིན། །</p>
<p>གཞན་ཡང་རྫུ་འཕྲུལ་སྟོབས་དག་གིས། །</p>
<p>ནམ་མཁའ་བར་སྣང་དག་ལས་ནི། །</p>
<p>སྤྲུལ་པའི་སྐུ་ནི་རབ་བསྟན་ནས། །</p>
<p>སེམས་ཅན་དག་ནི་བརྒྱ་སྟོང་སྙེད། །</p>
<p>ཡོངས་སུ་སྨིན་པར་མཛད་པས་ན། །</p>
<p>ཐམས་ཅད་རབ་ཏུ་དགའ་གྱུར་ནས། །</p>
<p>དད་པ་སྐྱེས་པའི་ཤེས་པ་དང་། །</p>
<p>དེ་བཞིན་གཤེགས་པ་རྣམས་ལ་ཡང་། །</p>
<p>མོས་ཤིང་གུས་པའི་ཤེས་པ་དང་། །</p>
<p>འདོད་ཆགས་སྤངས་པའི་ཆོས་དག་ལ། །</p>
<p>རབ་མོས་བསྒྲུབ་པའི་ཤེས་པ་དང་། །</p>
<p>འཕགས་པའི་དགེ་འདུན་ཚོགས་ལ་ཡང་། །</p>
<p>མཆོད་པར་མོས་པའི་ཤེས་པ་དང་། །</p>
<p>བྱང་ཆུབ་ཆེན་པོ་དག་ལ་ཡང་། །</p>
<p>རབ་མོས་བསྔོ་བའི་ཤེས་པ་དང་། །</p>
<p>གཟུངས་རྣམས་ཀྱི་ནི་སྒོ་དག་ལ། །</p>
<p>རབ་མོས་སྟོན་པའི་ཤེས་པ་དང་། །</p>
<p>མོས་པ་རྣམས་ནི་གང་ཡིན་པ། །</p>
<p>སོ་སོར་རབ་རྟོགས་ཤེས་པ་དང་། །</p>
<p>འཕགས་པའི་ཏིང་འཛིན་གང་ཡིན་པ། །</p>
<p>ལེགས་པར་རྟོགས་པའི་ཤེས་པ་དང་། །</p>
<p>བསྲུང་དང་རྗེས་སུ་དྲན་རྣམས་ལ། །</p>
<p>ངེས་པར་བྱེད་པའི་ཤེས་པ་དང་། །</p>
<p>དཔག་ཏུ་མེད་པའི་སེམས་དག་ལ། །</p>
<p>ལེགས་པར་འཇུག་པའི་ཤེས་པ་དང་། །</p>
<p>ཚིགས་སུ་བཅད་པ་ཚད་མེད་རྣམས། །</p>
<p>ཡང་དག་སྟོན་པའི་ཤེས་པ་དང་། །</p>
<p>འདོད་པའི་མཚམས་སྦྱོར་གང་ཡིན་པ། །</p>
<p>རྟོགས་ཤིང་གོ་བའི་ཤེས་པ་དང་། །</p>
<p>འགྲོ་བ་དམན་པ་དེ་དག་ཏུ། །</p>
<p>ལྟུང་བར་མི་འགྱུར་ཤེས་པ་དང་། །</p>
<p>མི་དགེ་བཤེས་གཉེན་གང་ཡིན་པ། །</p>
<p>ཡོངས་སུ་སྤོང་བྱེད་ཤེས་པ་དང་། །</p>
<p>དགེ་བའི་བཤེས་གཉེན་གང་ཡིན་པ། །</p>
<p>སྟེན་པར་བྱེད་པའི་ཤེས་པ་དང་། །</p>
<p>འདྲི་ཞིང་ལན་ལྡོན་གང་ཡིན་པ། །</p>
<p>རབ་ཏུ་རྣམ་འབྱེད་ཤེས་པ་དང་། །</p>
<p>གནས་དང་གནས་མིན་གང་ཡིན་པ། །</p>
<p>ལེགས་པར་རྟོགས་པའི་ཤེས་པ་དང་། །</p>
<p>ས་དང་ས་མིན་གང་ཡིན་པ། །</p>
<p>ལེགས་པར་རྟོགས་པའི་ཤེས་པ་དང་། །</p>
<p>རབ་འབྲིང་ཐ་མ་གང་ཡིན་པ། །</p>
<p>རྣམ་པར་འབྱེད་པའི་ཤེས་པ་དང་། །</p>
<p>འདུས་བྱས་ཤེས་པ་གང་ཡིན་དང་། །</p>
<p>འདུས་མ་བྱས་ཀྱི་ཤེས་པ་དང་། །</p>
<p>དངོས་པོ་དང་ནི་རྫས་ཀྱི་ཤེས། །</p>
<p>དངོས་དང་རྫས་མིན་ཤེས་པ་དང་། །</p>
<p>ཡོངས་སུ་སྡུད་བྱེད་ཤེས་པ་དང་། །</p>
<p>ཡོངས་སུ་སྡུད་མིན་ཤེས་པ་དང་། །</p>
<p>མངོན་པར་སྒྲུབ་པའི་ཤེས་པ་དང་། །</p>
<p>ཡང་དག་སྒྲུབ་མིན་ཤེས་པ་དང་། །</p>
<p>མིག་དང་མིག་མིན་ཤེས་པ་དང་། །</p>
<p>མིག་དང་ལྷན་ཅིག་ཤེས་པ་དང་། །</p>
<p>མིག་གི་བྱེ་བྲག་ཤེས་པ་དང་། །</p>
<p>མིག་གི་རང་བཞིན་ཤེས་པ་དང་། །</p>
<p>ཡང་དག་ཇི་བཞིན་ཤེས་པ་ཡིན། །</p>
<p>རྣ་བ་སྣ་ལྕེ་ལུས་ནས་ནི། །</p>
<p>སྒྲ་དང་མིང་ལ་སོགས་པའི་བར། །</p>
<p>ཆོས་ནི་རྣམ་པ་ཉི་ཤུ་ལྔ། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>གང་ཞིག་མིག་གི་རྒྱུ་རྐྱེན་ཉིད། །</p>
<p>ཡང་དག་སྟོང་ཞིང་དབེན་པ་དང་། །</p>
<p>མཐར་ནི་བདག་ཡོད་མ་ཡིན་པར། །</p>
<p>སེམས་པར་བྱེད་པ་གང་ཡིན་པ། །</p>
<p>གང་ཟག་དེས་ནི་དེ་བཞིན་དུ། །</p>
<p>ཡང་དག་ངེས་པ་ཁོ་ནར་ནི། །</p>
<p>སེམས་ཀྱི་ཏིང་འཛིན་གང་ཡིན་པ། །</p>
<p>ཡོངས་སུ་རྫོགས་པར་བྱེད་པར་འགྱུར། །</p>
<p>གང་ཞིག་མིག་གི་རྟེན་འབྲེལ་དང་། །</p>
<p>མིག་མི་རྟག་པའི་མཚན་ཉིད་དག །ངེས་པ་ཉིད་དུ་རྟོགས་གྱུར་ནས། །</p>
<p>སེམས་པར་བྱེད་པ་གང་ཡིན་པ། །</p>
<p>གང་ཟག་དེས་ནི་དེ་བཞིན་དུ། །</p>
<p>མིག་གི་རྒྱུ་རྐྱེན་གང་ཡིན་དང་། །</p>
<p>མཐར་ནི་ཡོད་པ་མ་ཡིན་པ། །</p>
<p>ཡང་དག་ཇི་བཞིན་རྟོགས་པར་འགྱུར། །</p>
<p>རྣ་བ་སྣ་ལྕེ་ལུས་ནས་ནི། །</p>
<p>སྒྲ་དང་མིང་ལ་སོགས་པའི་བར། །</p>
<p>ཆོས་ནི་རྣམ་པ་ཉི་ཤུ་ལྔ། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>དེ་ཡི་ཚེ་ན་བཅོམ་ལྡན་འདས། །</p>
<p>གྲོང་ཁྱེར་དུ་ནི་གཤེགས་པའི་ཚེ། །</p>
<p>ཞབས་ནི་ས་ལ་རེག་ཙམ་གྱིས། །</p>
<p>དངོས་པོ་ངོ་མཚར་རབ་བསྟན་པ། །</p>
<p>དེང་འདིར་བདག་གི་མདོར་བསྡུས་ནས། །</p>
<p>ཡོན་ཏན་ཕྱོགས་ནི་ཅུང་ཟད་ཅིག །སེམས་ཅན་དགའ་བ་བསྐྱེད་པའི་ཕྱིར། །</p>
<p>ཡང་དག་པར་ནི་བསྟན་པར་བྱ། །</p>
<p>དེ་ཚེ་ལྷ་མི་འདྲེན་པ་ཡིས། །</p>
<p>སྤུ་ཡི་ཁུང་བུ་གཅིག་ནས་ནི། །</p>
<p>འོད་ཟེར་བརྒྱ་སྟོང་ཚད་མེད་སྙེད། །</p>
<p>རབ་ཏུ་བཀྱེ་བར་གྱུར་པས་ན། །</p>
<p>འོད་ཟེར་དག་ནི་རེ་རེས་ཀྱང་། །</p>
<p>ཞིང་ནི་ཚད་མེད་གསལ་མཛད་ནས། །</p>
<p>སེམས་ཅན་མང་པོ་ཀུན་གྱི་ཕྱིར། །</p>
<p>སངས་རྒྱས་མཛད་པ་རབ་ཏུ་མཛད། །</p>
<p>གང་ཞིག་འདས་པའི་དུས་སུ་ནི། །</p>
<p>སངས་རྒྱས་རྣམས་ལ་མཆོད་པ་དང་། །</p>
<p>ཡུན་རིང་སྦྱིན་དང་ཚུལ་ཁྲིམས་དག །མངོན་པར་བསྒྲུབས་པ་གང་ཡིན་པ། །</p>
<p>དེ་ལྟ་བུ་ཡི་གང་ཟག་དག །དེས་ནི་ཇི་སྐད་བསྟན་པ་ཡི། །</p>
<p>རྫུ་འཕྲུལ་དངོས་པོ་ཐོས་གྱུར་ན། །</p>
<p>རབ་ཏུ་དགའ་ཞིང་མོས་པར་འགྱུར། །</p>
<p>གང་ཞིག་སངས་རྒྱས་རྫུ་འཕྲུལ་རྣམས། །</p>
<p>ཉན་ཐོས་དང་ནི་རང་རྒྱལ་གྱི། །</p>
<p>སྤྱོད་ཡུལ་མིན་པར་རབ་ཤེས་ནས། །</p>
<p>དེ་ལྟ་བུ་ཡི་གང་ཟག་དག །དེས་ནི་ཇི་སྐད་བསྟན་པ་ཡི། །</p>
<p>རྫུ་འཕྲུལ་དག་ནི་ཐོས་གྱུར་ན། །</p>
<p>མོས་པ་དག་ནི་སྐྱེ་འགྱུར་ཞིང་། །</p>
<p>ངོ་མཚར་འཛིན་པའི་སེམས་ཀྱང་སྐྱེད། །</p>
<p>ལྷ་དང་མི་ནི་འདྲེན་པ་ཡིས། །</p>
<p>བསམ་གྱིས་མི་ཁྱབ་མཐུ་དག་གིས། །</p>
<p>དེ་ལྟ་བུ་ལ་སོགས་པ་ཡི། །</p>
<p>རྫུ་འཕྲུལ་སྣ་ཚོགས་རབ་བསྟན་པས། །</p>
<p>སེམས་ཅན་དག་ནི་བརྒྱ་སྟོང་དང་། །</p>
<p>ཚད་མེད་གྲངས་མེད་པ་རྣམས་ཀྱིས། །</p>
<p>དེ་བཞིན་གཤེགས་པ་རྣམས་ལ་ནི། །</p>
<p>བསྟེན་ཅིང་རིམ་གྲོ་མཆོད་པ་བྱས། །</p>
<p>ལྷ་དང་མི་ནི་འདྲེན་པ་ཡིས། །</p>
<p>བསམ་གྱིས་མི་ཁྱབ་མཐུ་དག་གིས། །</p>
<p>མདོ་སྡེ་དག་ནི་བརྒྱ་སྟོང་དང་། །</p>
<p>ཚད་མེད་གྲངས་མེད་རབ་བཤད་པས། །</p>
<p>སེམས་ཅན་དག་ནི་མང་པོ་རྣམས། །</p>
<p>བསྟན་པ་དེ་ནི་ཐོས་པས་ན། །</p>
<p>ཐམས་ཅད་དང་བས་རབ་བླངས་ཏེ། །</p>
<p>སེམས་ནི་རབ་ཏུ་དགའ་བར་གྱུར། །</p>
<p>དེ་ཡི་ཚེ་ན་བཅོམ་ལྡན་འདས། །</p>
<p>གྲོང་ཁྱེར་དུ་ནི་གཤེགས་པའི་ཚེ། །</p>
<p>རྫུ་འཕྲུལ་གྱི་ནི་མཐུ་དག་གིས། །</p>
<p>ནམ་མཁའ་ལས་ནི་འདི་སྐད་དུ། །</p>
<p>མིག་ཟད་མཐའ་ནི་ཤེས་པ་ནས། །</p>
<p>ལྷ་མིག་ནི་ཉེ་བར་ཞི་བ་དང་། །</p>
<p>མིག་ཉིད་རྒྱུ་ཡི་བར་དུ་ཡང་། །</p>
<p>འགྲོ་བ་མེད་ཅིང་འོང་མེད་དང་། །</p>
<p>མཐར་ནི་སྟོང་དབེན་ཤེས་པར་གྱིས། །</p>
<p>དེ་སྐད་དུ་ནི་ཐོས་པར་གྱུར། །</p>
<p>རྣ་བ་སྣ་ལྕེ་ལུས་ནས་ནི། །</p>
<p>སྒྲ་དང་མིང་ལ་སོགས་པའི་བར། །</p>
<p>ཆོས་ནི་རྣམ་པ་ཉི་ཤུ་ལྔ། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>དེ་ཡི་ཚེ་ན་བཅོམ་ལྡན་འདས། །</p>
<p>གྲོང་ཁྱེར་དུ་ནི་གཤེགས་པའི་ཚེ། །</p>
<p>ནམ་མཁའ་བར་སྣང་དག་ལས་ནི། །</p>
<p>སྒྲ་སྙན་དམ་པ་མཆོག་བྱུང་ནས། །</p>
<p>དེ་བཞིན་གཤེགས་པའི་མཚན་སྣ་ཚོགས། །</p>
<p>བསྔགས་པ་བརྗོད་པར་གྱུར་པས་ན། །</p>
<p>འཁོར་ནི་འདུས་པ་ཆེན་པོ་རྣམས། །</p>
<p>ཐམས་ཅད་དད་མོས་སེམས་ཀྱང་སྐྱེས། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་བདུད་དང་བདུད་དཔུང་དག །ཕམ་མཛད་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>ལོག་པར་ལྟ་བའི་ཚོགས་ཐམས་ཅད། །</p>
<p>རབ་ཏུ་འདུལ་བར་ནུས་ཤེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་འདོད་ཆགས་གཞོམ་པ་དང་། །</p>
<p>ཞི་མཛད་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་བ་དེ་དག་ནི། །</p>
<p>འདོད་པའི་འདོད་ཆགས་གང་ཡིན་པ། །</p>
<p>ཐམས་ཅད་སྤོང་བར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་ཞེ་སྡང་གཞོམ་པ་དང་། །</p>
<p>ཞི་མཛད་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>ཞེ་སྡང་དག་ནི་གང་ཡིན་པ། །</p>
<p>ཐམས་ཅད་སྤོང་བར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་གཏི་མུག་གཞོམ་པ་དང་། །</p>
<p>ཞི་མཛད་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>གཏི་མུག་དག་ནི་གང་ཡིན་པ། །</p>
<p>ཐམས་ཅད་སྤོང་བར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་ང་རྒྱལ་གཞོམ་པ་དང་། །</p>
<p>ཞི་མཛད་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>ང་རྒྱལ་དག་ནི་གང་ཡིན་པ། །</p>
<p>ཐམས་ཅད་སྤོང་བར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་ཁོང་ཁྲོ་གཞོམ་པ་དང་། །</p>
<p>ཞི་མཛད་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>ཁོང་ཁྲོ་དག་ནི་གང་ཡིན་པ། །</p>
<p>ཐམས་ཅད་སྤོང་བར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་ཕྲག་དོག་གཞོམ་པ་དང་། །</p>
<p>ཞི་མཛད་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>ཕྲག་དོག་དག་ནི་གང་ཡིན་པ། །</p>
<p>ཐམས་ཅད་སྤོང་བར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་མི་བདེན་གཞོམ་པ་དང་། །</p>
<p>ཞི་མཛད་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>མི་བདེན་དག་ནི་གང་ཡིན་པ། །</p>
<p>ཐམས་ཅད་སྤོང་བར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་ལྟ་རྣམས་གཞོམ་པ་དང་། །</p>
<p>ཞི་མཛད་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>ལྟ་བ་དག་ནི་གང་ཡིན་པ། །</p>
<p>ཐམས་ཅད་སྤོང་བར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་སྤྲོས་པ་གཞོམ་པ་དང་། །</p>
<p>ཞི་མཛད་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>སྤྲོས་པ་དག་ནི་གང་ཡིན་པ། །</p>
<p>ཐམས་ཅད་སྤོང་བར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་ཡང་དག་པ་ཡི་ཆོས། །</p>
<p>རྣམ་དག་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>རྣམ་དག་ཆོས་ནི་གང་ཡིན་པ། །</p>
<p>རབ་ཏུ་རྟོགས་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་ལས་རྣམས་རྟོགས་པ་ཡི། །</p>
<p>ཆོས་ཀྱི་རྒྱལ་ཞེས་བྱ་བ་ཡིན། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>ལས་རྣམས་ཐམས་ཅད་གང་ཡིན་པ། །</p>
<p>རབ་ཏུ་རྟོགས་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་རྫུ་འཕྲུལ་ཕུན་ཚོགས་པའི། །</p>
<p>ཆོས་ཀྱི་རྒྱལ་ཞེས་བྱ་བ་ཡིན། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>རྫུ་འཕྲུལ་ཡོན་ཏན་གང་ཡིན་པ། །</p>
<p>ཡོངས་སུ་རྫོགས་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་ཕ་རོལ་ཕྱིན་པ་རྣམས། །</p>
<p>ཕུན་ཚོགས་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>ཕ་རོལ་ཕྱིན་དྲུག་གང་ཡིན་པ། །</p>
<p>ཡོངས་སུ་རྫོགས་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་འདུ་བྱེད་གང་ཡིན་པ། །</p>
<p>རབ་རྟོགས་ཆོས་ཀྱི་རྒྱལ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>འཛིན་པར་བྱེད་པ་དེ་དག་ནི། །</p>
<p>འདུ་བྱེད་དག་ནི་ཐམས་ཅད་ཀུན། །</p>
<p>རབ་ཏུ་རྟོགས་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་རྣམ་པར་དག་པ་ཡི། །</p>
<p>འོད་ཟེར་ཀུན་འཛིན་སྐྱེད་ཅེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>ཁྱད་པར་འཕགས་པའི་སྐྱེ་ལེན་དག །ཡོངས་སུ་རྫོགས་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་ཁ་དོག་དག་པ་ཡི། །</p>
<p>འོད་ཟེར་ཀུན་འཛིན་ཞེས་ཀྱང་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>ཁྱད་པར་འཕགས་པའི་གཟུགས་དམ་པ། །</p>
<p>ཡོངས་སུ་རྫོགས་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་སྐུ་ཉིད་དག་པ་ཡི། །</p>
<p>འོད་ཟེར་ཀུན་འཛིན་ཞེས་ཀྱང་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>ཁྱད་པར་འཕགས་པའི་གཟུགས་སྐུ་དག །ཡོངས་སུ་རྫོགས་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་གདུང་ཉིད་དག་པ་ཡི། །</p>
<p>འོད་ཟེར་ཀུན་འཛིན་ཞེས་ཀྱང་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>ཁྱད་པར་འཕགས་པའི་རུས་རིགས་རྣམས། །</p>
<p>ཡོངས་སུ་རྫོགས་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་རྒྱ་ཆེར་གྲགས་པ་ཡི། །</p>
<p>འོད་ཟེར་ཀུན་འཛིན་ཞེས་ཀྱང་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>རྒྱ་ཆེར་གྲགས་པའི་གྲགས་པ་རྣམས། །</p>
<p>ཡོངས་སུ་རྫོགས་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་སྦྱིན་པ་གཏོང་བ་དང་། །</p>
<p>ཚུལ་ཁྲིམས་ཅན་དང་བཟོད་བསྒོམས་དང་། །</p>
<p>བརྩོན་འགྲུས་བརྩམས་དང་བསམ་གཏན་དང་། །</p>
<p>ཤེས་རབ་ཀུན་འཛིན་ཞེས་ཀྱང་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>ཐོས་པར་གྱུར་པ་དེ་དག་ནི། །</p>
<p>སྦྱིན་པ་དང་ནི་ཚུལ་ཁྲིམས་ནས། །</p>
<p>ཤེས་རབ་ཕ་རོལ་ཕྱིན་པ་དང་། །</p>
<p>གཟུངས་ཀྱི་སྒོ་ནི་གང་ཡིན་པ། །</p>
<p>ཡོངས་སུ་རྫོགས་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་སྟོང་ཉིད་རྫོགས་པ་ཡི། །</p>
<p>ཆོས་ཀྱི་རྗེ་ཞེས་བྱ་བ་ཡིན། །</p>
<p>གང་གིས་འདི་ལྟ་བུ་ཡི་མཚན། །</p>
<p>འཛིན་པར་བྱེད་པ་དེ་དག་ནི། །</p>
<p>ཆོས་རྣམས་སྟོང་པའི་དོན་དག་ཀྱང་། །</p>
<p>ཡང་དག་སྟོན་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་བདག་མེད་རྫོགས་པ་ཡི། །</p>
<p>ཆོས་ཀྱི་རྗེ་ཞེས་བྱ་བ་ཡིན། །</p>
<p>གང་གིས་འདི་ལྟ་བུ་ཡི་མཚན། །</p>
<p>འཛིན་པར་བྱེད་པ་དེ་དག་ནི། །</p>
<p>སྐྱེ་འགག་མེད་དོན་གང་ཡིན་པ། །</p>
<p>ཡང་དག་སྟོན་པར་འགྱུར་ཞེས་ཟེར། །</p>
<p>ད་ལྟར་འཇིག་རྟེན་བཞུགས་པ་ཡི། །</p>
<p>མི་ཡི་སེང་གེ་གང་ཡིན་པ། །</p>
<p>མཚན་ནི་སྤྱན་ཉིད་དག་པ་ཡི། །</p>
<p>ཀུན་འཛིན་ཆོས་ཀྱི་རྗེ་ཞེས་བྱ། །</p>
<p>གང་གིས་འདི་ལྟ་བུ་ཡི་མཚན། །</p>
<p>འཛིན་པར་བྱེད་པ་དེ་དག་ནི། །</p>
<p>མིག་ཟད་མཐའ་དོན་གང་ཡིན་པ། །</p>
<p>ཡང་དག་སྟོན་པར་འགྱུར་ཞེས་ཟེར། །</p>
<p>རྣ་བ་སྣ་ལྕེ་ལུས་ནས་ནི། །</p>
<p>སྒྲ་དང་མིང་ལ་སོགས་པའི་བར། །</p>
<p>ཆོས་ནི་ཉི་ཤུ་རྩ་ལྔ་དང་། །</p>
<p>མེ་ཏོག་ཕྲེང་བ་སྤོས་དག་དང་། །</p>
<p>མར་མེ་གདུགས་དང་གོས་རྣམས་ཀྱང་། །</p>
<p>ཐམས་ཅད་དེ་བཞིན་སྦྱར་བར་བྱ།། །</p>
<p>།བམ་པོ་ལྔ་པ་སྟེ་ཐ་མ།། དེ་ཡི་ཚེ་ན་བཅོམ་ལྡན་འདས། །</p>
<p>གྲོང་ཁྱེར་དུ་ནི་གཤེགས་པའི་ཚེ། །</p>
<p>བསམ་གྱིས་མི་ཁྱབ་པ་དག་ནི། །</p>
<p>རྫུ་འཕྲུལ་གྱི་ནི་སྟོབས་རྣམས་ཀྱིས། །</p>
<p>ནམ་མཁའ་བར་སྣང་དག་ལས་ནི། །</p>
<p>སྒྲ་སྙན་དམ་པ་རབ་བྱུང་སྟེ། །</p>
<p>གཟུངས་ཀྱི་སྤྱོད་པ་སྣ་ཚོགས་དག །ཡང་དག་པར་ནི་བསྟན་པས་ན། །</p>
<p>འཁོར་ནི་འདུས་པ་ཆེན་པོ་རྣམས། །</p>
<p>འདི་ལྟ་བུ་ཡི་ཚིག་ཐོས་ཏེ། །</p>
<p>གཟུངས་ནི་གང་ཡིན་འདི་དག་གིས། །</p>
<p>མིག་གི་ཟད་མཐའ་གང་ཡིན་དང་། །</p>
<p>སྐྱེ་མཐའ་དང་ནི་མཐའ་རྣམས་དང་། །</p>
<p>རབ་དབེན་དང་ནི་འཇུག་པ་ནས། །</p>
<p>ཉེ་བར་ཞི་བའི་བར་རྣམས་ཀྱི། །</p>
<p>ཆོས་རྣམས་གང་ཡིན་དེ་དག་གིས། །</p>
<p>མཐར་ཕྱིན་གནས་ནི་གང་ཡིན་པ། །</p>
<p>ཐམས་ཅད་རབ་ཏུ་རྟོགས་པར་བྱེད། །</p>
<p>སྦྱིན་པའི་སྟོབས་ནི་གང་དག་གིས། །</p>
<p>མཐར་ནི་གང་དག་སྡུད་པ་དང་། །</p>
<p>ཚུལ་ཁྲིམས་སྟོབས་ནི་གང་དག་གིས། །</p>
<p>མཐར་ནི་གང་དག་འགྲུབ་པ་དང་། །</p>
<p>བཟོད་པའི་སྟོབས་ནི་གང་དག་གིས། །</p>
<p>མཐར་ནི་གང་དག་བཀོད་པ་དང་། །</p>
<p>བརྩོན་འགྲུས་སྟོབས་ནི་གང་དག་གིས། །</p>
<p>མཐར་ནི་གང་དག་སློང་བ་དང་། །</p>
<p>བསམ་གཏན་སྟོབས་ནི་གང་དག་གིས། །</p>
<p>མཐར་ནི་གང་དག་སྒོམ་པ་དང་། །</p>
<p>ཤེས་རབ་སྟོབས་ནི་གང་དག་གིས། །</p>
<p>མཐར་ནི་གང་དག་སྟོན་པ་དང་། །</p>
<p>ཡི་གེ་རྣམས་དང་བརྗོད་པ་དང་། །</p>
<p>སྒྲ་སྐད་རྣམས་ནི་སྤངས་པ་ནས། །</p>
<p>གཟུགས་དང་སེམས་ཀྱི་བར་དུ་ཡང་། །</p>
<p>མཐར་ནི་རྣམ་དག་ཉིད་དུ་རྟོགས། །</p>
<p>ཟག་དང་བཅས་དང་ཟག་མེད་དང་། །</p>
<p>དོན་རྣམས་དང་ནི་ཕན་པ་དག །ཐམས་ཅད་སྟོང་ཞིང་དབེན་པ་དང་། །</p>
<p>མཐར་ནི་རྣམ་དག་ཉིད་དུ་རྟོགས། །</p>
<p>སྲིད་པ་དག་ནི་ཐམས་ཅད་ལ། །</p>
<p>རྟེན་ཅིང་གནས་པར་མི་བྱེད་དང་། །</p>
<p>གཟུངས་དང་ཏིང་འཛིན་དག་ལ་ནི། །</p>
<p>རབ་ཏུ་དབེན་པར་གནས་པར་བྱེད། །</p>
<p>འགྲོ་བ་མེད་ཅིང་འོང་མེད་དང་། །</p>
<p>དགེ་བ་མ་ཡིན་མི་དགེ་མིན། །</p>
<p>ལུང་དུ་མི་སྟོན་པ་ཡང་མིན། །</p>
<p>བདག་དང་གཞན་ལ་ཕན་འདོགས་པའི། །</p>
<p>དེ་ལྟ་བུ་ཡི་མཚན་མ་རྣམས། །</p>
<p>ཐམས་ཅད་ཡོངས་སུ་དག་པས་ན། །</p>
<p>དབང་ཕྱུག་ཡོན་ཏན་དག་ལ་ཡང་། །</p>
<p>གནས་པར་ཡང་ནི་མི་བྱེད་དོ། །</p>
<p>ཉན་ཐོས་དང་ནི་སྐྱེ་བོ་དང་། །</p>
<p>སངས་རྒྱས་རྣམས་ཀྱི་ཆོས་ལ་ཡང་། །</p>
<p>གནས་པར་ཡང་ནི་མི་བྱེད་དོ། །</p>
<p>མིག་ནི་ཟད་པའི་མཐའ་དག་དང་། །</p>
<p>སྐྱེ་མཐའ་དང་ནི་མཐའ་རྣམས་ནས། །</p>
<p>ཉེ་བར་ཞི་བའི་བར་རྣམས་ཀྱི། །</p>
<p>སྤྱོད་པ་དག་ནི་གང་ཡིན་པ། །</p>
<p>ཐམས་ཅད་ཡོངས་སུ་ཞི་བར་བྱེད། །</p>
<p>སྐྱེ་བ་དང་ནི་མི་སྐྱེ་དང་། །</p>
<p>སྡུག་བསྔལ་དང་ནི་བདེ་བ་དང་། །</p>
<p>བསྟོད་པ་དང་ནི་སྨད་པ་དག །ཐམས་ཅད་ཡོངས་སུ་སྤོང་ཞེས་ཟེར། །</p>
<p>མཐར་ཕྱིན་སྣང་བ་གང་ཡིན་དང་། །</p>
<p>སྟོང་པའི་གཟུངས་ནི་གང་ཡིན་པ། །</p>
<p>ཐམས་ཅད་རབ་ཏུ་གང་རྟོགས་པ། །</p>
<p>འདི་ཉིད་སངས་རྒྱས་སྤྱོད་ཡུལ་ལ། །</p>
<p>རབ་ཏུ་གནས་པར་བྱེད་པ་ཡིན། །</p>
<p>འདི་ཉིད་སངས་རྒྱས་རོལ་པ་ཡི། །</p>
<p>གནས་ལ་རབ་ཏུ་གནས་པ་ཡིན། །</p>
<p>འདི་ཉིད་སངས་རྒྱས་རྫུ་འཕྲུལ་ལ། །</p>
<p>རབ་ཏུ་གནས་པར་གྱུར་པ་ཡིན། །</p>
<p>འདི་ཉིད་སངས་རྒྱས་མཁྱེན་པ་ལ། །</p>
<p>རབ་ཏུ་གནས་པར་གྱུར་པ་ཡིན། །</p>
<p>མིག་ཟད་མཐའ་ཡི་སྟོབས་དག་ལ། །</p>
<p>དེ་བཞིན་དུ་ནི་གནས་པ་དང་། །</p>
<p>མིག་སྐྱེ་མཐའ་ཡི་སྟོབས་དག་ལ། །</p>
<p>དེ་བཞིན་དུ་ནི་གནས་པ་དང་། །</p>
<p>མིག་གི་མཐའ་ཡི་སྟོབས་དག་ལ། །</p>
<p>དེ་བཞིན་དུ་ནི་གནས་པ་ནས། །</p>
<p>ཉེ་བར་ཞི་བའི་སྟོབས་ཀྱི་བར། །</p>
<p>དེ་ལ་རབ་ཏུ་གནས་པ་དང་། །</p>
<p>རྣ་བ་སྣ་ལྕེ་ལུས་ནས་ནི། །</p>
<p>སྒྲ་དང་མིང་ལ་སོགས་པའི་བར། །</p>
<p>ཆོས་ནི་རྣམ་པ་ཉི་ཤུ་ལྔ། །</p>
<p>ཐམས་ཅད་དེ་བཞིན་སྦྱར་ཞེས་ཟེར། །</p>
<p>གཟུངས་ནི་གང་ཡིན་འདི་དག་གིས། །</p>
<p>དེ་བཞིན་གཤེགས་པ་རྣམས་ཀྱི་སྟོབས། །</p>
<p>ཁྱད་པར་འཕགས་པ་གང་ཡིན་པ། །</p>
<p>ཡོངས་སུ་རྫོགས་པར་བྱེད་ཅེས་ཟེར། །</p>
<p>གཟུངས་ནི་གང་ཡིན་འདི་དག་གིས། །</p>
<p>གཟི་བྱིན་མཐུ་སྟོབས་དེ་ལྟ་བུ། །</p>
<p>ཡོངས་སུ་རྫོགས་པར་བྱས་ནས་ནི། །</p>
<p>དེ་བཞིན་གཤེགས་པ་ཐམས་ཅད་ཀྱི། གནས་ཀུན་ལ་ནི་འཇུག་པ་དང་། །</p>
<p>དེ་བཞིན་གཤེགས་པ་ཐམས་ཅད་ཀྱི། །</p>
<p>སྤྱོད་ཡུལ་ཀུན་ལ་གནས་གྱུར་པས། །</p>
<p>འཇིག་རྟེན་པ་ནི་ཐམས་ཅད་ཀུན། །</p>
<p>ལྷ་མ་ཡིན་གྱི་ཚོགས་དག་ལ། །</p>
<p>བརྟན་པར་འཛིན་པའི་སེམས་སྤངས་ནས། །</p>
<p>ཚངས་པའི་སྤྱོད་ལ་གནས་པར་བྱེད། །</p>
<p>གནོད་སྦྱིན་བརྒྱ་སྟོང་ཚད་མེད་དང་། །</p>
<p>གྲུལ་བུམ་དག་ནི་ཚད་མེད་རྣམས། །</p>
<p>དེ་དག་ཐམས་ཅད་ཀུན་ཀྱང་ནི། །</p>
<p>རབ་ཏུ་དགའ་བ་སྐྱེད་པར་བྱེད། །</p>
<p>དྲི་ཟའི་འཁོར་ནི་གང་ཡིན་དང་། །</p>
<p>སྲིན་པོའི་འཁོར་ནི་གང་ཡིན་པ། །</p>
<p>ཚད་མེད་གྲངས་མེད་དེ་དག་ཀྱང་། །</p>
<p>རབ་ཏུ་དུལ་ལ་དགའ་བར་བྱེད། །</p>
<p>གལ་ཏེ་ཚངས་པའི་འཁོར་རྣམས་ཀྱིས། །</p>
<p>སྒྲ་སྙན་དག་ནི་དམ་པ་ཡིས། །</p>
<p>ཚིག་དང་དོན་ནི་རྗོད་བྱེད་ཀྱང་། །</p>
<p>ཡང་དག་བསྟན་པར་མི་ནུས་ཏེ། །</p>
<p>སེམས་ལས་བྱུང་བའི་ཆོས་རྣམས་ཀྱིས། །</p>
<p>དཔག་པར་བྱ་བ་མ་ཡིན་དང་། །</p>
<p>སེམས་ལས་བྱུང་བའི་ཆོས་རྣམས་ཀྱིས། །</p>
<p>གཟུངས་བར་བྱ་བ་མིན་ཞེས་ཟེར། །</p>
<p>གཟུངས་ནི་གང་ཡིན་འདི་དག་ནི། །</p>
<p>མིག་གིས་དམིགས་པར་བྱ་བ་མིན། །</p>
<p>གཟུངས་ནི་གང་ཡིན་འདི་དག་ནི། །</p>
<p>ལུས་ཀྱི་བར་གྱིས་དམིགས་བྱ་མིན། །</p>
<p>གཟུངས་ནི་གང་ཡིན་འདི་དག་ནི། །</p>
<p>མིག་གིས་དམིགས་པར་བྱ་བ་མིན། །</p>
<p>མིག་གི་སྤྱོད་ཡུལ་བར་གྱིས་ཀྱང་། །</p>
<p>དམིགས་པར་བྱ་བ་མ་ཡིན་ཏེ། །</p>
<p>རྣ་བ་སྣ་ལྕེ་ལུས་ནས་ནི། །</p>
<p>སྒྲ་དང་མིང་ལ་སོགས་པའི་བར། །</p>
<p>ཆོས་ནི་རྣམ་པ་ཉི་ཤུ་ལྔ། །</p>
<p>ཐམས་ཅད་དེ་བཞིན་སྦྱར་ཞེས་ཟེར། །</p>
<p>གཞན་ཡང་མིག་གི་ཟད་མཐའ་དང་། །</p>
<p>མིག་རྣམས་ཀྱི་ནི་སྐྱེ་མཐའ་དང་། །</p>
<p>མིག་གི་མཐའ་དང་འཇུག་པ་ནས། །</p>
<p>ཉེ་བར་ཞི་བའི་བར་དག་ལ། །</p>
<p>བདག་དང་སྐྱེས་བུ་མེད་པ་དང་། །</p>
<p>སེམས་དང་སྲོག་ནི་མེད་པ་དང་། །</p>
<p>དེ་བཞིན་གང་ཟག་མེད་པ་དང་། །</p>
<p>མཚན་མ་མེད་ཅིང་བྱེད་མེད་དང་། །</p>
<p>འགྲོ་བ་མེད་ཅིང་འོང་མེད་དང་། །</p>
<p>འདི་ལྟ་བུ་ལ་སོགས་པའི་མཚན། །</p>
<p>ཐམས་ཅད་རྟོགས་པར་འགྱུར་ཞེས་ཟེར། །</p>
<p>གཞན་ཡང་འདི་སྐད་ཆོས་ཉིད་ཀྱི། །</p>
<p>མིག་ནི་རྟོགས་པར་འགྱུར་ཞེས་ཟེར། །</p>
<p>གཞན་ཡང་འདི་སྐད་ཆོས་རྣམས་ལས། །</p>
<p>གྲུབ་པའི་མིག་ནི་གང་ཡིན་དང་། །</p>
<p>ཡེ་ཤེས་མིག་དང་ཤེས་རབ་མིག །ཚངས་པའི་མིག་དང་ལྷ་མིག་དང་། །</p>
<p>ཚངས་པར་སྐྱེས་ནས་ཐོབ་མིག་དང་། །</p>
<p>ལྷར་ནི་སྐྱེས་ནས་ཐོབ་མིག་དང་། །</p>
<p>ཚངས་པའི་རྣམ་སྨིན་མིག་དག་དང་། །</p>
<p>ལྷ་ཡི་རྣམ་སྨིན་མིག་དག་དང་། །</p>
<p>ཚངས་པའི་རྒྱུ་ལས་སྐྱེས་མིག་དང་། །</p>
<p>ལྷ་ཡི་རྒྱུ་ལས་སྐྱེས་པའི་མིག །ལྷ་ཡི་རྫུ་འཕྲུལ་མིག་དག་དང་། །</p>
<p>ལྷ་ཡི་བརྩོན་འགྲུས་དག་གི་མིག །དམན་པར་སྐྱེས་པའི་མིག་དག་དང་། །</p>
<p>ཁྱད་འཕགས་སྐྱེས་པའི་མིག་དག་དང་། །</p>
<p>གཤིན་རྗེའི་འཇིག་རྟེན་གང་ཡིན་པ། །</p>
<p>ཡོངས་སུ་སྤངས་པའི་མིག་དག་དང་། །</p>
<p>ཀླུ་དང་གནོད་སྦྱིན་མིག་དག་དང་། །</p>
<p>གྲུལ་བུམ་གྱི་ནི་མིག་དག་དང་། །</p>
<p>ཡོངས་སུ་གདུང་བཅས་མིག་དག་དང་། །</p>
<p>ཡོངས་སུ་གདུང་མིན་མིག་དག་དང་། །</p>
<p>རྣམ་པར་དག་པའི་མིག་དག་དང་། །</p>
<p>རྣམ་པར་དག་མིན་མིག་དག་དང་། །</p>
<p>ཆུར་རིང་ཞེང་ཐུང་མིག་དག་དང་། །</p>
<p>ཉན་ཐོས་ཐེག་པའི་མིག་དག་དང་། །</p>
<p>བསམ་གཏན་པ་ཡི་མིག་དག་དང་། །</p>
<p>ཏིང་ངེ་འཛིན་གྱི་མིག་དག་དང་། །</p>
<p>སྤྱོད་ཡུལ་ལས་བྱུང་མིག་དག་དང་། །</p>
<p>འདུ་ཤེས་ལས་བྱུང་མིག་དག་དང་། །</p>
<p>འདོད་ཆགས་ལས་བྱུང་མིག་དག་དང་། །</p>
<p>འདོད་ཆགས་བྲལ་བའི་མིག་དག་དང་། །</p>
<p>རྒྱུ་ལས་བྱུང་བའི་མིག་དག་དང་། །</p>
<p>རྒྱུ་མིན་ལས་བྱུང་མིག་དག་དང་། །</p>
<p>མཚུངས་པར་ལྡན་པའི་མིག་དག་དང་། །</p>
<p>མཚུངས་པར་ལྡན་མིན་མིག་དག་དང་། །</p>
<p>སྒོ་བརྟེན་ལས་བྱུང་མིག་དག་དང་། །</p>
<p>སྒོ་ལས་བྱུང་མིན་མིག་དག་དང་། །</p>
<p>རྒྱུ་རྐྱེན་ལས་བྱུང་མིག་དག་དང་། །</p>
<p>རྒྱུ་སྒོ་ལས་སྐྱེས་མིག་དག་དང་། །</p>
<p>ཤ་ལས་གྲུབ་མིན་མིག་དག་དང་། །</p>
<p>ཡེ་ཤེས་རྣམ་པར་དག་མིག་དང་། །</p>
<p>ཡོད་པ་མིན་པའི་མིག་དག་དང་། །</p>
<p>དམིགས་མེད་མིག་ནི་གང་ཡིན་པ། །</p>
<p>ཐམས་ཅད་རྟོགས་པར་བྱེད་ཅེས་ཟེར། །</p>
<p>རྣ་བ་སྣ་ལྕེ་ལུས་ནས་ནི། །</p>
<p>སྒྲ་དང་མིང་ལ་སོགས་པའི་བར། །</p>
<p>ཆོས་ནི་རྣམ་པ་ཉི་ཤུ་ལྔ། །</p>
<p>ཐམས་ཅད་དེ་བཞིན་སྦྱར་ཞེས་ཟེར། །</p>
<p>དེ་ཡི་ཚེ་ན་བཅོམ་ལྡན་འདས། །</p>
<p>ནམ་མཁའ་བར་སྣང་དག་ལས་ནི། །</p>
<p>གཞན་ཡང་དཔག་ཏུ་མེད་པའི་སྒྲ། །</p>
<p>སྒྲ་སྙན་དམ་པ་མཆོག་བྱུང་ནས། །</p>
<p>ཁྱད་པར་འཕགས་པ་གཟུངས་ཀྱི་ཆོས། །</p>
<p>འདི་སྐད་དུ་ནི་བཀའ་སྩལ་ཏེ། །</p>
<p>འདི་ཡང་དེ་བཞིན་གཤེགས་པ་ཡིས། །</p>
<p>རྫུ་འཕྲུལ་དག་གིས་སྤྲུལ་པ་ཡིན། །</p>
<p>འདི་ལྟ་སྟེ། སི་ལེ། །</p>
<p>མ་ལེ་མ་ལེ། སིད་དྷེ། ཨཻ་ནི། སི་ཎེ། ཀུ་ལུ་ནི་ཡུ། ཀུ་ལུ་ནེ་ཡུ། ཀུ་ལེ་མ་ལེ། ཀུ་ནོ་ཏེ། ཨ་ལ་ཤི། ཨ་སི་ལེ། སི་སི་ལེ་ཏེ། སུ་སི་ལེ། སི་ལེ་སི་ལེ། ཁྱི་བི་ལེ། ཨ་བི་ལེ། སུ་ཊེ་ཙ་ན། དྷ་ནི་མ་ནི། ཀ་ནི། ཀ་ལ་ཏེ། སུ་ཀ་ལེ། པྲ་ཡ། ཤ་ནང་ནི། ཨ་ནུ་ལོ་སི་ཀྱི། བི་ལོ་མེ། སུ་བྷ་ནི་རེ་ཤྷེ། ཨ་ཤི་རི་ལེ། སར་མ་པར་ཕུན་ཏེ། པ་རི་བྷ་ཧེ། དྷ་ར་ནི། དྷེ་ཤུ་ཙི་ཧ། སུ་དྷེ། ཨ་ཙ་ན། བྷུ་བོ་ག་གནང་། ཀུད་བ་ནོ། བྷ་ས་བྷ་ནང་། པན་རི་དྷུ་རི་ཡ། ནི་པ་རི་ཀ་ནོ་ནི། མ་ནཾ་བྷ། སུ་རུ་ཙི་ཊ། པ་ན་ཨཱ་ཙ་ར། ཨ་བྷེ་ལ་བིརྱ་པྲ་ཏི་ཤྠ་ཧ། དྷ་རི་ནི། ཨ་སི་ཊ། ལོ་ཎི་བྷི། གཟུངས་རྣམས་གང་ཡིན་འདི་དག་ནི། །</p>
<p>སངས་རྒྱས་རྣམས་ཀྱིས་རབ་ཏུ་བརྙེས། །</p>
<p>མཐུ་ཆེན་དག་ནི་ཕུན་སུམ་ཚོགས། །</p>
<p>ཤེས་རབ་དག་ནི་ཚད་ཀྱང་མེད། །</p>
<p>འཛིན་པ་དག་ནི་ཡོངས་སུ་སྤོང་། །</p>
<p>དྲན་པ་དག་ནི་དག་པར་བྱེད། །</p>
<p>གཟུགས་མེད་འགྲོ་དང་འོང་བ་མེད། །</p>
<p>ཕྱོགས་དང་ཕྱོགས་མཚམས་ཡོད་པ་མིན། །</p>
<p>མཚན་མ་མེད་ཅིང་བརྗོད་དང་བྲལ། །</p>
<p>སྤྲོས་པ་དག་ལས་ཡང་དག་འདས། །</p>
<p>བྱང་ཆུབ་སེམས་དཔས་སྒྲུབ་བྱེད་ན། །</p>
<p>མཐར་ནི་བསིལ་བ་འཐོབ་པར་འགྱུར། །</p>
<p>ཚིགས་སུ་བཅད་པ་བྱེ་བ་ཕྲག །བརྒྱ་སྟོང་མང་པོ་དག་གིས་ནི། །</p>
<p>ཚིག་གཅིག་ཙམ་ནི་རང་བསྟན་ཀྱང་། །</p>
<p>མཐའ་ནི་དམིགས་པར་ཡོང་མི་ནུས། །</p>
<p>འཕགས་པ་མང་པོས་རབ་ཏུ་བསྔགས། །</p>
<p>རྣམ་པར་དག་ཅིང་ཞེན་པ་མེད། །</p>
<p>འཁོར་འདུས་མང་པོ་ཐམས་ཅད་ཀྱིས། །</p>
<p>ཤིན་ཏུ་གུས་པ་སྐྱེད་པར་བྱེད། །</p>
<p>གཟུངས་ནི་གང་ཡིན་འདི་དག་གི །དགེ་བའི་ཆོས་ཀྱི་མཐུ་སྟོབས་ཀྱིས། །</p>
<p>ཉོན་མོངས་རབ་བཅོམ་ཉེར་ཞི་ནས། །</p>
<p>ཁྱད་འཕགས་ཕན་ཡོན་ཐོབ་པར་བྱེད། །</p>
<p>ཡོན་ཏན་དང་ནི་ཤེས་རབ་དག །ཤིན་ཏུ་རྒྱ་ཆེ་རྒྱ་མཚོ་འདྲ། །</p>
<p>བཟོད་པ་དག་ནི་སྒྲུབ་པར་བྱེད། །</p>
<p>སེམས་ནི་རབ་བདེ་གཡོ་མེད་འགྱུར། །</p>
<p>བྱང་ཆུབ་སེམས་དཔས་རྟག་ཏུ་བསྒོམས། །</p>
<p>མཁས་པ་དག་གིས་རབ་ཏུ་བསྔགས། །</p>
<p>དབུལ་ཕོངས་དག་ནི་སྤོང་བྱེད་ཅིང་། །</p>
<p>ནོར་དང་རིན་ཆེན་འཐོབ་པར་བྱེད། །</p>
<p>གཟུངས་ནི་གང་ཡིན་འདི་དག་གིས། །</p>
<p>ཡོན་ཏན་རྣམས་ནི་འཕེལ་བར་བྱེད། །</p>
<p>རྟག་ཏུ་སྟོང་ཉིད་ལ་སོགས་པའི། །</p>
<p>བདེན་ཚིག་དག་གིས་རབ་ཏུ་བརྒྱན། །</p>
<p>ཡི་གེ་དག་ནི་སྤངས་པས་ན། །</p>
<p>སྟོང་པའི་ངོ་བོ་ཉིད་ཅེས་བྱ། །</p>
<p>སེམས་དང་རྣམ་ཤེས་སྤངས་པས་ན། །</p>
<p>ཆོས་ཀྱི་ངོ་བོ་ཉིད་ཅེས་བྱ། །</p>
<p>གཟུངས་ནི་གང་ཡིན་འདི་དག་གིས། །</p>
<p>དྲི་བྲལ་རྟག་ཏུ་རྣམ་དག་བྱེད། །</p>
<p>ཡང་དག་ཡེ་ཤེས་ལ་གནས་ནས། །</p>
<p>ཕན་པ་སྣ་ཚོགས་སྟོན་པར་བྱེད། །</p>
<p>སེམས་ཅན་དག་ནི་མང་པོ་རྣམས། །</p>
<p>དགའ་ཞིང་དང་བ་སྐྱེད་པར་བྱེད། །</p>
<p>གནོད་སྦྱིན་འཁོར་ནི་ཚད་མེད་དང་། །</p>
<p>གྲུལ་བུམ་འཁོར་ནི་གང་ཡིན་པ། །</p>
<p>འདི་ལ་སོགས་པ་ཡི་དགས་རྒྱལ། །</p>
<p>དགའ་བ་ཆེན་པོ་སྐྱེད་ཅེས་ཟེར། །</p>
<p>གཟུངས་སྔགས་གང་ཡིན་འདི་དག་ནི། །</p>
<p>རབ་ཏུ་ཞི་ཞིང་སྤྲོས་པ་མེད། །</p>
<p>སེམས་ཅན་དག་ལ་བྱམས་པས་ན། །</p>
<p>ཀུན་ལ་བདེ་བ་སྦྱིན་པར་བྱེད། །</p>
<p>བསྐལ་བ་མང་པོ་བརྒྱ་སྟོང་དུ། །</p>
<p>འགྲོ་བ་རྣམས་སུ་རྟགས་གནས་ཤིང་། །</p>
<p>ཕན་པ་ཚད་མེད་རབ་བྱེད་ཀྱང་། །</p>
<p>རྣམ་པར་དག་ཅིང་གོས་པ་མེད། །</p>
<p>ཚིགས་སུ་བཅད་པ་བརྒྱ་སྟོང་གིས། །</p>
<p>བདུད་རྩིའི་ཆོས་ནི་རབ་བསྟན་ནས། །</p>
<p>སེམས་ཅན་དག་ནི་ཚད་མེད་རྣམས། །</p>
<p>དགའ་བ་ཆེན་པོ་སྐྱེད་པར་བྱེད། །</p>
<p>སྔོན་གྱི་སངས་རྒྱས་ཚད་མེད་རྣམས། །</p>
<p>ཤིན་ཏུ་རྣམ་དག་མོས་པ་ཡིས། །</p>
<p>གཟུངས་འདི་ལ་ནི་བརྟེན་ནས་སུ། །</p>
<p>རྟག་ཏུ་ཆོས་ཉིད་དགོངས་པར་མཛད། །</p>
<p>ཚངས་དང་བརྒྱ་བྱིན་ལྷ་རྣམས་དང་། །</p>
<p>ཀླུ་ཡི་རྒྱལ་པོ་ལྷ་མ་ཡིན། །</p>
<p>གཟུངས་འདི་ཐོས་བར་གྱུར་ནས་ཀྱང་། །</p>
<p>སེམས་ཀྱིས་དགའ་བ་སྐྱེད་ཅེས་ཟེར། །</p>
<p>གཟུངས་སྔགས་གང་ཡིན་འདི་དག་རྣམས། །</p>
<p>གང་དུ་གནས་པའི་ཡུལ་དེར་ནི། །</p>
<p>རྟག་ཏུ་གནོད་དང་འཁྲུགས་པ་དང་། །</p>
<p>ནད་དང་སྡུག་བསྔལ་མྱ་ངན་མེད། །</p>
<p>སེམས་ཅན་དག་ནི་ཐམས་ཅད་ཀུན། །</p>
<p>སོ་སོར་དགའ་བའི་སེམས་བསྐྱེད་ནས། །</p>
<p>གཟུངས་འདི་རྟག་ཏུ་བདག་ཅག་གི །སེམས་ལ་གནས་པར་སྨོན་ལམ་འདེབས། །</p>
<p>གཟུངས་སྔགས་གང་ཡིན་འདི་དག་ནི། །</p>
<p>ལུས་དང་སེམས་དང་རྐན་དག་དང་། །</p>
<p>ཁ་མཆུ་དག་ལ་གནས་གྱུར་ན། །</p>
<p>ཡོན་ཏན་དཔག་མེད་སྐྱེད་པར་བྱེད། །</p>
<p>གལ་ཏེ་རྟག་ཏུ་འཛིན་བྱེད་ན། །</p>
<p>ཡོན་ཏན་ཚད་མེད་ཐོབ་གྱུར་ནས། །</p>
<p>སེམས་ཅན་མང་ལ་ཕན་འདོགས་ཤིང་། །</p>
<p>ཐམས་ཅད་དགའ་བ་ཐོབ་ཅེས་ཟེར། །</p>
<p>གཟུངས་སྔགས་གང་ཡིན་འདི་དག་གིས། །</p>
<p>སྡིག་པ་རྣམས་ནི་རབ་སྤོང་ཞིང་། །</p>
<p>དམ་ཆོས་དག་ནི་སྟོན་བྱེད་པས། །</p>
<p>ཐུག་པ་མེད་པའི་སྤོབས་པ་འཐོབ། །</p>
<p>སེམས་ཅན་དག་ནི་བརྒྱ་སྟོང་རྣམས། །</p>
<p>ཐེ་ཚོམ་དག་ནི་རབ་བསལ་ནས། །</p>
<p>ང་རྒྱལ་རྣམས་ནི་རབ་བཅོམ་སྟེ། །</p>
<p>ཡོན་ཏན་དཔག་མེད་འཐོབ་ཅེས་ཟེར། །</p>
<p>ཤིན་ཏུ་ཟབ་ཅིང་གསང་བའི་ཆོས། །</p>
<p>གཟུངས་སྔགས་གང་ཡིན་འདི་དག་ནི། །</p>
<p>མཁས་པས་རྟག་ཏུ་སེམས་བྱེད་ཅིང་། །</p>
<p>ནན་ཏན་གྱིས་ནི་སྒྲུབ་པར་བྱེད། །</p>
<p>ཤེས་རབ་གོ་ཆ་རབ་བགོས་ནས། །</p>
<p>ཉོན་མོངས་རབ་ཏུ་འཇོམས་པར་བྱེད། །</p>
<p>ཡོན་ཏན་སེམས་ཅན་ནི་འཕེལ་བྱེད་པས། །</p>
<p>རབ་ཏུ་མོས་ཤིང་སྐྱོ་བ་མེད། །</p>
<p>གཟུངས་སྔགས་གང་ཡིན་འདི་དག་ནི། །</p>
<p>གྲགས་པ་ཆེན་པོ་ཕུན་ཚོགས་པས། །</p>
<p>ཟད་པ་དང་ནི་མི་ཟད་དང་། །</p>
<p>སྐྱེ་དང་མི་སྐྱེ་མཐའ་རབ་རྟོགས། །</p>
<p>འདི་འདྲའི་ཤེས་རབ་སྣ་ཚོགས་ཀྱིས། །</p>
<p>བདག་ཉིད་རབ་ཏུ་བརྒྱན་པས་ན། །</p>
<p>དེ་བཞིན་གཤེགས་པ་བརྒྱ་སྟོང་རྣམས། །</p>
<p>ཤིན་ཏུ་གུས་ཤིང་མཆོད་པ་མཛད། །</p>
<p>དེ་འདྲའི་གཟུངས་ནི་གང་ཡིན་པ། །</p>
<p>རིག་པ་དག་གིས་རྐང་གཉིས་བྱེད། །</p>
<p>ཏིང་འཛིན་མཆོག་ལ་རབ་གནས་ནས། །</p>
<p>བྱང་ཆུབ་ལམ་ལ་གཞོལ་བར་བྱེད། །</p>
<p>ཞི་གནས་ལྷག་མཐོང་རྗེས་འབྲང་ཞིང་། །</p>
<p>ཟག་མེད་ཤེས་རབ་རྟོགས་པར་བྱེད། །</p>
<p>རབ་དང་དབང་པོ་སྟོབས་ཀྱིས་ནི། །</p>
<p>ལག་གཉིས་ཡོངས་སུ་གྲུབ་པར་བྱེད། །</p>
<p>བརྩོན་འགྲུས་དང་ནི་བཟོད་པ་ཡིས། །</p>
<p>ནུ་མ་གཉིས་ནི་གྲུབ་པར་བྱེད། །</p>
<p>ཤེས་རབ་ཕ་རོལ་ཕྱིན་པས་ནི། །</p>
<p>སྤྱི་གཙུག་མཚན་ཉིད་རབ་ཏུ་བྱེད། །</p>
<p>མདོ་སྡེ་དག་གིས་སྐུད་བྱས་ནས། །</p>
<p>སོ་སོར་རིག་བཞི་ཕྲེང་བ་བརྒྱུས། །</p>
<p>སྔོན་ནི་མངོན་པར་བསྒྲུབས་པ་ཡི། །</p>
<p>ཡོན་ཏན་རྣམ་པ་སྣ་ཚོགས་དང་། །</p>
<p>དཔེ་ནི་ཚད་མེད་ཇི་སྙེད་པ། །</p>
<p>ཐམས་ཅད་རབ་ཏུ་བརྒྱན་ཅེས་ཟེར། །</p>
<p>གཟུངས་སྔགས་གང་ཡིན་འདི་དག་ནི། །</p>
<p>ཡོན་ཏན་ཚད་མེད་ཕུན་ཚོགས་པས། །</p>
<p>མིག་གི་སྔོན་དང་ཕྱི་མཐའ་དང་། །</p>
<p>ཟད་དང་མི་ཟད་མཐའ་དག་དང་། །</p>
<p>སྐྱེ་བ་དང་ནི་མི་སྐྱེ་དང་། །</p>
<p>མཐའ་དང་མཐའ་མིན་གང་ཡིན་དང་། །</p>
<p>དབེན་པ་དང་ནི་མི་དབེན་དང་། །</p>
<p>འཇུག་པ་དང་ནི་འཇུག་མིན་དང་། །</p>
<p>ཅི་ཡང་མེད་དང་མི་འབྱུང་དང་། །</p>
<p>ཉེར་ཞི་དང་ནི་བདག་མེད་དང་། །</p>
<p>གང་ཟག་མེད་དང་སྲོག་མེད་དང་། །</p>
<p>སེམས་ཅན་མེད་པའི་བར་དག་དང་། །</p>
<p>འདི་ལ་སོགས་པའི་ཚད་མེད་སྒོ། །</p>
<p>ཐམས་ཅད་རབ་ཏུ་རྟོགས་པར་འགྱུར། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>ཡུལ་དྲུག་དང་ནི་འབྱུང་ཆེན་བཞི། །</p>
<p>འཇིག་རྟེན་སྐྱེ་བའི་མིང་བར་དུ། །</p>
<p>ཐམས་ཅད་དེ་བཞིན་སྦྱར་ཞེས་ཟེར། །</p>
<p>གོང་དུ་བསྔགས་པ་བརྗོད་པ་ཡི། །</p>
<p>གཟུངས་མཆོག་དམ་པ་གང་ཡིན་པ། །</p>
<p>རབ་དབེན་ཡོན་ཏན་མཆོག་ལྡན་ཞིང་། །</p>
<p>སངས་རྒྱས་སྤྱོད་ཡུལ་ཡིན་པས་ན། །</p>
<p>གཟུངས་དོན་ཡང་དག་གང་ཡིན་པ། །</p>
<p>ཡི་གེས་བརྗོད་བྱ་མ་ཡིན་ཡང་། །</p>
<p>འཇིག་རྟེན་པ་ཡི་རྗེས་སུ་ནི། །</p>
<p>བཏགས་པའི་མིང་གིས་བརྗོད་པ་ཡིན། །</p>
<p>དེ་ནས་བཅོམ་ལྡན་འདས་འཁོར་མང་པོ་དང་ཐབས་ཅིག་ཏུ་ཟླ་འོད་གཞོན་ནུའི་ཁྱིམ་དུ་བྱོན་པ་དང་། གདན་བཤམས་པ་ལ་རབ་ཏུ་བཞུགས་སོ། །</p>
<p>དེའི་ཚེ་ཟླ་འོད་གཞོན་ནུར་གྱུར་པས་བཅོམ་ལྡན་འདས་གདན་ལ་བཞུགས་པར་རིག་སྟེ། བདག་ཉིད་མཆོད་པའི་ཡོ་བྱད་མཆོག་དམ་པ་ཐོགས་ནས། དེ་བཞིན་གཤེགས་པ་དང་འཁོར་འདུས་པ་ཆེན་པོ་རྣམས་ལ་རབ་ཏུ་ཕུལ་ཏེ་མཆོད་པ་དེ་ཡང་བསམ་གཏན་དང་། ཏིང་ངེ་འཛིན་དང་། བསམ་གཏན་གྱི་ཡོན་ཏན་ཁྱད་པར་དུ་འཕགས་པའི་དགེ་བའི་རྩ་བ་དང་བསམ་གྱིས་མི་ཁྱབ་པའི་མཐུ་ལས་མངོན་པར་གྲུབ་པ་ཤ་སྟག་གོ །དེ་ལྟར་མཆོད་པ་ཕུལ་བ་ཡང་བདག་འབའ་ཤིག་གི་ཕྱིར་མ་ཡིན་གྱི་སེམས་ཅན་ཚད་མེད་པ་ཐམས་ཅད་བླ་ན་མེད་པའི་བྱང་ཆུབ་ལ་གཞོལ་ཞིང་ཕན་ཡོན་ཆེན་པོ་འཐོབ་པར་བྱ་བའི་ཕྱིར་མཆོད་ཅིང་ཕུལ་བས་ན་མཆོད་པ་དེས་ཀུན་དུ་ཁྱབ་ཅིང་ཐམས་ཅད་རབ་ཏུ་ཚིམ་པར་གྱུར་ཏོ། །</p>
<p>དེ་ནས་བཅོམ་ལྡན་འདས་གདུགས་ཚོད་གསོལ་པའི་འོག་ཏུ་འཁོར་འདུས་པ་མང་པོའི་མདུན་དུ་ཟླ་འོད་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །</p>
<p>གཞོན་ནུ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་ཐེག་པ་ཆེན་པོ་ལ་གནས་ནས་སྦྱིན་པའི་ཚོགས་མངོན་པར་སྒྲུབ་པར་བྱེད་ན་ཡོན་ཏན་ཁྱད་པར་དུ་འཕགས་པ་རྣམ་པ་བརྒྱད་ཅུ་དང་ལྡན་པར་འགྱུར་རོ། །</p>
<p>རྣམ་པ་བརྒྱད་ཅུ་གང་ཞེ་ན། འདི་ལྟ་སྟེ། སེམས་ཅན་ཡོངས་སུ་སྨིན་པར་བྱེད་ཅིང་ཚིག་སྙན་པས་ཡོངས་སུ་སྡུད་པར་བྱེད་པ་དང་། མཚན་གྱ་ནོམ་པ་ཡོངས་སུ་རྫོགས་པ་དང་། དབང་པོ་རྣམས་མ་ཚང་བ་མེད་པ་དང་། འཁོར་བ་སྤངས་ནས་མྱ་ངན་ལས་འདས་པ་མངོན་དུ་བྱེད་པ་དང་། ཉོན་མོངས་པ་རྣམས་ཟད་ནས་དབང་ཕྱུག་མཆོག་འཐོབ་པ་དང་། ཡོན་ཏན་ཕུན་སུམ་ཚོགས་ཤིང་སངས་རྒྱས་ཀྱི་ཞིང་རབ་ཏུ་བརྒྱན་པ་དང་། འཁོར་རྣམ་པར་དག་པ་དང་། གཟི་བྱིན་ཆེན་པོ་དང་ལྡན་པ་དང་། ཤེས་རབ་ཕུན་སུམ་ཚོགས་པ་དང་། སྤྱོད་པ་ཁྱད་པར་དུ་འཕགས་པ་མཆོག་མངོན་པར་གྲུབ་པ་དང་། སྤྱོད་པ་བླ་ན་མེད་ཅིང་མཚུངས་པ་མེད་པ་ཡོངས་སུ་རྫོགས་པ་དང་། བག་ཆགས་ཡང་དག་པར་བཅོམ་ནས་དེ་བཞིན་གཤེགས་པའི་ཐམས་ཅད་མཁྱེན་པའི་སྤྱོད་པ་འཕེལ་བར་བྱེད་པ་དང་། ལུས་དང་རིང་སྲེལ་འཇིག་རྟེན་ཐམས་ཅད་དང་། ཉན་ཐོས་དང་། རང་སངས་རྒྱས་རྣམས་ཀྱིས་མཆོད་པར་འགྱུར་བ་དང་། མ་རུངས་པ་རྣམས་རབ་ཏུ་བཏུལ་བས་མིའི་རྒྱལ་པོ་དང་། ལྷ་དང་། ཀླུ་དང་། གནོད་སྦྱིན་དང་། ལྷ་མ་ཡིན་དང་། ནམ་མཁའ་ལྡིང་གི་རྒྱལ་པོ་དང་། ཚངས་པའི་རྒྱལ་པོ་རྣམས་ཡོངས་སུ་དང་བ་སྐྱེ་བར་འགྱུར་བ་དང་། མཐུ་ཆེན་པོ་དང་ལྡན་པ་དང་། མདོའི་སྡེ་དང་། ཚིགས་སུ་བཅད་པ་དང་། ལུང་དུ་བསྟན་པ་དང་། ཆེད་དུ་བརྗོད་པ་དང་། དབྱངས་ཀྱིས་བསྙད་པ་དང་། རྟོགས་པ་བརྗོད་པ་དང་། གླེང་གཞི་དང་། དེ་ལྟ་བུ་བྱུང་བ་དང་། སྐྱེས་པའི་རབས་དང་། ཤིན་ཏུ་རྒྱས་པ་དང་། རྨད་དུ་བྱུང་བ་དང་། གཏན་ལ་ཕབ་པར་བསྟན་པའི་སྡེའི་བར་དུ་ལེན་པ་དང་། འཛིན་པ་དང་། ཡང་དག་པར་སྟོན་པར་འགྱུར་བ་དང་། སེམས་ལ་ལེ་ལོ་མེད་པ་དང་། ཆོས་ལ་སེར་སྣ་མེད་པ་དང་། སངས་རྒྱས་ཀྱི་ལམ་ལ་ཡང་དག་པར་གནས་པ་དང་། འཇིག་རྟེན་ན་མཆོག་ཏུ་གྱུར་ཅིང་མིང་དང་གཟུགས་ཡོངས་སུ་དག་པར་འགྱུར་བ་དང་། ཆོས་ཀྱི་སྐུ་མངོན་དུ་བྱེད་པར་འགྱུར་བ་དང་། མི་འཇིགས་པ་ཐོབ་པར་འགྱུར་བ་དང་། བསོད་ནམས་ཕུན་སུམ་ཚོགས་པར་འགྱུར་བ་དང་། མུ་སྟེགས་ཅན་རྣམས་ཟིལ་གྱིས་གནོན་པ་དང་། སྐྱེས་བུ་དམ་པའི་ཆོས་ཕུན་སུམ་ཚོགས་པ་དང་། སྡིག་པ་ཅན་གྱི་སྤྱོད་པ་སྤོང་བར་འགྱུར་བ་དང་། བསོད་ནམས་དང་ཡེ་ཤེས་ཀྱི་རྒྱུ་ལ་མངོན་པར་ཡིད་ཆེས་པ་དང་། སངས་རྒྱས་ཀྱི་ཆོས་སྡུད་པར་བྱེད་པ་དང་། བདུད་མང་པོ་ཕམ་པར་བྱེད་པ་དང་། སངས་རྒྱས་ཀྱིས་གསུངས་པའི་ཆོས་བདེན་པ་དག་ལ་ཐེ་ཚོམ་དང་། ནེམ་ནུར་མེད་པ་དང་། འདོད་པ་ངན་པ་རྣམས་རབ་ཏུ་བཅོམ་པ་དང་། གཟི་བྱིན་ཆེན་པོ་དང་ལྡན་པ་དང་། བྱང་ཆུབ་སེམས་དཔའི་སྤྱོད་པ་མངོན་པར་བསྒྲུབས་པས་རྫུ་འཕྲུལ་ཁྱད་པར་དུ་འཕགས་པ་འཐོབ་པར་འགྱུར་བ་དང་། སྐྱེ་ཤི་སྤོང་བར་འགྱུར་བ་དང་། སེམས་ཅན་ཡོངས་སུ་སྨིན་པར་བྱེད་པ་དང་། སྤྱོད་པ་དཔག་ཏུ་མེད་པའི་བསྔགས་པ་རྗོད་པ་དང་། ཡོན་ཏན་རྣམས་ཡོངས་སུ་སྡུད་པར་འགྱུར་བ་དང་། སེམས་ཅན་རྣམས་ལ་སྤྲོ་བ་སྐྱེད་པ་དང་། ཆོས་ཀྱི་དགའ་བ་ལ་ཡོངས་སུ་སྤྱོད་པར་འགྱུར་བ་དང་། སྦྱིན་པ་གཏོང་བ་མངོན་པར་སྒྲུབ་པར་འགྱུར་བ་དང་། ཡེ་ཤེས་ཆེན་པོའི་སྒོར་འཇུག་པར་འགྱུར་བ་དང་། བྲོ་བར་གྱུར་བའི་ཆོས་ལ་གནས་པར་འགྱུར་བ་དང་། རིགས་ངེས་པ་ཉིད་དུ་འགྱུར་བ་དང་། ཆོས་ཀྱི་བཟོད་པ་བསྒྲུབ་པར་འགྱུར་བ་དང་། སངས་རྒྱས་ཀྱི་ལམ་ལ་བདེ་བར་གནས་པ་གང་ཡིན་པའོ། །</p>
<p>གཞོན་ནུ་རིགས་ཀྱི་བུ་འམ། རིགས་ཀྱི་བུ་མོ་གང་ལ་ལ་ཞིག་སྦྱིན་པའི་ཚོགས་མངོན་པར་སྒྲུབ་པར་བྱེད་ན་ཡོན་ཏན་ཁྱད་པར་དུ་འཕགས་པ་རྣམ་པ་བརྒྱད་ཅུ་པོ་འདི་དག་ཕུན་སུམ་ཚོགས་ཤིང་ཡོངས་སུ་རྫོགས་པར་འགྱུར་རོ། །</p>
<p>དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་སྩལ་པ། བྱང་ཆུབ་སེམས་དཔའ་བློ་ཆེན་གང་། །</p>
<p>སྦྱིན་པའི་ཚོགས་དང་ལྡན་པ་ལ། །</p>
<p>ཕན་ཡོན་མཆོག་ནི་བརྒྱད་ཅུ་ཡོད། །</p>
<p>ངས་མདོར་བསྡུས་ཏེ་བསྟན་པ་ཡིན། །</p>
<p>གཞན་ཡང་དཔག་མེད་བསམ་དཀའ་ཡི། །</p>
<p>ཡོན་ཏན་དག་ནི་གང་ཡིན་པ། །</p>
<p>ཐམས་ཅད་སྦྱིན་པ་ལས་སྐྱེ་སྟེ། །</p>
<p>དེང་འདིར་ཅུང་ཟད་བསྟན་པར་བྱ། །</p>
<p>ཁྱོད་ཀྱིས་འཁོར་འདུས་མང་པོ་ལ། །</p>
<p>མཉམ་པའི་སེམས་ཀྱིས་གང་མཆོད་པ། །</p>
<p>སྦྱིན་པའི་ཚོགས་ནི་དེ་དག་ལ། །</p>
<p>མཁས་པ་རྣམས་ཀྱིས་བསྒྲུབ་པར་བྱ། །</p>
<p>སྦྱིན་པ་འདི་ཡིས་བསགས་པ་ཡི། །</p>
<p>བསོད་ནམས་ཕུང་པོ་བསམ་མི་ཁྱབ། །</p>
<p>མཚན་དང་དཔེ་བྱད་ལུས་བརྒྱན་པ། །</p>
<p>ཐམས་ཅད་ཡོངས་སུ་རྫོགས་པར་འགྱུར། །</p>
<p>སྐྱེ་གནས་དང་ནི་རུས་རིགས་དང་། །</p>
<p>ཡུལ་རྣམས་དང་ནི་ཁྱིམ་དག་དང་། །</p>
<p>གྲགས་པ་དང་ནི་གཟུགས་དང་སེམས། །</p>
<p>ཐམས་ཅད་ཡོངས་སུ་དག་པར་འགྱུར། །</p>
<p>ལྷ་རྣམས་རྫུ་འཕྲུལ་དངོས་པོ་དང་། །</p>
<p>གཞལ་མེད་ཁང་དང་ལྷ་མོ་དང་། །</p>
<p>རྣམ་དག་ཐོགས་མེད་སྤོབས་པ་ཡང་། །</p>
<p>སྦྱིན་པ་ལས་ནི་བྱུང་བ་ཡིན། །</p>
<p>སྦྱིན་པའི་ཚོགས་མཆོག་གང་ཡིན་པ། །</p>
<p>སངས་རྒྱས་རྣམས་ཀྱིས་འདི་སྐད་དུ། །</p>
<p>འདི་ནི་དང་པོར་བྱང་ཆུབ་རྣམས། །</p>
<p>གནས་པའི་གཞི་ཞེས་བསྔགས་པར་མཛད། །</p>
<p>བྱང་ཆུབ་སེམས་དཔའ་བརྩོན་འགྲུས་ཅན། །</p>
<p>སྦྱིན་ལ་ཐེ་ཚོམ་མེད་པ་དག །ངེས་པའི་སེམས་ལ་རབ་གནས་ནས། །</p>
<p>སྦྱིན་པ་ནན་ཏན་བསྒྲུབ་པར་གྱིས། །</p>
<p>སྦྱིན་པའི་སེམས་ནི་གང་དག་གིས། །</p>
<p>བསོད་ནམས་ཚོགས་ནི་རྫོགས་བྱེད་པ། །</p>
<p>བྱང་ཆུབ་སེམས་དཔས་སྒྲུབ་བྱེད་ན། །</p>
<p>སངས་རྒྱས་བྱང་ཆུབ་འཐོབ་པར་འགྱུར། །</p>
<p>སྦྱིན་པའི་མཐུ་ཡི་སྟོབས་ཀྱིས་ནི། །</p>
<p>རྫུ་འཕྲུལ་མཆོག་ནི་རྫོགས་བྱེད་པས། །</p>
<p>ཞིང་ནི་བྱེ་བ་བསྒུལ་བྱས་ཀྱང་། །</p>
<p>སེམས་ཅན་རྣམས་ལ་གནོད་མི་འགྱུར། །</p>
<p>སྦྱིན་པ་བཏང་བའི་དབང་གིས་ན། །</p>
<p>རྣམ་དག་ཚུལ་ཁྲིམས་མང་ཐོས་དང་། །</p>
<p>ཡང་དག་ཡིད་ཆེས་བརྩོན་འགྲུས་དང་། །</p>
<p>ཏིང་འཛིན་ཟག་མེད་ཤེས་རབ་འདྲེན། །</p>
<p>སྦྱིན་པ་བཏང་བའི་དབང་གིས་ན། །</p>
<p>དབང་པོ་སྟོབས་དང་ཡང་དག་ལམ། །</p>
<p>ཡང་དག་སྤོང་དང་རྫུ་འཕྲུལ་རྐང་། །</p>
<p>བག་ཆགས་སྤོང་བ་འདྲེན་པར་བྱེད། །</p>
<p>སྦྱིན་པ་བཏང་བའི་དབང་གིས་ན། །</p>
<p>རྣམ་དག་སྒྲ་སྙན་དག་གིས་ནི། །</p>
<p>ཞིང་ནི་བྱེ་བ་བརྒྱ་ཕྲག་ཏུ། །</p>
<p>དཔག་མེད་ཆོས་སྟོན་འདྲེན་པར་བྱེད། །</p>
<p>ཡོངས་སུ་དང་བས་སྦྱིན་བཏང་བས། །</p>
<p>རྫུ་འཕྲུལ་རྣམས་ནི་མྱུར་དུ་འཐོབ། །</p>
<p>རྫུ་འཕྲུལ་ཡོངས་སུ་རྫོགས་བྱའི་ཕྱིར། །</p>
<p>ནན་ཏན་སྦྱིན་པ་གཏང་བར་གྱིས། །</p>
<p>ལྷ་ནི་མང་པོ་ཚད་མེད་རྣམས། །</p>
<p>ལྷ་མ་ཡིན་དང་ཀླུ་རྣམས་དང་། །</p>
<p>གནོད་སྦྱིན་བརྒྱ་སྟོང་མང་པོ་དང་། །</p>
<p>འཁོར་རྣམས་ཀྱིས་ནི་ཡོངས་བསྐོར་ནས། །</p>
<p>གཞལ་མེད་ཁང་མཆོག་རབ་ཞུགས་ཏེ། །</p>
<p>རང་དབང་དག་གིས་རྩེ་བྱེད་པ། །</p>
<p>འདི་ལ་སོགས་པའི་རྒྱལ་པོ་རྣམས། །</p>
<p>སྦྱིན་ལ་བརྩོན་པ་མཐོང་གྱུར་ན། །</p>
<p>ཐམས་ཅད་ལངས་ནས་བསུ་ནས་ནི། །</p>
<p>སྟན་བཏིང་མཆོད་པ་དག་ཀྱང་བྱེད། །</p>
<p>སྦྱིན་གཏོང་གང་ཟག་གང་ཡིན་པ། །</p>
<p>གཟི་བྱིན་ཆེན་པོ་ཕུན་ཚོགས་ཤིང་། །</p>
<p>རྫུ་འཕྲུལ་སྟོབས་ལ་དབང་ཐོབ་པས། །</p>
<p>ལྷ་རྒྱལ་རྣམས་ནི་སྡུད་པར་བྱེད། །</p>
<p>གྲུལ་བུམ་དང་ནི་གནོད་སྦྱིན་རྣམས། །</p>
<p>ཐམས་ཅད་སྐྱབས་སུ་འགྲོ་བར་འགྱུར། །</p>
<p>དྲི་ཟ་འཁོར་བཅས་རྣམས་ཀྱིས་ཀྱང་། །</p>
<p>རོལ་མོ་དག་གིས་མཆོད་པར་བྱེད། །</p>
<p>ཆོམ་རྐུན་དག་ནི་བྱམས་སེམས་བསྐྱེད། །</p>
<p>མ་རུངས་པ་རྣམས་རིང་དུ་འགྲོ། །</p>
<p>ནོར་རྣམས་ཉམས་པར་མི་འགྱུར་ཏེ། །</p>
<p>བང་མཛོད་དག་ནི་གང་བར་འགྱུར། །</p>
<p>སྦྱིན་པ་ཡོངས་སུ་བཏང་བའི་ཕྱིར། །</p>
<p>ཚོགས་མཆོག་དག་ནི་རྫོགས་པར་འགྱུར། །</p>
<p>སངས་རྒྱས་ཡེ་ཤེས་ཐུག་བར་དུ། །</p>
<p>མུ་སྟེགས་ཆོས་ནི་སྤྱོད་མི་བྱེད། །</p>
<p>དེ་ལ་ན་བ་ཡོང་མེད་དེ། །</p>
<p>གཟུངས་རྣམས་ཡོངས་སུ་སྲུང་བར་བྱེད། །</p>
<p>ཁྱད་པར་འཕགས་པའི་སྟོབས་རྣམས་ཀྱང་། །</p>
<p>སྦྱིན་པ་ལས་ནི་བྱུང་བ་ཡིན། །</p>
<p>དེ་ལྟར་སྦྱིན་པ་གང་གཏོང་བ། །</p>
<p>བྱང་ཆུབ་ལམ་ནི་སྒྲུབ་པར་བྱེད། །</p>
<p>མི་དགེ་བཤེས་གཉེན་ཕྲད་མི་འགྱུར། །</p>
<p>སྤྱོད་འཐུན་གྲོགས་པོ་འཐོབ་པར་འགྱུར། །</p>
<p>གཞན་ཡང་བྱང་ཆུབ་སེམས་དཔའ་རྣམས། །</p>
<p>སྦྱིན་པའི་ཚོགས་ནི་སོགས་བྱེད་པ། །</p>
<p>བསམ་གྱིས་མི་ཁྱབ་གཟུངས་དག་དང་། །</p>
<p>ཤེས་རབ་ཡོངས་སུ་རྫོགས་བྱེད་པས། །</p>
<p>ཚིགས་སུ་བཅད་པ་ཚད་མེད་ཀྱིས། །</p>
<p>ཀུན་འཛིན་ཡང་དག་སྟོན་པར་བྱེད། །</p>
<p>ཐམས་ཅད་ལ་ནི་ཐོགས་མེད་པས། །</p>
<p>ངོ་བོ་ཉིད་དོན་སྟོར་མི་འགྱུར། །</p>
<p>བྱང་ཆུབ་སེམས་ནི་རྒྱ་ཆེ་ལ། །</p>
<p>མོས་པའི་སེམས་ནི་བརྟན་པར་འགྱུར། །</p>
<p>ཚུལ་ཁྲིམས་དག་པ་ཕུན་ཚོགས་ཤིང་། །</p>
<p>བདུད་ཀྱི་ལས་རྣམས་སྤོང་བར་བྱེད། །</p>
<p>འདོད་པ་ལྔ་ལ་ཞེན་མེད་ཅིང་། །</p>
<p>རྩེ་གཅིག་ཡང་དག་དྲན་པ་ཚོལ། །</p>
<p>སེམས་ལ་རྟག་ཏུ་རྨོངས་མེད་པས། །</p>
<p>འདོད་པ་དག་ལ་སྲེད་མི་སྐྱེད། །</p>
<p>ཞེ་སྡང་ཉོན་མོངས་གང་ཡིན་པ། །</p>
<p>ཡང་དག་ཇི་བཞིན་རབ་ཏུ་རྟོགས། །</p>
<p>སྤྱོད་ཡུལ་དག་ནི་ཐམས་ཅད་ལ། །</p>
<p>ཞེན་པ་མེད་ཅིང་རྨོངས་པ་མེད། །</p>
<p>གང་ཟག་དེས་ནི་ཉོན་མོངས་རྣམས། །</p>
<p>ལེགས་པ་ཉིད་དུ་རྟོགས་པར་འགྱུར། །</p>
<p>རྒྱུ་དང་རྐྱེན་ནི་འདུས་པ་ལས། །</p>
<p>ཉེས་དམིགས་རྣམས་ནི་སྐྱེ་བ་ནས། །</p>
<p>སངས་རྒྱས་ཆོས་ཀྱི་བར་དག་གི །རྒྱུ་དང་རྒྱུ་ཡི་རྒྱུ་ཉིད་དང་། །</p>
<p>དེ་བཞིན་རྒྱུ་ཡི་བྱ་བ་རྣམས། །</p>
<p>ཐམས་ཅད་རབ་ཏུ་རྟོགས་པར་འགྱུར། །</p>
<p>དེས་ནི་མིག་ཟད་མཐའ་ཡི་རྒྱུ། །</p>
<p>གང་ཡིན་རབ་ཏུ་རྟོགས་པས་ན། །</p>
<p>རྨོངས་པ་རྣམས་ནི་ཡོངས་སྤངས་ནས། །</p>
<p>མིག་ལ་མངོན་པར་ཞེན་མི་འགྱུར། །</p>
<p>དེས་ནི་མིག་གི་སྐྱེ་མཐའ་དང་། །</p>
<p>མཐའ་དང་རབ་ཏུ་དབེན་པ་དང་། །</p>
<p>འཇུག་པ་དང་ནི་མེད་པ་དང་། །</p>
<p>མི་སྐྱེ་བ་ནས་ཉེར་ཞིའི་བར། །</p>
<p>འདི་ལ་སོགས་པའི་རྒྱུ་ཉིད་ཀྱང་། །</p>
<p>རབ་ཏུ་རྟོགས་པར་གྱུར་བས་ན། །</p>
<p>རྨོངས་པ་རྣམས་ནི་ཡོངས་སྤངས་ནས། །</p>
<p>མིག་ལ་མངོན་པར་ཞེན་མི་འགྱུར། །</p>
<p>དེས་ནི་མིག་གི་སྔོན་མཐའ་ཡི། །</p>
<p>བརྗོད་པ་འཇིག་རྟེན་རྗེས་སུ་ནི། །</p>
<p>བཏགས་པ་ཡིན་པས་དེ་ལ་ནི། །</p>
<p>ཡང་དག་ཅི་ཡང་མེད་པར་རྟོགས། །</p>
<p>དེས་ནི་མིག་གི་ཕྱི་མཐའ་ཡི། །</p>
<p>བརྗོད་པ་འཇིག་རྟེན་རྗེས་སུ་ནི། །</p>
<p>བཏགས་པ་ཡིན་པས་དེ་ལ་ནི། །</p>
<p>ཡང་དག་ཅི་ཡང་མེད་པར་རྟོགས། །</p>
<p>དེས་ནི་མིག་གི་སྐྱེ་མཐའ་དང་། །</p>
<p>མཐའ་དང་རབ་དབེན་འཇུག་པ་དང་། །</p>
<p>ཅི་ཡང་མེད་དང་སྐྱེ་མེད་ནས། །</p>
<p>ཉེ་བར་ཞི་བའི་བར་དག་དང་། །</p>
<p>འདི་ལ་སོགས་པའི་བརྗོད་པ་རྣམས། །</p>
<p>འཇིག་རྟེན་རྗེས་སུ་བཏགས་པས་ན། །</p>
<p>དེ་ལ་ཡང་དག་མེད་པར་ནི། །</p>
<p>རབ་ཏུ་རྟོགས་པར་འགྱུར་བ་ཡིན། །</p>
<p>དེས་ནི་མིག་གི་སྔོན་མཐའ་ཡི། །</p>
<p>བརྗོད་པ་རྒྱུ་རྐྱེན་འདུས་པ་ལས། །</p>
<p>བྱུང་བ་ཉིད་དུ་རྟོགས་པས་ན། །</p>
<p>དེ་ལ་ཞེན་པ་ཅི་ཡང་མེད། །</p>
<p>དེས་ནི་མིག་གི་ཕྱི་མཐའ་ཡི། །</p>
<p>བརྗོད་པ་རྒྱུ་རྐྱེན་འདུས་པ་ལས། །</p>
<p>བྱུང་བ་ཉིད་དུ་རྟོགས་པས་ན། །</p>
<p>དེ་ལ་ཞེན་པ་ཅི་ཡང་མེད། །</p>
<p>དེས་ནི་མིག་གི་སྐྱེ་མཐའ་དང་། །</p>
<p>མཐའ་དང་རབ་དབེན་འཇུག་པ་དང་། །</p>
<p>ཅི་ཡང་མེད་དང་སྐྱེ་མེད་ནས། །</p>
<p>ཉེ་བར་ཞི་བའི་བར་དག་དང་། །</p>
<p>འདི་ལ་སོགས་པའི་བརྗོད་པ་རྣམས། །</p>
<p>རྒྱུ་དང་རྐྱེན་ནི་འདུས་པ་ལས། །</p>
<p>བྱུང་བ་ཉིད་དུ་རྟོགས་པས་ན། །</p>
<p>དེ་ལ་ཞེན་པ་ཅི་ཡང་མེད། །</p>
<p>དེས་ནི་མིག་གི་སྔོན་མཐའ་ཡི། །</p>
<p>བརྗོད་པའི་རང་བཞིན་བསྟན་མེད་པར། །</p>
<p>རབ་ཏུ་རྟོགས་པར་གྱུར་པས་ན། །</p>
<p>དེ་ལ་ཞེན་པ་ཅི་ཡང་མེད། །</p>
<p>དེས་ནི་མིག་གི་ཕྱི་མཐའ་ཡི། །</p>
<p>བརྗོད་པ་རང་བཞིན་བསྟན་མེད་པར། །</p>
<p>རབ་ཏུ་རྟོགས་པར་གྱུར་པས་ན། །</p>
<p>དེ་ལ་ཞེན་པ་ཅི་ཡང་མེད། །</p>
<p>དེས་ནི་མིག་གི་སྐྱེ་མཐའ་དང་། །</p>
<p>མཐའ་དང་རབ་དབེན་འཇུག་པ་དང་། །</p>
<p>ཅི་ཡང་མེད་དང་སྐྱེ་མེད་ནས། །</p>
<p>ཉེ་བར་ཞི་བའི་བར་དག་དང་། །</p>
<p>འདི་ལ་སོགས་པའི་བརྗོད་པ་རྣམས། །</p>
<p>རང་བཞིན་གྱིས་ནི་བསྟན་མེད་པར། །</p>
<p>རབ་ཏུ་རྟོགས་པར་གྱུར་པས་ན། །</p>
<p>དེ་ལ་ཞེན་པ་ཅི་ཡང་མེད། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>ཡུལ་དྲུག་དང་ནི་འབྱུང་ཆེན་བཞི། །</p>
<p>འཇིག་རྟེན་སྐྱེ་བའི་མིང་གི་བར། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>དེས་ནི་འདོད་ཆགས་སངས་རྒྱས་ལམ། །</p>
<p>རང་བཞིན་དབྱེར་མེད་ཡིན་པར་ནི། །</p>
<p>རབ་ཏུ་རྟོགས་པར་གྱུར་པས་ན། །</p>
<p>འདོད་ཆགས་ལ་ནི་ཞེན་པ་མེད། །</p>
<p>སངས་རྒྱས་ལམ་ནི་ཐམས་ཅད་ཀུན། །</p>
<p>ཉོན་མོངས་ལས་ནི་བཙལ་བར་བྱ། །</p>
<p>རང་བཞིན་དབྱེར་མེད་རབ་ཤེས་ན། །</p>
<p>ཀུན་འཛིན་སྒོར་ནི་ཞུགས་པ་ཡིན། །</p>
<p>འདོད་ཆགས་ཀུན་འཛིན་ཡིན་པ་དང་། །</p>
<p>ཀུན་འཛིན་འདོད་ཆགས་ཡིན་སྟོན་ཅིང་། །</p>
<p>རང་བཞིན་དབྱེར་མེད་རབ་ཤེས་ན། །</p>
<p>ཀུན་འཛིན་སྒོར་ནི་སློབ་པ་ཡིན། །</p>
<p>དེ་བཞིན་འདོད་ཆགས་གང་མཆོད་པ། །</p>
<p>དེ་ནི་སངས་རྒྱས་མཆོད་པ་ཡིན། །</p>
<p>སངས་རྒྱས་ལ་ནི་མཆོད་པའི་ཕྱིར། །</p>
<p>ཀུན་འཛིན་སྒོར་ནི་རྫོགས་པར་འགྱུར། །</p>
<p>དེས་ནི་ཞེ་སྡང་སངས་རྒྱས་ལམ། །</p>
<p>རང་བཞིན་དབྱེར་མེད་ཡིན་པར་ནི། །</p>
<p>རབ་ཏུ་རྟོགས་པར་གྱུར་བས་ན། །</p>
<p>ཞེ་སྡང་ལ་ནི་ཞེན་པ་མེད། །</p>
<p>ཞེ་སྡང་ཀུན་འཛིན་ཡིན་པ་དང་། །</p>
<p>ཀུན་འཛིན་ཞེ་སྡང་ཡིན་སྟོན་ཅིང་། །</p>
<p>རང་བཞིན་དབྱེར་མེད་རབ་ཤེས་ན། །</p>
<p>ཀུན་འཛིན་སྒོ་ནི་སློབ་པ་ཡིན། །</p>
<p>དེ་བཞིན་ཞེ་སྡང་གང་མཆོད་པ། །</p>
<p>དེ་ནི་སངས་རྒྱས་མཆོད་པ་ཡིན། །</p>
<p>སངས་རྒྱས་ལ་ནི་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེས་ནི་གཏི་མུག་སངས་རྒྱས་ལམ། །</p>
<p>རང་བཞིན་དབྱེར་མེད་ཡིན་པར་ནི། །</p>
<p>རབ་ཏུ་རྟོགས་པར་གྱུར་པས་ན། །</p>
<p>གཏི་མུག་ལ་ནི་ཞེན་པ་མེད། །</p>
<p>གལ་ཏེ་གཏི་མུག་ཉིད་ཀྱི་མཐའ། །</p>
<p>ཡང་དག་ཇི་བཞིན་རྟོགས་གྱུར་ན། །</p>
<p>དེས་ནི་སངས་རྒྱས་ལམ་བསྒྲུབས་པས། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>གཏི་མུག་ཀུན་འཛིན་ཡིན་པ་དང་། །</p>
<p>ཀུན་འཛིན་གཏི་མུག་ཡིན་སྟོན་ཅིང་། །</p>
<p>རང་བཞིན་དབྱེར་མེད་རབ་ཤེས་ན། །</p>
<p>ཀུན་འཛིན་སྒོ་ནི་སློབ་པ་ཡིན། །</p>
<p>དེ་བཞིན་གཏི་མུག་གང་མཆོད་པ། །</p>
<p>དེ་ནི་སངས་རྒྱས་མཆོད་པ་ཡིན། །</p>
<p>སངས་རྒྱས་ལ་ནི་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>དེ་ནི་ཆོས་ལ་མཆོད་པ་ཡིན། །</p>
<p>ཆོས་ལ་མཆོད་པ་བྱས་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>དེ་ནི་དགེ་འདུན་མཆོད་པ་ཡིན། །</p>
<p>དགེ་འདུན་ལ་ནི་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>དེ་ནི་ཚུལ་ཁྲིམས་མཆོད་པ་ཡིན། །</p>
<p>ཚུལ་ཁྲིམས་ལ་ནི་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>བརྩོན་འགྲུས་ལ་ནི་མཆོད་པ་ཡིན། །</p>
<p>བརྩོན་འགྲུས་ལ་ནི་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>བསྔགས་པ་བརྗོད་ཅིང་མཆོད་པ་ཡིན། །</p>
<p>བསྔགས་པ་བརྗོད་ཅིང་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>སངས་རྒྱས་ཆོས་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>ཆོས་ཉིད་ལ་ནི་མཆོད་པ་ཡིན། །</p>
<p>ཆོས་ཉིད་ལ་ནི་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>དེ་བཞིན་ཉིད་ལ་མཆོད་པ་ཡིན། །</p>
<p>དེ་བཞིན་ཉིད་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>སྐྱེ་བ་མེད་ལ་མཆོད་པ་ཡིན། །</p>
<p>སྐྱེ་བ་མེད་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>འགག་པ་མེད་ལ་མཆོད་པ་ཡིན། །</p>
<p>འགག་པ་མེད་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>ཟག་པ་མེད་ལ་མཆོད་པ་ཡིན། །</p>
<p>ཟག་པ་མེད་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>ཅི་ཡང་མེད་ལ་མཆོད་པ་ཡིན། །</p>
<p>ཅི་ཡང་མེད་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>དཔག་ཏུ་མེད་ལ་མཆོད་པ་ཡིན། །</p>
<p>དཔག་ཏུ་མེད་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>སྲིད་པ་གསུམ་ལ་མཆོད་པ་ཡིན། །</p>
<p>སྲིད་པ་གསུམ་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>རབ་དབེན་ལ་ནི་མཆོད་པ་ཡིན། །</p>
<p>རབ་དབེན་ལ་ནི་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>འཁོར་བར་འཇུག་ལ་མཆོད་པ་ཡིན། །</p>
<p>འཁོར་བར་འཇུག་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>འཇུག་པ་མེད་ལ་མཆོད་པ་ཡིན། །</p>
<p>འཇུག་པ་མེད་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>ཡོད་པ་མིན་ལ་མཆོད་པ་ཡིན། །</p>
<p>ཡོད་པ་མིན་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>བྱུང་བ་མེད་ལ་མཆོད་པ་ཡིན། །</p>
<p>བྱུང་བ་མེད་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>ཉེ་བར་ཞི་ལ་མཆོད་པ་ཡིན། །</p>
<p>ཉེ་བར་ཞི་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>འོང་བ་མེད་ལ་མཆོད་པ་ཡིན། །</p>
<p>འོང་བ་མེད་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>འགྲོ་བ་མེད་ལ་མཆོད་པ་ཡིན། །</p>
<p>འགྲོ་བ་མེད་ལ་མཆོད་པའི་ཕྱིར། །</p>
<p>ཀུན་འཛིན་ནི་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>འདུས་བྱས་ལ་ནི་མཆོད་པ་ཡིན། །</p>
<p>འདུས་བྱས་ལ་ནི་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>སྡུག་བསྔལ་ལ་སོགས་མཆོད་པ་ཡིན། །</p>
<p>སྡུག་བསྔལ་ལ་སོགས་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>སྡུག་བསྔལ་ཤེས་ལ་མཆོད་པ་ཡིན། །</p>
<p>སྡུག་བསྔལ་ཤེས་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>ཀུན་འབྱུང་ཤེས་ལ་མཆོད་པ་ཡིན། །</p>
<p>ཀུན་འབྱུང་ཤེས་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>འགོག་པ་ཤེས་ལ་མཆོད་པ་ཡིན། །</p>
<p>འགོག་པ་ཤེས་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>ལམ་ཤེས་ལ་ནི་མཆོད་པ་ཡིན། །</p>
<p>ལམ་ཤེས་ལ་ནི་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>ཆོས་ཤེས་ལ་ནི་མཆོད་པ་ཡིན། །</p>
<p>ཆོས་ཤེས་ལ་ནི་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>རྗེས་ལ་ཤེས་ལ་མཆོད་པ་ཡིན། །</p>
<p>རྗེས་ལ་ཤེས་ལ་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>སྐྱེ་མེད་ཡེ་ཤེས་མཆོད་པ་ཡིན། །</p>
<p>སྐྱེ་མེད་ཡེ་ཤེས་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་གཏི་མུག་གང་མཆོད་པ། །</p>
<p>ཟད་པའི་ཡེ་ཤེས་མཆོད་པ་ཡིན། །</p>
<p>ཟད་པའི་ཡེ་ཤེས་མཆོད་པའི་ཕྱིར། །</p>
<p>ཀུན་འཛིན་སྒོ་ནི་རྫོགས་པར་འགྱུར། །</p>
<p>དེ་བཞིན་ཡང་དག་སྤོང་བ་དང་། །</p>
<p>དྲན་པ་ཉེར་གཞག་རྫུ་འཕྲུལ་རྐང་། །</p>
<p>དབང་པོ་ལྔ་དང་སྟོབས་ལྔ་དང་། །</p>
<p>བྱང་ཆུབ་ཡན་ལག་བདུན་པོ་དང་། །</p>
<p>ཡན་ལག་བརྒྱད་པའི་ལམ་དག་དང་། །</p>
<p>ཞི་གནས་ལྷག་མཐོང་ལ་སོགས་པ། །</p>
<p>ཆོས་ནི་རྣམ་པ་དགུ་པོ་རྣམས། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་བཀའ་སྩལ་པ། རིགས་ཀྱི་བུ་སེམས་ཅན་གང་ལ་ལ་ཞིག་ཐེག་པ་ལ་གནས་ནས། གོང་དུ་ཇི་སྐད་བསྟན་པའི་གཟུངས་མངོན་པར་བསྒྲུབ་པར་འདོད་པས་གང་ཟག་རྣམ་པ་བརྒྱད་ཅུ་ཡོངས་སུ་སྤང་བར་བྱའོ། །</p>
<p>རྣམ་པ་བརྒྱད་ཅུ་གང་ཞེ་ན། འདི་ལྟ་སྟེ། ཕ་བསད་པ་དང་། མ་བསད་པ་དང་། དགྲ་བཅོམ་པ་བསད་པ་དང་། གནོད་སེམས་ཀྱིས་དེ་བཞིན་གཤེགས་པའི་སྐུ་ལ་མཚལ་ཕྱུང་བ་དང་། དགེ་འདུན་འཐུན་པ་བཤིག་པ་དང་། རྐུན་བུར་རབ་ཏུ་བྱུང་བ་དང་། དབང་པོ་མ་ཚང་བ་དང་། དབང་པོ་གཉིས་དང་ལྡན་པ་དང་། ལོག་པར་ལྟ་བ་དང་། ལོག་པར་སེམས་པ་དང་། ལོག་པར་སྨྲ་བ་དང་། ལོག་པའི་ལམ་ཅན་དང་། ལོག་པས་འཚོ་བ་དང་། ལོག་པར་བརྩོན་པ་དང་། །</p>
<p>ལོག་པའི་དྲན་པ་ཅན་དང་། ལོག་པའི་ཏིང་ངེ་འཛིན་ལ་གནས་པ་དང་། གནས་མི་ཤེས་པ་དང་། །</p>
<p>དུས་མི་ཤེས་པ་དང་། ཚོད་མི་ཤེས་པ་དང་། ལམ་མི་ཤེས་པ་དང་། ཚད་མི་ཤེས་པ་དང་། བདག་དང་གཞན་མི་ཤེས་པ་དང་། སངས་རྒྱས་དང་། ཆོས་དང་། དགེ་འདུན་དང་། བསླབ་པའི་གནས་རྣམས་ལ་གུས་པ་མེད་པ་དང་། བག་ཡོད་པ་དང་སྤྱོད་ཡུལ་ཁྱད་པར་དུ་འཕགས་པ་དག་ལ་བཙུན་པར་མི་འཛིན་པ་དང་། ཆོས་མི་ཤེས་པ་དང་། འདུལ་བ་མི་ཤེས་པ་དང་། བསླབ་པའི་གནས་མི་ཤེས་པ་དང་། ཁ་ན་མ་ཐོ་བ་དང་ལྕི་བ་དང་ཡང་བ་མི་ཤེས་པ་དང་། ཚུལ་ཁྲིམས་ཉམས་པ་དང་རལ་པ་མི་ཤེས་པ་དང་། གཞན་ཡང་སྤྱོད་པ་ཤིན་ཏུ་ཕྲ་བ་དང་རགས་པ་མི་ཤེས་པ་དང་། ལས་མ་འོངས་པ་དང་ད་ལྟར་བྱུང་བ་མི་ཤེས་པ་དང་། དངོས་པོ་དམན་པ་རྣམས་མི་ཤེས་པ་དང་། ཉན་ཐོས་ཀྱི་ཐེག་པའི་བསྔགས་པ་བརྗོད་ཅིང་དེ་བཞིན་གཤེགས་པའི་ཆོས་ལ་སྐུར་པ་འདེབས་པ་དང་། རང་སངས་རྒྱས་ཀྱི་ཐེག་པ་བསྒྲུབ་པར་བསྐུལ་བ་དང་། བླ་ན་མེད་པའི་ལམ་ཡང་དག་པ་ལ་སྐྱོ་ཞིང་སྤོང་བར་བྱེད་པ་དང་། ཚུལ་ཁྲིམས་ཉམས་པ་དང་། ལྟ་བ་ཉམས་པ་དང་། སྤྱོད་ལམ་ཉམས་པ་དང་། ལམ་མ་ཡིན་པ་སྤྱོད་པ་དང་། བདག་ཡོད་པར་སྨྲ་བ་དང་། སེམས་ཅན་ཡོད་པར་སྨྲ་བ་དང་། སྲོག་ཡོད་པར་སྨྲ་བ་དང་། གང་ཟག་ཡོད་པར་སྨྲ་བ་དང་། བསམ་པ་ཤིན་ཏུ་དམན་ཞིང་འདོད་ཆགས་དང་། ཞེ་སྡང་དང་། གཏི་མུག་སྐྱེད་པར་བྱེད་པ་དང་། ཆད་པར་ལྟ་བ་དང་། རྟག་པར་ལྟ་བ་དང་། སྟོང་ཞིང་རྒྱུ་མེད་པར་ལྟ་བ་དང་། ཡོད་པ་མི་མཐོང་བ་དང་། མེད་པ་མི་མཐོང་བ་དང་། ལས་མི་མཐོང་བ་དང་། བརྩོན་འགྲུས་མི་མཐོང་བ་དང་། ལས་མི་ཤེས་པ་དང་། ལས་ཀྱི་རྒྱུ་མི་ཤེས་པ་དང་། རྣམ་པར་སྨིན་པ་མི་ཤེས་པ་དང་། རྣམ་པར་སྨིན་པའི་རྒྱུ་མི་ཤེས་པ་དང་། དབང་པོ་རྣམས་མི་ཤེས་པ་དང་། དབང་པོ་རྣམས་ཀྱི་རྒྱུ་མི་ཤེས་པ་དང་། ཁམས་མི་ཤེས་པ་དང་། ཁམས་ཀྱི་རྒྱུ་མི་ཤེས་པ་དང་། རྣམ་པར་གྲོལ་བ་མི་ཤེས་པ་དང་། རྣམ་པར་གྲོལ་བའི་རྒྱུ་མི་ཤེས་པ་དང་། ལམ་མི་ཤེས་པ་དང་། ལམ་གྱི་རྒྱུ་མི་ཤེས་པ་དང་། ཉོན་མོངས་པ་མི་ཤེས་པ་དང་། ཉོན་མོངས་པའི་རྒྱུ་མི་ཤེས་པ་དང་། གཏོང་བ་མི་ཤེས་པ་དང་། གཏོང་བའི་རྒྱུ་མི་ཤེས་པ་དང་། སྔོན་གྱི་མཐའ་དང་ཕྱི་མའི་མཐའ་མི་ཤེས་པ་དང་། སྔོན་གྱི་མཐའ་དང་ཕྱི་མའི་མཐའི་རྒྱུ་མི་ཤེས་པ་དང་། སྐྱེ་ཤི་མི་ཤེས་པ་དང་། སྐྱེ་ཤིའི་རྒྱུ་མི་ཤེས་པ་དང་། ཟག་པ་དང་བཅས་པ་མི་ཤེས་པ་དང་། ཟག་པ་དང་བཅས་པའི་རྒྱུ་མི་ཤེས་པ་དང་། ཟད་པ་དང་ཟད་པ་མ་ཡིན་པ་མི་ཤེས་པ་དང་། ཡོད་པ་དང་ཡོད་པ་མ་ཡིན་པ་མི་ཤེས་པ་དང་། མཐའ་དང་མཐའ་མ་ཡིན་པ་མི་ཤེས་པ་དང་། དབེན་པ་དང་དབེན་པ་མ་ཡིན་པ་མི་ཤེས་པ་དང་། འཇུག་པ་དང་འཇུག་པ་མ་ཡིན་པ་མི་ཤེས་པ་དང་། ངོ་བོ་ཉིད་དང་ངོ་བོ་ཉིད་མ་ཡིན་པ་མི་ཤེས་པ་དང་། སྐྱེ་བ་དང་སྐྱེ་བ་མ་ཡིན་པ་མི་ཤེས་པ་དང་། འགག་པ་དང་འགག་པ་མ་ཡིན་པ་མི་ཤེས་པ་གང་ཡིན་པ་སྟེ། གཞོན་ནུ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་གོང་དུ་ཇི་སྐད་དུ་བསྟན་པའི་གཟུངས་མངོན་པར་བསྒྲུབ་པར་འདོད་པས་ཆོས་མ་ཡིན་པ་སྤྱོད་པའི་གང་ཟག་བརྒྱད་ཅུ་པོ་འདི་དག་ཡོངས་སུ་སྤང་བར་བྱའོ། །</p>
<p>དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་བཀའ་སྩལ་པ། གང་ཞིག་མིག་གི་སྐྱེ་མཐའ་དང་། །</p>
<p>ཟད་མཐའ་དག་ནི་མི་རྟོགས་པ། །</p>
<p>དེ་ནི་ཀུན་འཛིན་ལ་རྨོངས་པས། །</p>
<p>མཁས་པས་ཡོངས་སུ་སྤང་བར་བྱ། །</p>
<p>གང་ཞིག་མིག་ལ་བདག་མེད་དང་། །</p>
<p>སེམས་ཅན་མེད་པར་རྟོགས་གྱུར་པ། །</p>
<p>དེས་ནི་ཀུན་འཛིན་ལ་གནས་པས། །</p>
<p>མཁས་པས་ཡོངས་སུ་བསྟེན་པར་བྱ། །</p>
<p>གང་ཞིག་མིག་ནི་སྐྱེ་ཟད་དང་། །</p>
<p>ཡི་གེ་སྤངས་པར་རྟོགས་གྱུར་པ། །</p>
<p>དེ་ནི་ཀུན་འཛིན་ལ་གནས་པས། །</p>
<p>མཁས་པས་ཡོངས་སུ་བསྟེན་པར་བྱ། །</p>
<p>གང་ཞིག་མིག་ནི་དབེན་པ་དང་། །</p>
<p>གནས་པ་མེད་པར་རྟོགས་གྱུར་བ། །</p>
<p>དེ་ནི་ཀུན་འཛིན་ལ་གནས་པས། །</p>
<p>མཁས་པས་ཡོངས་སུ་བསྟེན་པར་བྱ། །</p>
<p>གང་ཞིག་མིག་གི་རང་བཞིན་ཉིད། །</p>
<p>གནས་པ་མེད་པར་རྟོགས་གྱུར་པ། །</p>
<p>དེ་ནི་ཀུན་འཛིན་ལ་གནས་པས། །</p>
<p>མཁས་པས་ཡོངས་སུ་བསྟེན་པར་བྱ། །</p>
<p>གང་ཞིག་མིག་ལ་འཇུག་མེད་དང་། །</p>
<p>གཟུགས་ཀྱི་མཚན་ཉིད་མེད་རྟོགས་པ། །</p>
<p>དེ་ནི་ཀུན་འཛིན་ལ་གནས་པས། །</p>
<p>མཁས་པས་ཡོངས་སུ་བསྟེན་པར་བྱ། །</p>
<p>གང་ཞིག་མིག་ལ་སྐྱེ་མེད་དང་། །</p>
<p>རང་བཞིན་ཞི་བར་རྟོགས་གྱུར་པ། །</p>
<p>དེ་ནི་ཀུན་འཛིན་ལ་གནས་པས། །</p>
<p>མཁས་པས་ཡོངས་སུ་བསྟེན་པར་བྱ། །</p>
<p>གང་ཞིག་མིག་ནི་རང་བཞིན་གྱིས། །</p>
<p>མིག་གི་མཚན་ཉིད་སྤངས་པས་ན། །</p>
<p>སངས་རྒྱས་རྣམས་ཀྱིས་བསྔགས་པ་དང་། །</p>
<p>བསྟན་དུ་མེད་པར་རྟོགས་གྱུར་པ། །</p>
<p>དེ་ནི་ཀུན་འཛིན་ལ་གནས་པས། །</p>
<p>མཁས་པས་ཡོངས་སུ་བསྟེན་པར་བྱ། །</p>
<p>གང་ཞིག་མིག་ནི་རང་བཞིན་གྱིས། །</p>
<p>མིག་གི་མཚན་ཉིད་སྤངས་པས་ན། །</p>
<p>སུ་ཡང་སེམས་ཤིང་འཛིན་པ་དང་། །</p>
<p>བཤད་དུ་མེད་པར་རྟོགས་གྱུར་པ། །</p>
<p>དེ་ནི་ཀུན་འཛིན་ལ་གནས་པས། །</p>
<p>མཁས་པས་ཡོངས་སུ་བསྟེན་པར་བྱ། །</p>
<p>དེ་བཞིན་གཟུངས་ཀྱི་ངོ་བོ་ཉིད། །</p>
<p>ཡི་གེས་བརྗོད་བྱ་མ་ཡིན་པས། །</p>
<p>ཕྱོགས་ཀྱང་ཡོད་པ་མ་ཡིན་ལ། །</p>
<p>སེམས་ཀྱིས་ཀྱང་ནི་ཕྱིར་མི་འགྱུར། །</p>
<p>ཆོས་དེ་ལ་ནི་དགའ་བ་མེད། །</p>
<p>ཞེ་སྡང་ལ་ཡང་གནས་པ་མིན། །</p>
<p>རི་རྒྱལ་བཞིན་དུ་མི་གཡོ་བས། །</p>
<p>རྗོད་པར་བྱེད་ཀྱང་དམིགས་སུ་མེད། །</p>
<p>ཀུན་འཛིན་ཡང་དག་ཡོད་མ་ཡིན། །</p>
<p>བདག་ཀྱང་ཡོད་པ་མ་ཡིན་ཏེ། །</p>
<p>གལ་ཏེ་བདག་ནི་རང་བཞིན་སྟོང་། །</p>
<p>ཀུན་འཛིན་ཡང་ནི་ཡོད་མི་འགྱུར། །</p>
<p>ཀུན་འཛིན་རང་བཞིན་སྟོང་ཡིན་ན། །</p>
<p>བྱིས་པས་ཡོད་པར་རབ་ཏུ་བརྟགས། །</p>
<p>ཡང་དག་མ་ཡིན་བརྟགས་པས་ན། །</p>
<p>མ་ཐོས་པར་ཡང་མྱ་ངན་སྐྱེད། །</p>
<p>གང་ཞིག་འདོད་དང་ཀུན་འཛིན་དག །སྟོང་པ་ཉིད་དུ་རྣམ་རྟོག་པ། །</p>
<p>རྟོག་པ་གཉིས་པོ་དེ་དག་ཀྱང་། །</p>
<p>མཐར་ནི་གང་ཡང་དམིགས་མི་འགྱུར། །</p>
<p>གལ་ཏེ་སྟོང་ཉིད་སྟོང་རྟོགས་ན། །</p>
<p>ཀུན་འཛིན་དག་ཀྱང་ཡོད་མི་འགྱུར། །</p>
<p>བྱང་ཆུབ་ཡན་ལག་བར་དག་དང་། །</p>
<p>ཏིང་འཛིན་དག་ཀྱང་སྟོང་པ་ཡིན། །</p>
<p>གང་ཞིག་ཀུན་འཛིན་སྟོང་ཉིད་དང་། །</p>
<p>ཏིང་འཛིན་དག་གི་བར་དག་ཀྱང་། །</p>
<p>རབ་ཏུ་རྟོགས་པར་གྱུར་ན་ནི། །</p>
<p>མིག་ཀྱང་རབ་ཏུ་རྟོགས་པར་གྱུར། །</p>
<p>གང་ཞིག་མིག་ནི་ཟད་པའི་མཐའ། །</p>
<p>ཡང་དག་ཇི་བཞིན་རབ་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>གང་ཞིག་མིག་ནི་སྐྱེ་བའི་མཐའ། །</p>
<p>ཡང་དག་ཇི་བཞིན་རབ་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྟོགས་པར་བྱེད། །</p>
<p>གང་ཞིག་མིག་གི་མཐའ་ཡི་རྣམས། །</p>
<p>ཡང་དག་ཇི་བཞིན་རབ་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>གང་ཞིག་མིག་ནི་རབ་དབེན་པ། །</p>
<p>ཡང་དག་ཇི་བཞིན་རབ་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>གང་ཞིག་མིག་གི་འཇུག་པ་དག །ཡང་དག་ཇི་བཞིན་རབ་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>གང་ཞིག་མིག་ནི་ཡོད་མིན་པ། །</p>
<p>ཡང་དག་ཇི་བཞིན་རབ་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>གང་ཞིག་མིག་ནི་ཉེར་ཞི་བ། །</p>
<p>ཡང་དག་ཇི་བཞིན་རབ་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>གང་ཞིག་མིག་ནི་འགྱུར་བ་ཡི། །</p>
<p>ཟད་མཐའ་ཡང་དག་བཞིན་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>གང་ཞིག་མིག་གི་འགྱུར་བ་ཡི། །</p>
<p>སྐྱེ་མཐའ་ཡང་དག་བཞིན་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>གང་ཞིག་མིག་གི་འགྱུར་བ་ཡི། །</p>
<p>མཐར་ནི་ཡང་དག་བཞིན་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>གང་ཞིག་མིག་གི་འགྱུར་བ་ཡི། །</p>
<p>རབ་དབེན་ཡང་དག་བཞིན་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>གང་ཞིག་མིག་གི་འགྱུར་བ་ཡི། །</p>
<p>འཇུག་པ་ཡང་དག་བཞིན་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>གང་ཞིག་མིག་གི་འགྱུར་བ་ཡི། །</p>
<p>མེད་པ་ཡང་དག་བཞིན་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>གང་ཞིག་མིག་གི་འགྱུར་བ་ཡི། །</p>
<p>སྐྱེ་མེད་ཡང་དག་བཞིན་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། གང་ཞིག་མིག་གི་འགྱུར་བ་ཡི། །</p>
<p>ཉེར་ཞི་ཡང་དག་བཞིན་རྟོགས་ན། །</p>
<p>ཀུན་འཛིན་སྒོ་ནི་གང་ཡིན་པ། །</p>
<p>མཐར་ནི་ཡོངས་སུ་རྫོགས་པར་བྱེད། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>ཡུལ་དྲུག་དང་ནི་འབྱུང་ཆེན་བཞི། །</p>
<p>འཇིག་རྟེན་སྐྱེ་བའི་མིང་གི་བར། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>གང་ཞིག་མིག་གི་སྔོན་མཐའ་ལ། །</p>
<p>འགྱུར་དང་ཐ་དད་མཚན་ཉིད་མེད། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་ཟད་མཐའ་ལ། །</p>
<p>འགྱུར་དང་ཐ་དད་མཚན་ཉིད་མེད། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་སྐྱེ་མཐའ་ལ། །</p>
<p>འགྱུར་དང་ཐ་དད་མཚན་ཉིད་མེད། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་མཐའ་དག་ལ། །</p>
<p>འགྱུར་དང་ཐ་དད་མཚན་ཉིད་མེད། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་ཉེར་ཞི་ལ། །</p>
<p>འགྱུར་དང་ཐ་དད་མཚན་ཉིད་མེད། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་འཇུག་པ་ལ། །</p>
<p>འགྱུར་དང་ཐ་དད་མཚན་ཉིད་མེད། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་མེད་པ་ལ། །</p>
<p>འགྱུར་དང་ཐ་དད་མཚན་ཉིད་མེད། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་སྐྱེ་མེད་ལ། །</p>
<p>འགྱུར་དང་ཐ་དད་མཚན་ཉིད་མེད། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་ཉེར་ཞི་ལ། །</p>
<p>འགྱུར་དང་ཐ་དད་མཚན་ཉིད་མེད། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>ཡུལ་དྲུག་དང་ནི་འབྱུང་ཆེན་བཞི། །</p>
<p>འཇིག་རྟེན་སྐྱེ་བའི་མིང་གི་བར། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>འདོད་སྡང་གཏི་མུག་ང་རྒྱལ་ཆེ། །</p>
<p>ཕྲག་དོག་སེར་སྣ་སྒྱུ་མྱ་ངན། །</p>
<p>ཉེས་དམིགས་དྲི་མ་ཟུག་རྔུ་དང་། །</p>
<p>ཆུ་བོ་དཀར་ནག་ལས་རྣམས་དང་། །</p>
<p>སྐྱེ་བ་མེད་དང་འགག་མེད་དང་། །</p>
<p>འགྲོ་བ་མེད་དང་འོང་མེད་དང་། །</p>
<p>མིག་ཡོ་ཐ་དད་མི་འགྱུར་དང་། །</p>
<p>བྱས་མིན་སྤྱོད་པ་མ་ཡིན་དང་། །</p>
<p>སྣང་མིན་མུན་པ་མ་ཡིན་དང་། །</p>
<p>འཇུག་མིན་ཆུ་བོ་སྤངས་པ་དང་། །</p>
<p>ཟག་པ་མེད་དང་གནས་མེད་དང་། །</p>
<p>འགྲོ་མིན་མི་འགྲོ་མ་ཡིན་དང་། །</p>
<p>ཡི་གེ་མ་ཡིན་དམིགས་མིན་དང་། །</p>
<p>འབྱུང་བ་མ་ཡིན་འཇུག་མིན་དང་། །</p>
<p>ཡང་དག་མ་ཡིན་རྣམ་རྟོག་སོགས། །</p>
<p>སྒོ་ནི་དྲུག་ཅུ་རྩ་གཉིས་རྣམས། །</p>
<p>སོ་སོའི་དོན་དང་ཅི་རིགས་པར། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>གང་ཞིག་མིག་གི་སྔོན་མཐའ་ཡི། །</p>
<p>རབ་དང་ཐ་མའི་བར་ཤེས་ཤིང་། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་ཟད་མཐའ་ཡི། །</p>
<p>རབ་དང་ཐ་མའི་བར་ཤེས་ཤིང་། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་སྐྱེ་མཐའ་ཡི། །</p>
<p>རབ་དང་ཐ་མའི་བར་ཤེས་ཤིང་། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་མཐའ་དག་གི །རབ་དང་ཐ་མའི་བར་ཤེས་ཤིང་། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་རབ་དབེན་པའི། །</p>
<p>རབ་དང་ཐ་མའི་བར་ཤེས་ཤིང་། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་འཇུག་པ་ཡི། །</p>
<p>རབ་དང་ཐ་མའི་བར་ཤེས་ཤིང་། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་ནི་མེད་པ་ཡི། །</p>
<p>རབ་དང་ཐ་མའི་བར་ཤེས་ཤིང་། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་ནི་མི་སྐྱེ་བའི། །</p>
<p>རབ་དང་ཐ་མའི་བར་ཤེས་ཤིང་། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>གང་ཞིག་མིག་གི་ཉེར་ཞི་བའི། །</p>
<p>རབ་དང་ཐ་མའི་བར་ཤེས་ཤིང་། །</p>
<p>ལེན་དང་རྣམ་རྟོག་མེད་གྱུར་པ། །</p>
<p>ཀུན་འཛིན་སྒོ་ལ་གནས་པ་ཡིན། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>ཡུལ་དྲུག་དང་ནི་འབྱུང་ཆེན་བཞི། །</p>
<p>འཇིག་རྟེན་སྐྱེ་བའི་མིང་གི་བར། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>ས་ལ་འགྱུར་བ་མེད་པ་དང་། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>ས་ནི་མི་སྐྱེ་འདུ་ཤེས་ཤིང་། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>ས་ནི་འགག་མེད་འདུ་ཤེས་ཤིང་། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>ས་ལ་འཇུག་པར་འདུ་ཤེས་ཤིང་། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>ས་ལ་ངེས་འབྱུང་འདུ་ཤེས་ཤིང་། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>ས་ལ་སྨོན་མེད་འདུ་ཤེས་ཤིང་། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>ས་ལ་གནས་མེད་འདུ་ཤེས་ཤིང་། །</p>
<p>འགྲོ་བ་མེད་དང་འོང་མེད་དང་། །</p>
<p>མཐའ་མེད་དང་ནི་ཟད་མེད་དང་། །</p>
<p>མཚུངས་པར་ལྡན་དང་མཚུངས་མི་ལྡན། །</p>
<p>མིང་དང་ཡི་གེ་བརྟགས་བྲལ་དང་། །</p>
<p>སོ་སོར་བརྟགས་དང་འཇུག་པ་དང་། །</p>
<p>གཉེན་པོ་མི་འཐུན་ཕྱོགས་མེད་དང་། །</p>
<p>བརྗོད་དུ་མེད་ཅིང་བསྟན་མེད་དང་། །</p>
<p>རབ་དབེན་གནས་པ་མེད་པ་དང་། །</p>
<p>དྲན་པ་ཉེར་གཞག་ཡང་དག་སྤོང་། །</p>
<p>རྫུ་འཕྲུལ་རྐང་དང་དབང་པོ་སྟོབས། །</p>
<p>བྱང་ཆུབ་ཡན་ལག་མི་འཇིགས་ལམ། །</p>
<p>དེ་ལྟར་སའི་ཆོས་རྣམས་ལ། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>གལ་ཏེ་བདག་ལ་འཇུག་མེད་པས། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>གལ་ཏེ་བདག་ལ་འབྱུང་མེད་པས། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>གལ་ཏེ་བདག་ལ་མཚན་མེད་པས། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>གལ་ཏེ་བདག་ལ་སྨོན་མེད་པས། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>གལ་ཏེ་བདག་ལ་གནས་མེད་པས། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>གལ་ཏེ་བདག་ལ་སྐྱེ་མེད་པས། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>གལ་ཏེ་བདག་ལ་འགག་མེད་པས། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>གལ་ཏེ་བདག་ལ་ཡིག་མེད་པས། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>གལ་ཏེ་བདག་ནི་ཡིག་བྲལ་བས། །</p>
<p>ལེན་དང་རྣམ་རྟོག་མེད་པར་ནི། །</p>
<p>དེ་ལྟར་གང་ཞིག་རྟོགས་གྱུར་པ། །</p>
<p>ཀུན་འཛིན་སྒོ་ནི་རྫོགས་པར་བྱེད། །</p>
<p>མིག་གི་སྔོན་དང་ཕྱི་མཐའ་དག །རྟག་ཆད་དག་ནི་སྤངས་པ་དང་། །</p>
<p>རྒྱུ་རྐྱེན་རང་བཞིན་སྟོང་བར་ནི། །</p>
<p>འདྲེན་པས་ཐབས་ཀྱིས་བསྟན་རིག་བྱོས། །</p>
<p>གལ་ཏེ་ཆོས་ནི་སྟོན་པའི་ཚེ། །</p>
<p>མིག་གི་མཚན་ཉིད་རྟོག་བྱེད་ན། །</p>
<p>དེ་ནི་མི་བདེན་རྟོག་ཡིན་པས། །</p>
<p>ཡང་དག་ཆོས་བསྟན་ཞེས་མི་བྱ། །</p>
<p>གལ་ཏེ་ཆོས་ནི་སེམས་པའི་ཚེ། །</p>
<p>མིག་གི་མཚན་ཉིད་རྟོག་བྱེད་ན། །</p>
<p>དེ་ནི་མི་བདེན་རྟོག་ཡིན་པས། །</p>
<p>ཆོས་སེམས་པ་ཞེས་མི་བྱའོ། །</p>
<p>གལ་ཏེ་ཆོས་ནི་སྒོམ་པའི་ཚེ། །</p>
<p>མིག་གི་མཚན་ཉིད་རྟོག་བྱེད་ན། །</p>
<p>དེ་ནི་མི་བདེན་རྟོག་ཡིན་པས། །</p>
<p>ཆོས་སྒོམ་པ་ཞེས་མི་བྱའོ། །</p>
<p>གང་ཞིག་མིག་གི་སྟོང་ཉིད་རྟོགས། །</p>
<p>བྱང་ཆུབ་གཞོལ་བར་མི་བྱེད་ན། །</p>
<p>སངས་རྒྱས་གང་ཟག་དེ་དག་ལ། །</p>
<p>རྟག་ཏུ་མངོན་སུམ་ཆོས་སྟོན་མཛད། །</p>
<p>གལ་ཏེ་མིག་ནི་མ་རྟོགས་ན། །</p>
<p>གཟུགས་ཀྱང་རྟོགས་པར་མི་འགྱུར་ལ། །</p>
<p>གལ་ཏེ་མིག་ནི་རྟོགས་གྱུར་ན། །</p>
<p>གཟུགས་ཀྱང་རབ་ཏུ་རྟོགས་པར་འགྱུར། །</p>
<p>གལ་ཏེ་མིག་ནི་རྟོགས་གྱུར་ན། །</p>
<p>གཟུགས་ཀྱང་རབ་ཏུ་རྟོགས་འགྱུར་ལ། །</p>
<p>གལ་ཏེ་གཟུགས་ནི་རྟོགས་གྱུར་ན། །</p>
<p>མིག་ཀྱང་རབ་ཏུ་རྟོགས་པར་འགྱུར། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>ཡུལ་དྲུག་དང་ནི་འབྱུང་ཆེན་བཞི། །</p>
<p>འཇིག་རྟེན་སྐྱེ་བའི་མིང་གི་བར། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>གལ་ཏེ་ཆོས་ནི་སྟོན་པའི་ཚེ། །</p>
<p>རྒྱུ་ཡི་མཚན་ཉིད་རྟོག་བྱེད་ན། །</p>
<p>དེ་ནི་མི་བདེན་རྟོག་ཡིན་པས། །</p>
<p>ཆོས་སྟོན་པ་ཞེས་མི་བྱའོ། །</p>
<p>གལ་ཏེ་ཆོས་ནི་སྟོན་པའི་ཚེ། །</p>
<p>འབྲས་བུའི་མཚན་ཉིད་རྟོག་བྱེད་ན། །</p>
<p>དེ་ནི་མི་བདེན་རྟོག་ཡིན་པས། །</p>
<p>ཆོས་སྟོན་པ་ཞེས་མི་བྱའོ། །</p>
<p>གལ་ཏེ་ཆོས་ནི་སྟོན་པའི་ཚེ། །</p>
<p>ལམ་གྱི་མཚན་ཉིད་རྟོག་བྱེད་ན། །</p>
<p>དེ་ནི་མི་བདེན་རྟོག་ཡིན་པས། །</p>
<p>ཆོས་སྟོན་པ་ཞེས་མི་བྱའོ། །</p>
<p>གལ་ཏེ་ཆོས་ནི་སྟོན་པའི་ཚེ། །</p>
<p>སྟོང་པའི་མཚན་ཉིད་རྟོག་བྱེད་ན། །</p>
<p>དེ་ནི་མི་བདེན་རྟོག་ཡིན་པས། །</p>
<p>ཆོས་སྟོན་པ་ཞེས་མི་བྱའོ། །</p>
<p>གལ་ཏེ་ཆོས་ནི་སྟོན་པའི་ཚེ། །</p>
<p>བསགས་པ་དག་ཏུ་རྟོག་བྱེད་ན། །</p>
<p>དེ་ནི་མི་བདེན་རྟོག་ཡིན་པས། །</p>
<p>ཆོས་སྟོན་པ་ཞེས་མི་བྱའོ། །</p>
<p>གལ་ཏེ་ཆོས་ནི་སྟོན་པའི་ཚེ། །</p>
<p>རྫས་ཀྱི་དངོས་པོར་རྟོག་བྱེད་ན། །</p>
<p>དེ་ནི་མི་བདེན་རྟོག་ཡིན་པས། །</p>
<p>ཆོས་སྟོན་པ་ཞེས་མི་བྱའོ། །</p>
<p>གལ་ཏེ་ཆོས་ནི་སྟོན་པའི་ཚེ། །</p>
<p>མིག་གི་འཛིན་པར་རྟོག་བྱེད་ན། །</p>
<p>དེ་ནི་མི་བདེན་རྟོག་ཡིན་པས། །</p>
<p>ཆོས་སྟོན་པ་ཞེས་མི་བྱའོ། །</p>
<p>མིག་ནི་ཤེས་པར་མ་གྱུར་ན། །</p>
<p>འདོད་ཆགས་དག་ནི་སྐྱེ་བར་འགྱུར། །</p>
<p>གལ་ཏེ་མིག་ནི་ཤེས་གྱུར་ན། །</p>
<p>འདོད་ཆགས་དག་ནི་སྐྱེ་མི་འགྱུར། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>ཡུལ་དྲུག་དང་ནི་འབྱུང་ཆེན་བཞི། །</p>
<p>འཇིག་རྟེན་སྐྱེ་བའི་མིང་གི་བར། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>གལ་ཏེ་ཆོས་ནི་སྟོན་པའི་ཚེ། །</p>
<p>ཁམས་ནི་སྣ་ཚོགས་རྟོག་བྱེད་ན། །</p>
<p>དེ་ནི་མི་བདེན་རྟོག་ཡིན་པས། །</p>
<p>ཆོས་སྟོན་པ་ཞེས་མི་བྱའོ། །</p>
<p>ཡི་དམ་དག་ནི་མི་ཉམས་ཤིང་། །</p>
<p>ངོ་བོ་ཉིད་སྟོང་རྟོགས་པ་དང་། །</p>
<p>ཏིང་འཛིན་སྒོ་རྣམས་ཐོབ་གྱུར་པ། །</p>
<p>དེས་ནི་ཆོས་ལེགས་སྟོན་པར་འགྱུར། །</p>
<p>ཡི་དམ་དག་ནི་མི་ཉམས་ཤིང་། །</p>
<p>མིག་ལ་རྟོག་པ་སྤངས་པ་ནི། །</p>
<p>རྣམ་རྟོག་མེད་པར་གྱུར་པའི་ཕྱིར། །</p>
<p>དེས་ནི་ཆོས་ལེགས་སྟོན་པར་འགྱུར། །</p>
<p>མིག་ཉིད་སྟོང་པར་མ་ཤེས་ན། །</p>
<p>མིག་གི་རང་བཞིན་དག་ལ་རྨོངས། །</p>
<p>འདི་ལྟར་ཁོང་དུ་མ་ཆུད་ཕྱིར། །</p>
<p>དེས་ནི་ཆོས་རྣམས་བསྟན་མི་བྱ། །</p>
<p>གལ་ཏེ་མིག་ཉིད་སྟོང་ཤེས་ན། །</p>
<p>མིག་གི་རང་བཞིན་ཤེས་པར་འགྱུར། །</p>
<p>འདི་ལྟར་རབ་ཏུ་ཤེས་པའི་ཕྱིར། །</p>
<p>དེས་ནི་ཆོས་རབ་བསྟན་པར་བྱ། །</p>
<p>མིག་ཉིད་སྟོང་པར་མ་ཤེས་ན། །</p>
<p>ཚིག་གི་རང་བཞིན་དག་ལ་རྨོངས། །</p>
<p>འདི་ལྟར་ཁོང་དུ་མ་ཆུད་ཕྱིར། །</p>
<p>དེས་ནི་ཆོས་རྣམས་བསྟན་མི་བྱ། །</p>
<p>གལ་ཏེ་མིག་ཉིད་སྟོང་ཤེས་ན། །</p>
<p>ཚིག་གི་རང་བཞིན་ཤེས་པར་འགྱུར། །</p>
<p>འདི་ལྟར་རབ་ཏུ་ཤེས་པའི་ཕྱིར། །</p>
<p>དེས་ནི་ཆོས་རབ་བསྟན་པར་བྱ། །</p>
<p>མིག་ཉིད་སྟོང་བར་མ་ཤེས་ན། །</p>
<p>མིག་གི་རང་བཞིན་དག་ལ་རྨོངས། །</p>
<p>འདི་ལྟར་ཁོང་དུ་མ་ཆུད་ཕྱིར། །</p>
<p>དེས་ནི་ཆོས་རྣམས་བསྟན་མི་བྱ། །</p>
<p>གལ་ཏེ་མིག་ཉིད་སྟོང་ཤེས་ན། ཡི་གེའི་རང་བཞིན་ཤེས་པར་འགྱུར། །</p>
<p>འདི་ལྟར་རབ་ཏུ་ཤེས་པའི་ཕྱིར། །</p>
<p>དེས་ནི་ཆོས་རབ་བསྟན་པར་བྱ། །</p>
<p>མིག་ཉིད་སྟོང་པར་མ་ཤེས་ན། །</p>
<p>མིག་གི་རང་བཞིན་དག་ལ་རྨོངས། །</p>
<p>འདི་ལྟར་ཁོང་དུ་མ་ཆུད་ཕྱིར། །</p>
<p>དེས་ནི་ཆོས་རྣམས་བསྟན་མི་བྱ། །</p>
<p>གལ་ཏེ་མིག་ཉིད་སྟོང་ཤེས་ན། །</p>
<p>མིག་གི་རང་བཞིན་ཤེས་པར་འགྱུར། །</p>
<p>འདི་ལྟར་རབ་ཏུ་ཤེས་པའི་ཕྱིར། །</p>
<p>དེས་ནི་ཆོས་རབ་བསྟན་པར་བྱ། །</p>
<p>མིག་ཉིད་སྟོང་པར་མ་ཤེས་ན། །</p>
<p>གཟུགས་ཀྱི་རང་བཞིན་དག་ལ་རྨོངས། །</p>
<p>འདི་ལྟར་ཁོང་དུ་མ་ཆུད་ཕྱིར། །</p>
<p>དེས་ནི་ཆོས་རྣམས་བསྟན་མི་བྱ། །</p>
<p>གལ་ཏེ་མིག་ཉིད་སྟོང་ཤེས་ན། །</p>
<p>གཟུགས་ཀྱི་རང་བཞིན་ཤེས་པར་འགྱུར། །</p>
<p>འདི་ལྟར་རབ་ཏུ་ཤེས་པའི་ཕྱིར། །</p>
<p>དེས་ནི་ཆོས་རབ་བསྟན་པར་བྱ། །</p>
<p>མིག་ཉིད་སྟོང་པར་མ་ཤེས་ན། །</p>
<p>འཇིག་རྟེན་མཚན་གནས་རྟོག་བྱེད་པས། །</p>
<p>རྗེས་སུ་འཐུན་པ་ཁོ་ནར་ནི། །</p>
<p>སེམས་ཅན་རྣམས་ནི་གདུལ་མི་ནུས། །</p>
<p>མིག་གི་ཡོད་མེད་མ་རྟོགས་པར། །</p>
<p>འཁོར་གྱི་ནང་དུ་ཆོས་སྟོན་པ། །</p>
<p>དེ་ནི་རྙེད་ལ་གདུ་བས་ན། །</p>
<p>ཐམས་ཅད་ཡིད་ཆེས་ལེན་མི་བྱེད། །</p>
<p>མིག་གི་ཡོད་མེད་རྟོགས་གྱུར་ན། །</p>
<p>འཁོར་གྱི་ནང་དུ་ཆོས་སྟོན་པས། །</p>
<p>དེས་ནི་མངོན་ཞེན་མེད་པས་ན། །</p>
<p>ཐམས་ཅད་ཡིད་ཆེས་ལེན་པར་བྱེད། །</p>
<p>མིག་ཉིད་སྟོང་པར་མ་རྟོགས་པར། །</p>
<p>ཆོས་ཀྱི་སྟན་ལ་འདུག་ནས་ནི། །</p>
<p>དཔེ་མང་དག་གིས་རབ་བསྟན་ཀྱང་། །</p>
<p>ཐམས་ཅད་ཡིད་ཆེས་ལེན་མི་བྱེད། །</p>
<p>གལ་ཏེ་མིག་ཉིད་སྟོང་ཤེས་ན། །</p>
<p>ཆོས་ཀྱི་སྟན་ལ་འདུག་ནས་ནི། །</p>
<p>དཔེ་རྣམས་ཀྱིས་ནི་སྟོན་བྱེད་ན། །</p>
<p>ཐམས་ཅད་ཡིད་ཆེས་ལེན་པར་བྱེད། །</p>
<p>རྣ་བ་སྣ་ལྕེ་ལུས་དང་ཡིད། །</p>
<p>ཡུལ་དྲུག་དང་ནི་འབྱུང་ཆེན་བཞི། །</p>
<p>འཇིག་རྟེན་སྐྱེ་བའི་མིང་གི་བར། །</p>
<p>ཐམས་ཅད་དེ་བཞིན་སྦྱར་བར་བྱ། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། །</p>
<p>ཟླ་འོད་གཞོན་ནུར་གྱུར་པ་དང་། །</p>
<p>ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་འཁོར་འདུས་པ་ཆེན་པོ་ཐམས་ཅད་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །</p>
<p>འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས་འོད་ཟེར་ཀུན་ཏུ་བཀྱེ་བའི་ལེའུ་སྟེ་བཅུ་གཅིག་པ་རྫོགས་སོ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>