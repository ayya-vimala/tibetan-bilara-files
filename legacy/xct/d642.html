<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d642' lang='xct'>
<header>
<ul>
<li class='division'>སྡེ་དགེ 642</li>
</ul>
</header>
<p>༄༅། །</p>
<p>རྒྱ་གར་སྐད་དུ། ཨཱརྱ་མཉྫུ་ཤྲཱི་ནཱ་མ་ཨཥྚ་ཤ་ཏ་ཀན། བོད་སྐད་དུ། འཕགས་པ་འཇམ་དཔལ་གྱི་མཚན་བརྒྱ་རྩ་བརྒྱད་པ་ཞེས་བྱ་བ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །</p>
<p>ཤིན་ཏུ་དང་བའི་སེམས་ཀྱིས་སུ། །</p>
<p>ཐུབ་ལ་མགོ་བོས་ཕྱག་འཚལ་ཏེ། །</p>
<p>སངས་རྒྱས་རྣམས་ཀྱིས་བསྔགས་པ་ཡི། །</p>
<p>མཚན་རྣམས་འདིར་ནི་བརྗོད་པར་བགྱི། །</p>
<p>གཟུགས་མཛེས་གཟུགས་དང་ལྡན་པ་སྟེ། །</p>
<p>གཟུགས་རྣམས་ཀུན་གྱི་བླ་ན་མེད། །</p>
<p>མཚན་རྣམས་ཐམས་ཅད་ཀུན་ཏུ་རྫོགས། །</p>
<p>འཇམ་དཔལ་དཔལ་གྱི་དམ་པ་ལགས། །</p>
<p>བསམ་གྱིས་མི་ཁྱབ་བསམ་དང་བྲལ། །</p>
<p>མཐུ་རྩལ་བསམ་ཡས་རྨད་དུ་བྱུང་། །</p>
<p>སྐུ་གསུང་ཕྲིན་ལས་བསམ་མི་ཁྱབ། །</p>
<p>དེ་བཞིན་ཐུགས་ཀྱང་བསམ་མི་ཁྱབ། །</p>
<p>སྟོང་ཉིད་བསྒོམས་པའི་བདག་ཉིད་ཅན། །</p>
<p>སྟོང་པའི་ཆོས་དང་ཡང་དག་ལྡན། །</p>
<p>སྟོང་པ་ཉིད་ལ་ལྷག་པར་མོས། །</p>
<p>སྲིད་པ་གསུམ་པོ་སྟོང་པར་སྟོན། །</p>
<p>ཐམས་ཅད་མཁྱེན་ཅིང་ཐམས་ཅད་གཟིགས། །</p>
<p>ས་རྣམས་ཀུན་གྱི་བདག་དང་ལྡན། །</p>
<p>སེམས་ཅན་ཀུན་གྱི་མཆོག་ཏུ་གྱུར། །</p>
<p>སེམས་ཅན་ཀུན་གྱིས་ཕྱག་བགྱིས་པ། །</p>
<p>ངན་འགྲོ་ཀུན་དང་དེ་བཞིན་དུ། །</p>
<p>མུ་སྟེགས་ཅན་རྣམས་ཐམས་ཅད་འཇོམས། །</p>
<p>ཕས་ཀྱི་རྒོ་ལ་བ་ཚར་གཅོད་པ། །</p>
<p>སྨྲ་བའི་སེང་གེ་མི་ཡི་མཆོག །དུལ་ཞིང་ཉོན་མོངས་རྣམས་དང་བྲལ། །</p>
<p>སྒྲིབ་པ་དྲི་མ་ཀུན་མི་མངའ། །</p>
<p>སེམས་ཅན་ཐམས་ཅད་ཡོངས་སུ་སྐྱོབ། །</p>
<p>གྲོལ་ཞིང་འཇིག་རྟེན་གྲོལ་མཛད་པ། །</p>
<p>རལ་པ་མུན་ཛ་བརྟུལ་ཞུགས་ཅན། །</p>
<p>ཚངས་པ་ཚངས་པའི་གནས་ན་བཞུགས། །</p>
<p>བགྲང་ནོར་ཐོགས་ཤིང་ཕྱག་མཁར་བསྣམས། །</p>
<p>དག་ཅིང་དག་ལ་རྣམས་དང་ལྡན། །</p>
<p>འཇམ་པའི་དབྱངས་ཅན་མངའ་དབང་མཛད། །</p>
<p>པདྨ་ལས་འཁྲུངས་པདྨའི་སྤྱན། །</p>
<p>པདྨའི་ཟེ་བའི་ཁ་དོག་འདྲ། །</p>
<p>བཞུགས་པའི་གདན་ཁྲི་པདྨ་ལགས། །</p>
<p>གཙང་མ་ཨུཏྤལ་སྔོན་པོ་བསྣམས། །</p>
<p>བསམ་དག་ཞི་བའི་ཐུགས་དང་ལྡན། །</p>
<p>ཁྱོད་ནི་སངས་རྒྱས་རང་སངས་རྒྱས། །</p>
<p>ཁྱོད་ནི་དང་པོའི་སངས་རྒྱས་ལགས། །</p>
<p>རྫུ་འཕྲུལ་ལྡན་ཞིང་མངའ་དབང་བརྙེས། །</p>
<p>བདེན་པ་བཞི་དག་སྟོན་པ་པོ། །</p>
<p>འཇིག་རྟེན་སྐྱོང་བ་སྤྱན་སྟོང་མངའ། །</p>
<p>ཁྱོད་ནི་དབང་ཕྱུག་སྐྱེ་དགུའི་བདག །ཁྱོད་ནི་ཞི་བའི་སེམས་ཅན་རྣམས། །</p>
<p>ཀུན་གྱི་མངའ་བདག་ཡོན་ཏན་གཙོ། །</p>
<p>ཁྱོད་ནི་ཁྱུ་མཆོག་སྐྱེ་དགུའི་གཙོ། །</p>
<p>ཐུ་བོ་དེ་བཞིན་ཚེ་རབས་དགོངས། །</p>
<p>རྣམ་པར་འདྲེན་དང་འདུལ་མཛད་པ། །</p>
<p>རྒྱལ་སྲས་རྒྱལ་བ་ཉིད་ལས་འཁྲུངས། །</p>
<p>འོད་ཟེར་སྟོང་ལྡན་ཉི་མ་ཁྱོད། །</p>
<p>ཟླ་བ་དང་ནི་ཕུར་བུའང་ཁྱོད། །</p>
<p>རྣམ་ཐོས་བུ་དང་ཆུ་ལྷའང་ལགས། །</p>
<p>དབང་ཕྱུག་ཆེ་ཁྱོད་ཁྱབ་འཇུག་ཁྱོད། །</p>
<p>ཀླུ་ཡི་རྒྱལ་པོ་མཐའ་ཡས་ཁྱོད། །</p>
<p>དེ་བཞིན་སྡེ་དཔོན་སྐེམས་བྱེད་ལགས། །</p>
<p>ལྷ་མིན་དབང་པོ་ཐགས་ཟངས་རིས། །</p>
<p>མིག་དམར་གཟའ་ལག་པ་བ་སངས། །</p>
<p>སྤེན་པ་དཔའ་བོ་ལྷ་ཀུན་ལགས། །</p>
<p>ལྷ་རྣམས་ཀུན་གྱིས་ཕྱག་བགྱིས་པ། །</p>
<p>འཇིག་རྟེན་ཆོས་ཀྱི་དྲི་མ་བྲལ། །</p>
<p>ཁྱོད་ནི་འཇིག་རྟེན་གང་ཟག་མཆོག །འཇིག་རྟེན་མཁྱེན་པ་འཇིག་རྟེན་རིག །ཡེ་ཤེས་ཅན་གྱི་དམ་མཆོག་པ། །</p>
<p>དམ་པ་སྦྱིན་དང་གནས་དང་སྐྱབས། །</p>
<p>བདུད་ཀྱི་ལས་ཀྱིས་ཡོངས་མི་རྫི། །</p>
<p>ཁ་ན་མ་ཐོ་མི་མངའ་ཟབ། །</p>
<p>དགེ་བའི་བཤེས་གཉེན་ཀུན་ཏུ་གྲགས། །</p>
<p>ཁྱོད་ནི་སྨན་པ་ཟུག་རྔུ་འབྱིན། །</p>
<p>མི་འདུལ་ཁ་ལོ་སྒྱུར་བའི་མཆོག །བློ་གྲོས་ལྡན་ཞིང་རྟོགས་དང་ལྡན། །</p>
<p>བློ་དང་ལྡན་ཞིང་མཁས་པ་ལགས། །</p>
<p>ཁྱོད་ནི་བསོད་ནམས་དཔག་བསམ་ཤིང་། །</p>
<p>བྱང་ཆུབ་ཡན་ལག་མེ་ཏོག་བརྒྱན། །</p>
<p>རྣམ་གྲོལ་འབྲས་བུ་ཕུན་སུམ་ཚོགས། །</p>
<p>ལུས་ཅན་ཀུན་གྱི་མཆོག་ཏུ་གྱུར། །</p>
<p>ཡིད་དུ་འོང་ཞིང་ཡིད་འཕྲོག་པ། །</p>
<p>སྡིག་པ་མི་མངའ་ཚངས་པར་སྤྱོད། །</p>
<p>ཁྱོད་ནི་མཇུག་རིངས་གཟའ་མཆོག་ལགས། །</p>
<p>ཁྱོད་ནི་དྲང་སྲོང་ཐུབ་པ་མཆོག །ཁྱོད་ནི་རྒྱལ་ཚབ་དབང་བསྐུར་བ། །</p>
<p>ས་བཅུའི་མངའ་བདག་གཙོ་བོ་ལགས། །</p>
<p>དེད་དཔོན་འགྲོ་བ་རྣམས་ཀྱི་གཙོ། །</p>
<p>མྱ་ངན་འདས་པ་མཆོག་སྟོན་བཞིན། །</p>
<p>ཁྱོད་ནི་ནམ་མཁའ་ས་ཆུ་བཞིན། །</p>
<p>ཁྱོད་ནི་མེ་དང་རླུང་ལྟ་བུ། །</p>
<p>ཁྱོད་ནི་ཡིད་བཞིན་ནོར་བུ་ལྟར། །</p>
<p>སེམས་ཅན་རེ་བ་ཀུན་རྫོགས་མཛད། །</p>
<p>འབྱུང་པོ་ཀུན་གྱིས་ཕྱག་བགྱིས་པ། །</p>
<p>རིན་ཆེན་ཁྱོད་ལ་ཕྱག་འཚལ་ལོ། །</p>
<p>འཇམ་དཔལ་གྱིས་ནི་བཀའ་སྩལ་པ། །</p>
<p>ཨོཾ་བཱ་ཀྱེ་དྃ་ན་མཿསྭཱ་ཧཱ། ཇི་སྐད་སྨོས་པའི་མཚན་རྣམས་དང་། །</p>
<p>རིག་སྔགས་བཅས་པར་འཛིན་ན་ནི། །</p>
<p>སྡིག་འགྱུར་རྣམ་དག་རབ་ཏུ་ཐོབ། །</p>
<p>བརྒྱ་ལས་རྩ་བརྒྱད་ལྷག་པའི་མཚན། །</p>
<p>སྐྱེས་བུ་དུས་གསུམ་སུ་ཀློག་པ། །</p>
<p>དེ་འདོད་བསམ་དགུ་ཡིད་བཞིན་དུ། །</p>
<p>གདོན་མི་ཟ་བར་འགྲུབ་པར་འགྱུར། །</p>
<p>བཟང་པོའི་མཚན་རྣམས་དྲན་ན་ནི། །</p>
<p>མཚམས་མེད་སྐལ་བ་མཉམ་པ་ཡི། །</p>
<p>ལས་རྣམས་མི་བཟད་གང་བྱས་པ། །</p>
<p>དེ་དག་ཐམས་ཅད་མྱུར་དུ་བྱང་། །</p>
<p>འཇིག་རྟེན་ཕ་རོལ་འཕོ་བ་དང་། །</p>
<p>འཇིགས་པ་ཆེན་པོ་འབྱུང་བའི་ཚེ། །</p>
<p>སེམས་ཅན་དག་པས་དྲན་བྱས་ན། །</p>
<p>འཇམ་པའི་དབྱངས་ཀྱང་ཐོབ་པར་འགྱུར། །</p>
<p>བློ་དང་ལྡན་པས་དྲན་བྱས་ཏེ། །</p>
<p>ངེས་པར་གནས་ནས་སུ་ཀློག་པ། །</p>
<p>སངས་རྒྱས་ཉིད་ནི་འདོད་ན་ཡང་། །</p>
<p>ཐོབ་འགྱུར་འདི་ལ་ཐེ་ཚོམ་མེད། །</p>
<p>འཕགས་པ་འཇམ་དཔལ་གྱི་མཚན་བརྒྱ་རྩ་བརྒྱད་པ་རྫོགས་སོ།།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>