<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d331' lang='xct'>
<header>
<ul>
<li class='division'>སྡེ་དགེ 331</li>
</ul>
</header>
<p>༄༅། །</p>
<p>རྒྱ་གར་སྐད་དུ། ཙནྡྲ་སཱུ་ཏྲ། བོད་སྐད་དུ། ཟླ་བའི་མདོ། དཀོན་མཆོག་གསུམ་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་ཡུལ་ཙམ་པ་ཅན་ན་འགྲོ་བ་པོའི་རྫིང་བུའི་འགྲམ་ན་བཞུགས་ཏེ། དེའི་ཚེ་ལྷ་མ་ཡིན་གྱི་དབང་པོ་སྒྲ་གཅན་གྱིས་ཟླ་བའི་དཀྱིལ་འཁོར་ཐམས་ཅད་འོད་ཀྱིས་བཀབ་པར་གྱུར་ཏོ། །</p>
<p>དེ་ནས་ཟླ་བའི་དཀྱིལ་འཁོར་ན་གནས་པའི་ལྷ་གང་ཡིན་པ་དེ་སྐྲག་ཅིང་དངངས་ལ་མི་དགའ་བར་གྱུར་ནས། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ལྷ་དེས་དེའི་ཚེ་ཚིགས་སུ་བཅད་དེ་གསོལ་པ། ཀུན་ལས་རྣམ་པར་རབ་གྲོལ་བའི། །</p>
<p>སངས་རྒྱས་དཔའ་བོ་ཁྱོད་ཕྱག་འཚལ། །</p>
<p>གནོད་པ་དག་དང་ཕྲད་གྱུར་པ། །</p>
<p>བདག་གི་སྐྱབས་ནི་མཛད་པར་གསོལ། །</p>
<p>འཇིག་རྟེན་དགྲ་བཅོམ་བདེ་གཤེགས་ལ། །</p>
<p>ཟླ་བ་སྐྱབས་སུ་མཆི་ལགས་ཀྱིས། །</p>
<p>སངས་རྒྱས་འཇིག་རྟེན་ཐུགས་བརྩེ་རྣམས། །</p>
<p>ཟླ་བ་ཐར་མཛོད་སྒྲ་གཅན་ལས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>སྒྲ་གཅན་ཟླ་བ་མུན་སེལ་བ། །</p>
<p>ནམ་མཁའ་དག་ལ་འོད་བྱེད་ཅིང་། །</p>
<p>ལམ་མེར་འདུག་ལ་དཀར་བ་དང་། རྣམ་པར་དག་པའི་འོད་ལྡན་པ། །</p>
<p>བར་སྣང་དག་ལ་མ་བཟུང་བར། །</p>
<p>སྐྱེ་དགུའི་སྒྲོན་དེ་མྱུར་དུ་ཐོང་། །</p>
<p>དེ་ནས་རིངས་བཞིན་སྒྲ་གཅན་དེ། །</p>
<p>ལུས་ཀྱང་རྔུལ་ཅིང་སྐྲག་གྱུར་ལ། །</p>
<p>ནད་པ་བཞིན་དུ་བརྟད་པ་ཡིས། །</p>
<p>ཟླ་བ་རྣམ་པར་གཏོང་བར་བྱེད། །</p>
<p>དེ་ནས་རྣམ་པར་སྣང་བྱེད་ཀྱི་བུ་ཆེན་པོས་ལྷ་མ་ཡིན་གྱི་དབང་པོ་སྒྲ་གཅན་རིངས་པ་བས་ཀྱང་རིངས་པར་ཟླ་བའི་དཀྱིལ་འཁོར་བཏང་བ་མཐོང་ངོ་། །</p>
<p>མཐོང་ནས་ཀྱང་དེའི་ཚེ་ཚིགས་སུ་བཅད་དེ་སྨྲས་པ། ཅི་ཡི་ཕྱིར་ན་སྒྲ་གཅན་ཁྱོད། །</p>
<p>ལུས་ཀྱང་རྔུལ་ཅིང་སྐྲག་གྱུར་ལ། །</p>
<p>ནད་པ་བཞིན་དུ་བརྟད་པ་ཡིས། །</p>
<p>རིངས་པར་ཟླ་བ་གཏོང་བར་བྱེད། །</p>
<p>སྒྲ་གཅན་གྱིས་སྨྲས་པ། སངས་རྒྱས་ཚིགས་བཅད་འདི་བརྗོད་པས། །</p>
<p>གལ་ཏེ་ཟླ་བ་མ་བཏང་ན། །</p>
<p>བདག་གི་མགོ་བོ་ཚལ་བདུན་འགས། །</p>
<p>གསོན་ཡང་བདེ་བར་མི་འགྱུར་རོ། །</p>
<p>རྣམ་པར་སྣང་བྱེད་ཀྱི་བུ་ཆེན་པོས་སྨྲས་པ། ཀྱེ་མ་བདེན་པ་གཟིགས་པ་ཡི། །</p>
<p>སངས་རྒྱས་རྣམས་ནི་འབྱུང་བ་རྨད། །</p>
<p>དེ་དག་གིས་ནི་ཚིགས་སུ་བཅད། །</p>
<p>བརྗོད་ན་སྒྲ་གཅན་ཟླ་བ་གཏོང་། །</p>
<p>ཟླ་བའི་མདོ་རྫོགས་སོ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>