<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d805' lang='xct'>
<header>
<ul>
<li class='division'>སྡེ་དགེ 805</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། །</p>
<p>ཨཱརྱ་སུ་བཱ་ཧུ་པ་རི་པྲྀཙྪཱ་ནཱ་མ་ཏནྟྲ། །</p>
<p>བོད་སྐད་དུ། །</p>
<p>འཕགས་པ་དཔུང་བཟང་གིས་ཞུས་པ་ཞེས་བྱ་བའི་རྒྱུད། ཐམས་ཅད་མཁྱེན་པ་ལ་ཕྱག་འཚལ་ལོ། །</p>
<p>གནོད་སྦྱིན་བདག་པོ་ཉི་མ་སྟོང་གི་གཟི། ཐུགས་རྗེས་རྩེ་གཅིག་ཡིད་གྱུར་བཞུགས་པ་ལ། །</p>
<p>དབུང་བཟང་ཚུལ་བཞིན་གུས་པས་ཕྱག་འཚལ་ལོ། །</p>
<p>རིག་དང་གསང་སྔགས་ཚོགས་ཀུན་གྲུབ་པ་ཞུས། །</p>
<p>བདག་གིས་ས་སྟེངས་མི་རྣམས་བཟླས་བརྗོད་དང་། །</p>
<p>སྨྱུང་དང་ཡང་དག་སྡོམ་པ་མི་བཟད་པས། །</p>
<p>རབ་ཏུ་བསྒྲིམས་ཀྱང་གྲུབ་པ་མ་མཐོང་ན། །</p>
<p>ཡབ་གཅིག་ཅི་སླད་དཀའ་ཐུབ་དོན་མ་མཆིས། །</p>
<p>གཙོ་བོ་གཟི་བརྗིད་ཉི་འོད་མེ་ལྟ་བུ། །</p>
<p>ཁྱོད་ཀྱིས་སྡིག་འཇོམས་དག་བྱེད་རྣམས་ཀྱི་མཆོག །བདེན་པའི་གསུང་གིས་རབ་ཏུ་བཀའ་སྩལ་ན། །</p>
<p>ཇི་ལྟར་སྔགས་རྣམས་འབྲས་བུ་མ་མཆིས་འགྱུར། །</p>
<p>རབ་དང་འབྲིང་དང་དེ་བཞིན་ཐ་མ་རྣམས། །</p>
<p>བསྒྲུབས་ཀྱང་གསང་སྔགས་འབྲས་བུ་མི་སྩོལ་ལ། །</p>
<p>བསྙེན་པས་ཅི་སྟེ་ཅུང་ཟད་འགྲུབ་མེད་ན། །</p>
<p>སྒྲུབ་པ་ཉོན་མོངས་ཁོ་ན་ཅི་རུང་ལགས། །</p>
<p>རྒྱལ་བས་ཡེ་ཤེས་ཞི་བ་གང་ཡིན་པ། །</p>
<p>དེ་ཡིས་འདི་དག་གསོ་བར་སྔོན་གསུངས་ན། །</p>
<p>གང་ལ་སྔགས་དང་རིག་པ་གྲུབ་མེད་པ། །</p>
<p>དེ་དག་རྣམས་ཀྱང་ཅི་ལྟར་གསོ་བར་བགྱི། །</p>
<p>ཐུགས་རྗེ་ལྡན་པས་འགྲོ་ལ་སྨན་སླད་དུ། །</p>
<p>ཁྱོད་ཀྱིས་གསང་སྔགས་སྣ་ཚོགས་བཤད་པ་རྣམས། །</p>
<p>དེ་དག་བཟླས་བརྗོད་སྦྱིན་སྲེག་བརྟུལ་ཞུགས་དང་། །</p>
<p>བསྙེན་ལ་སོགས་པས་མ་གྲུབ་ཅི་ལས་གྱུར། །</p>
<p>ཆོ་ག་ཉམས་མ་འོན་ཏེ་མཐུ་མ་མཆིས། །</p>
<p>དུས་ཀྱི་རང་བཞིན་ལགས་སམ་སྡིག་པས་བསྒྲིབས། །</p>
<p>གསང་སྔགས་གཞན་དུ་གྱུར་ཏམ་འཆོལ་ལས་གྱུར། །</p>
<p>ཐམས་ཅད་མ་ལུས་བཅོམ་ལྡན་འདས་ཀྱིས་གསུངས། །</p>
<p>སྲས་ཀྱི་ཚིག་དེ་ངེས་པར་གསན་གྱུར་ནས། །</p>
<p>ཡུད་ཙམ་དགོངས་ནས་དཀྱུས་རིང་སྤྱན་ཕྱེ་སྟེ། །</p>
<p>ཕྱག་གིས་རྡོ་རྗེ་མེ་སྟག་ཟེར་འཕྲོ་བ། །</p>
<p>གསོར་ནས་རྡོ་རྗེ་ཅན་གྱིས་འདི་སྐད་གསུངས། །</p>
<p>ཨེ་མའོ་ཟླ་བའི་འོད་ལྟར་ལྷམ་མེ་བའི། །</p>
<p>སྙིང་རྗེས་སེམས་ཅན་ཕན་ཕྱིར་ཁྱོད་འདྲི་བ། །</p>
<p>ཤིན་ཏུ་དྲི་མ་མེད་པའི་སེམས་འདི་ཡིས། །</p>
<p>བདེ་གཤེགས་སྲས་ནང་ཕ་རོལ་ཕྱིན་པར་གྱུར། །</p>
<p>བྱང་ཆུབ་སེམས་དཔའ་རང་གི་འདི་མ་ཆགས། །</p>
<p>རང་གི་སྡུག་བསྔལ་རྣམས་ཀྱིས་མི་བརྫི་ཡང་། གཞན་གྱི་སྡུག་བསྔལ་རྣམས་ཀྱི་སྡུག་བསྔལ་ཏེ། །</p>
<p>དེ་དག་བདེ་བས་དགའ་དང་ལྡན་པར་གྱུར། །</p>
<p>བུ་ཁྱོད་རང་བཞིན་བཟང་པོ་འདི་ལྟ་བུས། །</p>
<p>གང་ཕྱིར་སེམས་ཅན་ཕན་ཕྱིར་ཁྱོད་འདྲི་བ། དེ་ཕྱིར་མྱུར་དུ་རྩེ་གཅིག་ཡིད་བྱོས་དང་། །</p>
<p>གསང་སྔགས་མདོ་སྡེའི་ཚུལ་དུ་ངས་བཤད་དོ། །</p>
<p>གསང་སྔགས་བཟླས་བརྗོད་གང་དག་ངས་གསུངས་པ། །</p>
<p>དེ་ཡི་བརྟུལ་ཞུགས་དང་པོར་ངས་བཤད་དོ། །</p>
<p>དེ་ཡིས་བདེ་བར་གཤེགས་ལ་དད་བསྐྱེད་ནས། །</p>
<p>དེ་བཞིན་དུ་ནི་བྱང་ཆུབ་སེམས་ཀྱང་བསྐྱེད། །</p>
<p>སེར་སྣ་དྲེགས་དང་རྒྱགས་པ་རྣམ་སྦངས་ཏེ། །</p>
<p>དཀོན་མཆོག་གསུམ་ལ་དད་པས་བསྙེན་བཀུར་བྱ། །</p>
<p>རྡོ་རྗེ་རིགས་ཞེས་བརྗོད་པ་རྒྱ་ཆེན་དང་། །</p>
<p>ང་ལ་ཡང་ནི་དད་ཅིང་དགའ་བར་བྱ། །</p>
<p>ཚིག་རྩུབ་ཕྲ་མ་འཁྱལ་པ་སྨྲ་བ་དང་། །</p>
<p>གཞན་གྱི་བུད་མེད་བགྲོད་དང་བརྫུས་སྨྲ་དང་། །</p>
<p>རྐུ་དང་གཞན་གྱི་སྲོག་གཅོད་གནོད་བྱེད་དང་། ཆང་དང་བྱེད་པ་རྟག་ཏུ་སྤང་བར་བྱ། རྨོགས་པ་གང་གིས་ལུས་དང་ངག་དང་ནི། །</p>
<p>དེ་བཞིན་ཡིད་ཀྱིས་བསོད་ནམས་བསགས་བྱས་ཀྱང་། །</p>
<p>ཐམས་ཅད་ལོག་པར་ལྟ་བས་བཅོམ་པས་ན། །</p>
<p>དེ་ཡི་རྣམ་སྨིན་མི་འདོད་འབྲས་བུར་འགྱུར། །</p>
<p>དཔེར་ན་ས་དང་ཆུ་དང་དུས་ལྡན་ཡང་། ས་བོན་ཚིག་པ་མྱུ་གུ་མི་སྐྱེ་ལྟར། །</p>
<p>དེ་བཞིན་མི་ཤེས་ལོག་ལྟས་བཅོམ་པ་ཡི། །</p>
<p>སེམས་ལ་དགེ་བའི་ཆོས་རྣམས་མི་སྐྱེའོ། །</p>
<p>དེ་ཕྱིར་ལོག་པར་ལྟ་བ་རྣམ་སྤངས་ལ། །</p>
<p>ཡང་དག་ལྟ་བ་ལ་ནི་བསྟེན་པར་གྱིས། །</p>
<p>རྟག་ཏུ་སེམས་ནི་དགེ་བ་བཅུ་དག་གི། །</p>
<p>ཆོས་ཀྱི་ལམ་ལ་གནས་པར་བྱས་ན་ལེགས། །</p>
<p>ལྷ་དང་ལྷ་མིན་ཤ་ཟ་ཁྲག་འཐུང་བ། །</p>
<p>མཚན་མོ་རྒྱུ་བ་མི་བཟད་འཇིག་རྟེན་ན། །</p>
<p>སེམས་ཅན་རྣམས་ལ་གནོད་པ་བྱེད་ཅིང་རྒྱུ། །</p>
<p>བཟླས་བརྗོད་བརྩོན་པའི་སེམས་ནི་གཡེང་བར་བྱེད། །</p>
<p>དེ་དག་རྣམས་ཀྱི་གཉེན་པོར་གྱུར་པའི་ཕྱིར། །</p>
<p>ང་ཡི་གསང་སྔགས་རིག་པའི་ཚོགས་མཐོང་ན། །</p>
<p>སྐྲག་པར་བྱེད་དོ་སྙམ་དུ་དོགས་སྐྱེས་པ། །</p>
<p>དེ་ཕྱིར་ཟློས་པའི་སེམས་ནི་གཡེང་བར་བྱེད། །</p>
<p>དེ་ལྟར་གནོད་བྱེད་དེ་དག་གཞོམ་པ་དང་། བདག་ཉིད་འབྱོར་བར་བྱ་ཕྱིར་ངས་གསུངས་པའི། །</p>
<p>དཀྱིལ་འཁོར་ལྷ་དང་ལྷ་མིན་གནས་གྱུར་པ། །</p>
<p>དམ་ཚིག་ཅི་བཞིན་བསོད་ནམས་དོན་དུ་བལྟ། །</p>
<p>སྣ་ཚོགས་པ་ཡི་གདོན་རྣམས་གནས་པ་ལ། །</p>
<p>གང་ཞིག་རྣམ་པ་སྣ་ཚོགས་ལས་བྱེད་པའི། །</p>
<p>དཀྱིལ་འཁོར་དེར་ནི་གནོད་བྱེད་གཞོམ་པའི་ཕྱིར། །</p>
<p>མི་ཡིས་རབ་ཏུ་བསྒྲིམས་ནས་འཇུག་པར་བྱ། །</p>
<p>གང་ཡང་རིག་པ་མཆོག་ཏུ་གསུངས་པ་དང་། །</p>
<p>ཁྲོ་བོའི་དཀྱིལ་འཁོར་དུ་ཡང་འཇུག་པར་བྱ། །</p>
<p>དེར་ནི་དམ་ཚིག་སྣ་ཚོགས་ངས་བཤད་པ། །</p>
<p>སྡིག་པ་བསལ་ཕྱིར་རྒྱུན་དུ་བལྟ་བར་བྱ། །</p>
<p>རྡོ་རྗེ་རིགས་གཙོ་ཕོ་ཉ་མོ་ཡི་ཚོགས། །</p>
<p>རིག་པ་མང་པོས་བསྟེན་པའི་ལྷ་མོ་དེ། །</p>
<p>ཟློས་པ་མཐོང་ན་བགེགས་རྣམས་ཕུང་བ་དང་། རྔམ་པ་འདོན་ཞིང་ཤིན་ཏུ་སྐྲག་པར་འགྱུར། །</p>
<p>ཇི་ལྟ་ཇི་ལྟར་དཀྱིལ་འཁོར་མཐོང་བ་དང་། དེ་ལྟ་དེ་ལྟར་རྡོ་རྗེའི་རིགས་བསྟེན་དང་། རིག་པའི་ཚོགས་ལ་བསྟེན་པའི་བསོད་ནམས་ཀྱིས། །</p>
<p>དེ་ཡི་ལུས་ལ་མ་ལུས་བྱིན་རླབས་འཇུག །མི་ཚུགས་རྡོ་རྗེའི་བདག་ཉིད་དེ་མཐོང་དང་། །</p>
<p>ས་ཕྱོགས་རྡོ་རྗེའི་མེ་འབར་དེ་ཤེས་ནས། །</p>
<p>ལྷ་ཀླུ་ལྷ་མིན་གནོད་སྦྱིན་གྲུབ་པའི་རྣམས། །</p>
<p>བཟླས་བརྗོད་བྱེད་པས་སྐྲག་ནས་འབྱེར་བར་འགྱུར། །</p>
<p>ང་ཡི་དམ་ཚིག་མཐོང་བའི་བུ་དག་གིས། །</p>
<p>འཇིག་རྟེན་འཇིག་རྟེན་འདས་པས་བཤད་པ་ཡིན། །</p>
<p>གསང་སྔགས་དེས་ནི་མ་བསྒྲིམས་བཞིན་དུ་འགྲུབ། །</p>
<p>བགེགས་རྣམས་ཐམས་ཅད་བརླག་པར་བྱེད་པར་འགྱུར། །</p>
<p>རིག་དང་དམ་ཚིག་མ་ཐོབ་སྙིང་རྗེ་མེ། །</p>
<p>དེ་བཞིན་བྱང་ཆུབ་སེམས་ནི་མ་བསྐྱེད་ཅིང་། །</p>
<p>སངས་རྒྱས་མ་དད་ལྷ་གཞན་ལ་བརྟེན་པས། །</p>
<p>ང་ཡི་གསང་སྔགས་བཟླས་ན་ཕུང་བར་འགྱུར། །</p>
<p>བསམ་པ་ཞན་ཅིང་ཉམས་ཀྱིས་མི་ལྕོགས་པས། །</p>
<p>དཀྱིལ་འཁོར་དེ་ཀུན་བལྟ་བར་མི་ནུས་ནའང་། །</p>
<p>དེ་ལས་གང་ཡང་རུང་བའི་དཀྱིལ་འཁོར་ནི། །</p>
<p>གཅིག་ཙམ་ཞིག་ཀྱང་དད་པས་མཐོང་གྱུར་ན། །</p>
<p>གནོད་སྦྱིན་ཚོགས་དང་མཚན་མོ་རྒྱུ་བ་དང་། ས་བླའི་གདོན་རྣམས་ཀུན་དང་ཀླུ་དག་དང་། ལྷ་ལ་སོགས་དག་བགེགས་དང་ལོག་འདྲེན་རྣམས། །</p>
<p>བརྟུལ་ཞུགས་གནས་པ་དེ་ལ་གླགས་མི་ལྷ། །</p>
<p>དཔེར་ན་ལོ་ཏོག་ཐམས་ཅད་ས་དག་ལ། །</p>
<p>བརྟོན་ནས་སྐྱོན་མེད་པར་ནི་སྐྱེ་བ་ལྟར། །</p>
<p>དེ་བཞིན་ཚུལ་ཁྲིམས་བརྟེན་ནས་ཆོས་དཀར་མཆོག །སྙིང་རྗེའི་ཆུས་བརླན་པས་ནི་རྣམ་པ་སྐྱེ། །</p>
<p>རྒྱལ་བ་ངས་གསུངས་སོ་སོ་ཐར་པ་ཡི། །</p>
<p>ཚུལ་ཁྲིམས་རྣམ་དག་འདུལ་བ་མ་ལུས་ལས། །</p>
<p>སྔགས་པ་ཁྱིམ་པས་རྟགས་དང་ཆོ་ག་སྤང་། །</p>
<p>ལྷག་མ་རྣམས་ནི་ཉམས་སུ་བླང་པར་བྱ། །</p>
<p>དེ་ལྟར་སྡིག་པའི་ཆོས་ལས་རྣམ་གྲོལ་ནས། །</p>
<p>བདེ་བར་གཤེགས་པས་ལེགས་པར་གསུངས་པའི་ཆོས། །</p>
<p>དག་ཅིང་གྲོལ་བ་དང་ནི་ལྡན་འགྱུར་བའོ། །</p>
<p>བཟླས་པས་སྐྱོན་མདོ་སྡེ་བཀླག་པར་བྱ། །</p>
<p>གཙང་ཞིང་དབེན་པས་ཡི་ཕྱོགས་སུ་ནི། །</p>
<p>འཇིམ་པ་འམ་ནི་བྱེ་མ་ལས་བྱས་པའི། །</p>
<p>བདེ་གཤེགས་མཆོད་རྟེན་རྟེན་འབྲེལ་སྙིང་པོ་ཅན། །</p>
<p>སྡིག་པ་སྦྱང་བའི་ཕྱིར་ནི་རྟག་ཏུ་གདབ། །</p>
<p>རིང་བསྲེལ་ཅན་གྱི་སྐུ་གཟུགས་མཆོད་རྟེན་ལ། །</p>
<p>བསྟོད་ཅིང་ཕྲེང་བ་དྲི་དང་མར་མེ་དབུལ། །</p>
<p>གདུགས་དང་རྒྱལ་མཚན་བ་དན་རོལ་མོ་དང་། །</p>
<p>མཆོག་ཏུ་དད་པ་ཡིས་ནི་མཆོག་པར་བྱ། །</p>
<p>ནམ་ཡང་འཁོར་ལོ་གཅིག་པའི་ཤིང་རྟ་ནི། །</p>
<p>རྟ་དང་ལྡན་ཡང་ལམ་དུ་མི་འགྲོ་ལྟར། །</p>
<p>དེ་བཞིན་སྒྲུབ་པ་ཡི་ནི་གྲོགས་མེད་ན། །</p>
<p>ལུས་ཅན་དངོས་གྲུབ་ཐོབ་པར་མི་འགྱུར་རོ། །</p>
<p>དེ་ནི་བློ་ལྡན་གཟུགས་བཟང་གཙང་སྦྲ་ཆེ། །</p>
<p>རིགས་ནི་བཙུན་ཞིང་ཆོས་ལ་གཞོལ་བ་དང་། སྤོབས་པ་ཆེ་ཞིང་དཔའ་ལ་དབང་པོ་དུལ། །</p>
<p>སྙན་པར་སྨྲ་ཞིང་སྦྱིན་ཕོད་སྙིང་རྗེ་ཅན། །</p>
<p>བཀྲེས་དང་སྐོམ་དང་ཉོན་མོངས་བཟོད་པ་དང་། །</p>
<p>བྲམ་ཟེ་དག་དང་ལྷ་གཞན་མཆོད་མི་བྱེད། །</p>
<p>སྒྲིན་ཞིང་གཟོ་ལ་བྱས་པ་གཟོ་བ་དང་། །</p>
<p>དཀོན་མཆོག་གསུམ་ལ་དད་པ་གྲོགས་པོ་ཡིན། །</p>
<p>དེ་ལྟའི་ཡོན་ཏན་མ་ལུས་ལྡན་པ་དག །རྩོད་པའི་དུས་ན་ཤིན་ཏུ་དཀོན་པས་ནལ། །</p>
<p>ཡོན་ཏན་ཕྱེད་དང་བཞི་ཆའམ་བརྒྱད་ཆ་ཅན། །</p>
<p>དེ་ལྟ་བུ་དག་སྔགས་པའི་གྲོགས་པོར་བསྟེན། །</p>
<p>འཕགས་པ་དབུང་བཟུང་གིས་ཞུས་པའི་ལེའུ་དང་པོའོ།། །</p>
<p>།རང་སངས་རྒྱས་དང་བདེ་གཤེགས་ཉིད་སྐྱེས་དང་། །</p>
<p>རྒྱལ་བ་སྔོན་ཆད་གང་ན་བཞུགས་བཞུགས་པའི། །</p>
<p>གནས་གང་བསོད་ནམས་ལྡན་ཞིང་ཡིད་དགའ་བ། །</p>
<p>ལྷ་དང་ལྷ་མིན་སོགས་པས་ཕྱག་འཚལ་མཆོད།།གསོ་སྦྱོང་སྡོམ་པ་དག་དང་ལྡན་པ་ཡིས། །</p>
<p>བདག་ཉིད་དག་པར་བྱ་ཕྱིར་བསྙེན་པར་བྱ། །</p>
<p>དེ་ལྟ་བུ་དག་མ་རྙེད་གཞན་ཡང་ནི། །</p>
<p>ཆུ་བོ་ཆུ་ཀླུང་འབབ་ཆུ་མོད་པ་དང་། པདྨ་ཨུཏྤ་ལས་ནི་བརྒྱན་པའི་མཚོ། །</p>
<p>སྐྱེ་བོ་རྣམས་ཀྱང་ཤིན་ཏུ་མི་རྒྱུག །དང་ཞིང་ཞིམ་པའི་ཆུ་ནི་མང་པ་དང་། མི་བཟད་གདོན་རྣམས་ཀྱང་ནི་མི་གནས་པ། །</p>
<p>མེ་ཏོག་འབྲས་བུ་གཙང་མ་ཡོད་པ་དང་། སྨན་ལྗོངས་ལྗོན་ཤིང་སྣ་ཚོགས་དཀྲིགས་པ་དང་། ས་སྟེང་གནས་མལ་ཤིན་ཏུ་གཙང་བ་དང་། །</p>
<p>གང་ན་སྟག་གཟིགས་སེང་གེ་མེད་པ་དང་། ཡིད་འོང་མཉམ་ཞིང་ཚེར་མ་མེད་པ་དག །མི་ཡི་དངོས་གྲུབ་གནས་སུ་བསྒྲགས་པ་ཡིན། །</p>
<p>གྲོག་པོ་གྲོག་མཁར་ཐལ་བ་སྐྲ་ཤད་དང་། །</p>
<p>ཉལ་ཉིལ་སོལ་པ་ཚ་སྒོའམ་རྩོག་ཅན་སྤང་། །</p>
<p>དེར་ནིས་བརྐོས་སྦྱངས་ནས་གནས་བརྩིགས་པ། །</p>
<p>དྲོ་ལ་བརྟན་ཞིང་འཇིམ་པས་ཞལ་ཞལ་བྱ། །</p>
<p>ཤར་རམ་བྱང་ངམ་ནུབ་ཏུ་སྒོ་གཏོད་ཅིང་། །</p>
<p>ལྷོ་ཕྱོགས་སུ་ནི་ནམ་ཡང་སྒོ་མི་གཏོད། །</p>
<p>དྲི་གཙང་ཁང་པ་དེ་ཡི་ཕྱོགས་གཅིག་ཏུ། །</p>
<p>རྒྱལ་པ་ལམ་མཆོག་རྣམ་པར་སྟོན་པ་ཡི། །</p>
<p>རས་ཀྱི་སྐུ་གཟུགས་ལས་ཕྱིར་བརྟན་པར་གདགས། །</p>
<p>ཡང་ན་ཤིང་གཟུགས་ལེགས་པ་མཆོད་ཕྱིར་བཞག །ཐ་ག་པས་བཏགས་འཇམ་ལ་སྙོམས་པ་དང་། ཐགས་བཟང་དེ་བཞིན་སྒྲ་ཤད་མེད་པ་དང་། ཁོ་ལག་ཆེ་ཞིང་མ་ཉམས་ཁ་ཚར་བཅས། །</p>
<p>རས་ཀྱི་གཟུགས་དེ་མི་ལ་དངོས་གྲུབ་སྟེར། །</p>
<p>གཙང་མའི་སྤོས་ཆུས་བཏབ་པ་དེ་ལ་ནི། །</p>
<p>ཚོན་རྩི་སྦྱིན་མེད་སྣོད་གསར་བླུགས་པ་ཡིས། །</p>
<p>ཁྲུས་བྱས་གཙང་ལ་གསོ་སྦྱོང་བཟུང་བའི་མི། །</p>
<p>མཁས་པས་བ་ལང་སྡུ་ཡིས་བྲི་བར་བྱ། །</p>
<p>ཕྲེང་བ་བདུག་སྤོས་མར་མེ་ལྷ་བཤོས་དང་། །</p>
<p>བྱུག་པ་དག་གིས་སྐུ་གཟུགས་ཆེར་མཆོད་དེ། །</p>
<p>ནུབ་ཕྱོགས་ཞལ་བསྟན་མི་གཡོ་བརྟན་པར་གདགས། །</p>
<p>དེ་ཡི་སྤྱན་སྔར་དགོས་གྲུབ་བརྩམ་པར་བྱ། །</p>
<p>གཙུག་ཕུད་བཞག་སྟེ་སྐྲ་ནི་བྲེགས་ནས་སུ། །</p>
<p>འབྱུང་ཁུང་ཚོན་གྱིས་གོས་ཀྱི་ཁ་དོག་བསྒྱུར། །</p>
<p>གོས་དཀར་དག་གམ་ཤིང་ལོ་འམ་གསོམ་འམ། །</p>
<p>ཟར་མའམ་ཤིང་ཤུན་རྣམས་ཀྱི་གོས་བགོའོ། །</p>
<p>ཀུ་བའམ་ལྕགས་སམ་འཇིམ་པ་ལས་བྱས་པའི། །</p>
<p>དབྱིབས་ནི་ལེགས་ཤིང་མི་རྩུབ་འཇམ་པ་དང་། མ་ཆག་ཟླུམ་ཞིང་མ་གས་རྨ་མེད་པ། །</p>
<p>ཡིད་དུ་འོང་བའི་ལྷུང་བཟེད་བཅང་བར་བྱ། །</p>
<p>ཧ་ཅང་མི་ཉེ་ཧ་ཅང་མི་རིང་ལ། །</p>
<p>བཟའ་བཏུང་མོད་ཅིང་དམངས་རིགས་མང་བ་དང་། འགྲོན་མ་མཆོད་བྱེད་ལེགས་པར་གནས་པའི་གྲོང་། །</p>
<p>བྲམ་ཟེ་ཕྱི་རོལ་སྐྱེ་བོ་མེད་པར་བསྟེན། །</p>
<p>ང་རྒྱལ་གྱིས་ནི་ནོན་པའི་བྲམ་ཟེ་རྣམས། །</p>
<p>རིགས་ཀྱིས་རློམ་ཞིང་སྙིང་རྗེར་མི་ལྡན་པ། །</p>
<p>དེ་དག་བདེ་བར་གཤེགས་པའི་མཆོད་རྟེན་ལ། །</p>
<p>མཆོད་པ་མཐོང་ནས་གེགས་ཀྱང་བྱེད་པར་འགྱུར། །</p>
<p>བྲམ་ཟེ་སངས་རྒྱས་པ་ལས་ཅི་ལྟར་དམན། །</p>
<p>སྨྲང་ལས་བྲམ་ཟེ་དག་ལ་དམངས་རིགས་རྣམས། །</p>
<p>བསྙེན་བཀུར་དང་ནི་མཆོད་པར་འབྱུང་བས་ན། །</p>
<p>དམངས་རིགས་ཀྱིས་ཀྱང་གསང་སྔགས་ཅི་ལྟར་བཟླས། །</p>
<p>ལྷ་དང་འགྲོན་མཆོད་པ་དང་ལས་དྲུག་དང་། རྒྱལ་པོ་དང་ནི་མེ་ལྷ་བསྟེན་པ་དང་། བུ་ཡི་དོན་དུ་འགྲོ་བར་བྱ་བ་དག །བྲམ་ཟེ་རྣམས་ཀྱི་ངེས་པར་འགྲུབ་པ་ཡིན། །</p>
<p>རྒྱལ་རིགས་རྗེའུ་རིགས་རྣམས་ཀྱང་རང་གི་ལས། །</p>
<p>གྲུབ་པས་འདི་ལ་ཐེ་ཙོམ་མ་བྱེད་ཅེས། །</p>
<p>བརྫུན་དུ་སྨྲ་བ་སྣ་ཚོགས་སྐྱོན་དག་གིས། །</p>
<p>བདག་དང་གཞན་གྱི་སེམས་ནི་སྲེག་པར་བྱེད། ཡན་ལག་བརྒྱད་ལམ་གནས་པས་རྟག་ཏུ་ནི། །</p>
<p>ཉི་མ་ཕྱེད་མཚམས་ཙུན་ཆད་བསླང་བར་བྱ། །</p>
<p>བྲམ་ཟེའི་དུས་ནི་ཕྱི་དྲོ་ཡི་ན་པས་ན། །</p>
<p>དེ་ཕྱིར་བྲམ་ཟེའི་ཁྱིམ་དུ་འགྲོ་མོ་བྱ། །</p>
<p>དགེ་དང་མི་དགེ་ཤེས་པ་བཟུང་ན་ནི། །</p>
<p>བྲམ་ཟེ་དམངས་རིགས་དག་ལ་བྱད་པར་མེད། །</p>
<p>འོན་ཀྱང་འགྲོ་བའི་བློས་ནི་བྲམ་ཟེ་དང་། འདི་ནི་དམངས་རིགས་ཡིན་ཞེས་བརྟགས་པར་ཟད། །</p>
<p>བདེན་པའི་ལམ་དམིགས་དགེ་བའི་རྗེས་འབྲང་ན། །</p>
<p>དམངས་རིགས་དག་ཀྱང་སྐྱེ་ཤི་མེད་པར་འགྲོ། །</p>
<p>ལོག་པའི་ལམ་ཞུགས་ཉེས་པར་སྤྱོད་ལྡན་ན། །</p>
<p>བྲམ་ཟེ་ངག་ཡིན་མི་བཟད་དམྱལ་བར་ལྟུང་། །</p>
<p>ལུས་ཅན་ཤིན་ཏུ་དྲི་མ་ལྡན་པ་དག །འདི་ན་གཞན་གྱིས་དག་པར་མི་འགྱུར་ཏེ། དེ་ནི་སྡིག་པ་རྣམ་པར་བསལ་བ་དང་། །</p>
<p>བསོད་ནམས་མ་ལུས་ཡོངས་སུ་བཟུང་བས་བདག །དཔེར་ན་རྨ་ནི་གསོ་དང་བསལ་བའི་ཕྱིར། །</p>
<p>ནད་པ་དག་ལ་སྨན་ནི་སྦྱིན་པར་ལྟར། །</p>
<p>དེ་བཞིན་འདིར་ཡང་བཀྲེས་པའི་སྡུག་བསྔལ་དག །བསལ་ཕྱིར་རྒྱལ་བས་ཁ་ཟས་བཟང་བར་གསུངས། །</p>
<p>ལ་ལ་ལམ་གྱིས་དུབ་ཅིང་འགྲོ་བའི་ཚེ། །</p>
<p>བཀྲེས་སྐོམ་གདུངས་པས་རག་གི་བུ་ཡི་ཤ། །</p>
<p>ཟ་བ་བཞིན་དུ་རྣལ་འབྱོར་སེམས་དམན་བཞིན། །</p>
<p>ཚེ་དང་རྒྱགས་ཕྱིར་བཟའ་བར་མི་བྱའོ། །</p>
<p>མང་དུ་བླུགས་ན་རྩོལ་མེད་མཐོ་བ་དང་། དེ་བཞིན་ཉུང་ངུས་སྲང་ནི་དམའ་འགྱུར་ལ། །</p>
<p>རན་པས་སྐད་ཅིག་མཉམ་པར་འགྲོ་བ་ལྟར། །</p>
<p>ལུས་ཅན་ཁ་ཟས་དེ་ལྟར་བཟའ་བར་བྱ། །</p>
<p>དཔེར་ན་ཁང་རྙིང་མི་ཞིག་བྱ་བའི་ཕྱིར། །</p>
<p>མི་ཡིས་ཀ་བ་བརྟན་པོ་བཙུགས་པ་ལྟར། །</p>
<p>དེ་བཞིན་ལུས་ཀྱི་འཁྲུལ་འཁོར་གནས་པ་དང་། ཤིང་རྟའི་མིག་བསྐུ་བཞིན་དུ་བཟས་བཟའ། །</p>
<p>འདོད་པའི་ཁམས་ནི་ཁ་ཟས་ཀྱིས་གནས་ཞེས། །</p>
<p>རྒྱལ་བས་ཆོས་གཅིག་ཏུ་ནི་བཀའ་སྩལ་བས། །</p>
<p>ལུས་ནི་ཆུ་ཤིང་བཞིན་དུ་རིག་བྱས་ཏེ། །</p>
<p>སེམས་ནི་བཟང་བཏུང་ཚོགས་ལ་ཆགས་མི་བྱ། །</p>
<p>དབང་པོ་དྲུག་པོ་ཡུལ་ལ་འཕྲོ་བ་དག །བདེ་གཤེགས་གསུངས་པའི་ཤེས་པས་བསྲུང་བར་བྱ། །</p>
<p>ལྷུང་བཟེད་དེ་དག་ལས་ནི་གཅིག་ཐོགས་ནས། །</p>
<p>གཉའ་ཤིང་གང་དུ་ལྟ་ཞིང་བསོད་སྙོམས་སྤྱད། །</p>
<p>འཛུམ་ཞིག་འགྲོ་ལ་སྨྲ་ཞིང་ཟུར་མིག་ཅན། །</p>
<p>ཡན་ལག་ཐམས་ཅད་ཡིད་འཕྲོག་བྱེད་པའི་གཟུགས། །</p>
<p>བུད་མེད་གཟུགས་ནི་མཚོན་ཆ་འཇེབས་འདྲ་པས། །</p>
<p>སྐྱེས་པའི་སེམས་ནི་མངོན་དུ་འཕྲོག་པར་བྱེད། །</p>
<p>ལྕགས་ཀྱི་ཐོག་ལྕགས་རབ་ཏུ་འབར་བ་ཡིས། །</p>
<p>མིག་ནི་རྣམ་པར་བཀབ་པ་ཅེས་སླ་ཡི། །</p>
<p>ཉིས་ན་དྲན་པ་ཉམས་བྱེད་བུད་མེད་ཀྱི། །</p>
<p>དཀྱུས་རིང་མིག་ཅན་བཞིན་ནི་མ་མཐོང་སླ། །</p>
<p>གང་དུ་དགའ་བར་འགྲོ་ཞིང་འཛིན་མེད་ལ། །</p>
<p>སེམས་ཀྱིས་སེམས་ནི་རྣམ་པར་འདུལ་བཞིན་དུ། །</p>
<p>རབ་དག་འབྲིང་ལ་སོགས་པ་སྦངས་ནས་སུ། །</p>
<p>མི་སྨྲ་བར་ནི་གཞན་གྱི་ཁྱིམ་དུ་འགྲོ། །</p>
<p>གང་ན་བ་བཞོན་བེའུ་ཕྲུག་ཆུང་བ་དང་། །</p>
<p>གང་ན་སྐྱེས་བུ་ཆག་ནི་འཐུང་བ་དང་། །</p>
<p>གང་ན་བུ་མོ་གཞོན་བསྟེན་རྩེ་བ་དང་། །</p>
<p>དེ་བཞིན་གང་ན་གཞོན་ནུ་རྩེ་བ་དང་། །</p>
<p>གང་ན་ཁྱི་ཟ་དགའ་སྟོན་བྱེད་པ་དང་། །</p>
<p>གང་ན་སྐྱེ་བོ་མང་པོ་འདུས་པ་དང་། དེ་བཞིན་གང་ན་རོལ་མོ་བྱེད་པ་རྣམས། །</p>
<p>དེར་ནི་སྐྱེས་བུ་ནམ་ཡང་འགྲོ་མི་བྱ། །</p>
<p>བསོད་སྙོམས་ཅི་སྙེད་ཁྱེར་ཏེ་འོངས་ནས་ཀྱང་། །</p>
<p>དང་པོར་ཅི་ལྟར་བདེ་བར་བགོ་བར་བྱ། །</p>
<p>རྐང་བཀྲུས་གློ་བུར་པ་ལ་བྱིན་ནས་སུ། ལུས་བསྲུང་ཕྱིར་ནི་ཁ་ཟས་བཟའ་བར་བྱ། །</p>
<p>དུས་སུ་ཟོས་ནས་དུས་གསུམ་ཁྲུས་བྱས་ཏེ། །</p>
<p>ཕྲེང་བ་མར་མེ་བདུག་པ་བསྟོད་དང་དྲི། །</p>
<p>ཤ་ཆང་མེད་པའི་ལྷ་བཤོས་ཕུན་ལ་ནས་སུ། །</p>
<p>ཀུ་སའི་ཁྲེས་ལ་འདུག་ནས་བཟླས་བརྗོད་བྱ། །</p>
<p>བདུག་པ་བྱུག་སྤོས་ལ་སོགས་མ་རྙེད་ན། །</p>
<p>དྲི་ཞིམ་མེ་ཏོག་སྣ་ཚོགས་དབུལ་བར་བྱ། །</p>
<p>སྤྲ་བ་ཨརྐ་བིལ་བ་བྲི་ཧ་ཏི། །</p>
<p>ཀུ་ཤ་དྲི་ངན་ཡིད་དུ་མི་འོང་སྦང་། །</p>
<p>འགྲེང་ངམ་འདུག་གམ་མ་ལོག་ཉལ་བ་དང་། འགྲོ་འཕྲེས་ཟ་ཀློག་བཟླས་བརྗོད་བྱེད་པ་ན། །</p>
<p>རྗེས་སུ་དྲན་དྲུག་སོ་སོའི་ཡོན་ཏན་དག །རིག་པར་བཅས་ཏེ་རྗེས་སུ་དྲན་པར་བྱ། །</p>
<p>འཕགས་པ་དབུང་བཟང་གིས་ཞུས་པའི་ལེའུ་གཉིས་པའོ།། །</p>
<p>།འདོད་ཆགས་ལ་སོགས་ཉོན་མོངས་ཚོགས་ལྡན་པའི། །</p>
<p>སེམས་ནི་འཁོར་བ་ཡིན་པར་ཀུན་དུ་བརྗོད། །</p>
<p>ཉོན་མོངས་རྣམ་གྲོལ་ཤེལ་དར་ཟླ་འདྲ་པའི། །</p>
<p>སྲིད་པའི་རྒྱ་མཚོའི་མཐར་ནི་ཡོངས་སུ་བསྒྲགས། །</p>
<p>དཔེར་ན་དྲི་མེད་ཆུ་ནི་རྡུལ་ཚོགས་ཀྱིས། །</p>
<p>སྐད་ཅིག་དུ་ཡང་རྙོག་པར་བྱེད་པར་ལྟར། །</p>
<p>དེ་བཞིན་རྣམ་དག་དྲི་མ་མེད་པའི་སེམས། །</p>
<p>འདོད་ཆགས་ལ་སོགས་སྐྱོན་གྱིས་རྙོགས་པར་འགྱུར། །</p>
<p>པུ་ཏྲ་ཛི་དང་དུང་ཤེལ་རུ་རག་ཤ། །</p>
<p>ལུག་ཏང་པདྨའི་སྙིང་པོ་ཞ་ཉེ་ཟངས། །</p>
<p>ཁར་བའི་བགྲང་ཕྲེང་བརྒྱ་ནི་རྩ་བརྒྱད་པ། །</p>
<p>དེ་དག་ལས་ནི་བགྲང་ཕྲེང་གཅིག་བླངས་ཏེ། །</p>
<p>དེ་ནི་ལག་པ་གཡས་པས་བཟུང་བའམ། །</p>
<p>ལག་པ་གཡོན་པས་བསྒྲིམས་ཏེ་མི་འཁྲུལ་བཟུང་། །</p>
<p>ཚར་རེ་ཕྱིན་ཅིག་ནོར་བུ་རེ་རེ་ནས། །</p>
<p>སྔགས་པ་ཡིས་ནི་རིམ་བཞིན་དྲང་བར་བྱ། །</p>
<p>འདུག་ནས་དབང་བོ་ཡང་དག་བསྡམ་པ་དང་། །</p>
<p>ལུས་ཀྱང་དྲང་ཞིང་བརྟན་པར་བཞག་ནས་སུ། །</p>
<p>ཕྱིས་ནི་མ་མཆུ་ཤིན་ཏུ་མཛེས་པར་ཡང་། །</p>
<p>བསྒུལ་ཞིང་གསང་སྔགས་ཅི་དགར་བཟླས་བརྗོད་བྱ། །</p>
<p>སེམས་ནི་གློག་དང་སྤྲིན་དང་རླུང་དང་མཚུངས། །</p>
<p>རྒྱ་མཚོ་ཆེན་པོ་ཡི་ནི་རླབས་དང་འདྲ། །</p>
<p>སྒྱུ་ཅན་འདོད་དགུར་ཡུལ་ལ་མངོན་དགའ་བ། །</p>
<p>གཡོ་ཞིང་འཕྱན་པ་ངེས་པར་འདུལ་བར་བྱ། །</p>
<p>གང་ཆེ་ཟློས་པའི་སེམས་ནི་ཞི་བ་ལ། །</p>
<p>བསྟེན་པས་གཉིད་ཀྱིས་དྲན་པ་རྨོངས་གྱུར་ན། །</p>
<p>ལངས་ནས་བཅག་ཅིང་ཕྱོགས་སུ་བལྟ་བ་དང་། །</p>
<p>ཆུ་ཡིས་གདོང་ཡང་ཡོངས་སུ་བཀྲུ་བར་བྱ། །</p>
<p>ལས་ཀྱི་དབང་གྱུར་བདག་པོ་མེད་པ་དང་། །</p>
<p>མགོན་མེད་སྐྱབས་མེད་ཚེ་རབས་གཅིག་ནས་གཅིག །ལུས་ཀྱི་ཁ་བརྒྱུད་རྗེས་སུ་རབ་འགྲོ་བ། །</p>
<p>དེ་ཡི་རྗེས་སུ་དགེ་དང་མི་དགེ་འབྲང་། །</p>
<p>ཚོལ་དང་མཛའ་བཤེས་དང་ནི་རྣམ་པར་བྲལ། །</p>
<p>མི་སྡུག་པ་དང་ཕྲད་ཅིང་འདོད་པས་གདུངས། །</p>
<p>ངན་པ་སྐྱེ་རྒ་ན་འཆིའི་སྡུག་བསྔལ་ཅན། །</p>
<p>ཡུལ་རྣམས་ཀུན་དུ་སོང་ནའང་མེད་པ་མིན། །</p>
<p>ཤ་སྦྲང་ཚ་གྲང་བཀྲེས་དང་ངལ་ལ་སོགས། །</p>
<p>གང་དུ་སོང་ཡང་སྡུག་བསྔལ་ཉིད་ཡིན་པས། །</p>
<p>ཡུལ་ལ་མངོན་དགའི་སེམས་ནི་འབྱུང་བ་ན། །</p>
<p>རྣམ་རྟོག་དེ་དག་རྣམས་ཀྱིས་བཟློག་པར་བྱ། །</p>
<p>འདོད་ཆགས་ཤས་ཆེ་མི་གཙང་ཤ་ཚིལ་དང་། །</p>
<p>པགས་པ་ཀེང་རུས་ལྟ་བས་རྣམ་པར་བཟློག །བྱམས་དང་སྙིང་རྗེའི་ཆུས་གདབ་ཞེ་སྡང་ལ། །</p>
<p>གཏི་མུག་ལ་ནི་རྟེན་འབྲེལ་ལན་གྱིས་སོ། །</p>
<p>རེ་ཞིག་ན་ནི་དགྲ་ཡང་མདའ་བོར་འགྱུར། །</p>
<p>མཛའ་བོ་དག་ཀྱང་དགྲར་ནི་འགྱུར་བ་ཉིད། །</p>
<p>དེ་བཞིན་ཁ་ཅིག་ཀྱང་ནི་བར་མར་འགྱུར། །</p>
<p>བར་མ་དེ་ཉིད་ཀྱང་ནི་དགྲ་བོར་འགྱུར། །</p>
<p>དེ་ལྟར་མཛའ་བཤེས་འགྱུར་བར་རིག་བྱ་སྟེ། །</p>
<p>བློ་གྲོས་ལྡན་པས་ནམ་ཡང་ཆགས་མི་བྱ། །</p>
<p>གཉེན་ལ་དགའ་བའི་སེམས་ཀྱི་རྟོག་པ་དག །བཟློག་ནས་དགེ་ལ་ཅི་བདེར་གཞག་པར་བྱ། །</p>
<p>དང་པོ་བཟླས་ནས་བཟླས་བརྗོད་ཟིན་བར་དུ། །</p>
<p>བྲམ་ཟེ་རྒྱལ་རིགས་རྗེའུ་རིགས་ཞིང་བ་དང་། བུད་མེད་མ་ནིང་ཁྱེའུ་བུ་མོ་དང་། སྔགས་འཆང་ནམ་ཡང་སྨྲ་བར་མི་བྱའོ། །</p>
<p>ཅི་སྟེ་དགོས་པ་ཡོད་ན་སྔགས་གཡོག་དང་། །</p>
<p>བཟླས་བརྗོད་ཟིན་ནས་ཅུང་ཟད་སྨྲ་བར་བྱ། །</p>
<p>སྨྲས་ནས་ལུད་པ་བཤང་གཅི་བོར་ནས་ཀྱང་། །</p>
<p>ཆུ་ཡི་ནང་དུ་ཞུགས་ནས་ཁྲུས་ཀྱང་བྱ། །</p>
<p>མེ་ཏོག་དྲི་སྣོད་མར་མེ་ཕུལ་བ་དང་། ཚུལ་ཁྲིམས་བརྩོན་འགྲུས་དཀའ་ཐུབ་བྱས་པ་ཡི། །</p>
<p>དགེ་བདེ་ཀུན་བླ་ན་མེད་པ་ཡི། །</p>
<p>སངས་རྒྱས་བྱང་ཆུབ་བླ་མེད་མཆོག་ཏུ་བསྔོ། །</p>
<p>དཔེར་ན་ཆུ་ཀླུང་རྒྱ་མཚོར་ཕྱིན་པ་ན། །</p>
<p>ལན་ཚྭའི་རོར་ནི་གཅིག་ཏུ་གྱུར་པ་བཞིན། །</p>
<p>དེ་ལྟར་བླ་མེད་བྱང་ཆུབ་བསྡོས་པ་ཡིས། །</p>
<p>བསོད་ནམས་རྒྱལ་བའི་རོར་ནི་གཅིག་ཏུ་འགྱུར། །</p>
<p>དཔེར་ན་སྐྱེས་བུ་ལ་ལ་འབྲས་བུའི་ཕྱིར། །</p>
<p>སཱ་ལུ་བསྐྱེད་ཀྱིས་སོག་མའི་ཕྱིར་མིན་ཡང་། །</p>
<p>སཱ་ལུ་རྙེད་ནས་བསྒྲིམ་པ་མེད་པར་ནི། །</p>
<p>སོག་མའི་ཕུང་པོ་ཞར་ལ་འབྱུང་བ་བཞིན། །</p>
<p>དེ་བཞིན་བྱང་ཆུབ་འབྲས་བུ་འདོད་པའི་ཕྱིར། །</p>
<p>བསོད་ནམས་བསྒྲུབ་ཀྱི་ལོངས་སྤྱོད་ཕྱིར་མིན་ཡང་། །</p>
<p>སོགས་མའི་ཕུང་པོ་དག་དང་མཚུངས་པར་ནི། །</p>
<p>མ་བསྒྲིམས་བཞིན་དུ་མི་ཡི་ལོངས་སྤྱོད་འགྲུབ། །</p>
<p>ཚེ་རིང་བ་འདི་ལེགས་པར་འཐོབ་པ་དང་། ཆོས་བཞིན་སྒྲུབ་པའི་ཡུལ་དག་རྙེད་པའམ། །</p>
<p>སྐྱོ་བ་མེད་པར་འགྱུར་ཞིང་འགྲོ་བ་ཡི། །</p>
<p>བསམ་པ་རྣམས་ནི་རྟག་ཏུ་རྫོགས་པར་བྱ། །</p>
<p>གྲགས་དང་མ་གྲགས་རྙེད་དང་མ་རྙེད་དང་། བདེ་དང་སྡུག་བསྔལ་དེ་བཞིན་བསྟོད་སྨད་དག །སེམས་ཀྱིས་འཇིག་རྟེན་ཆོས་རྣམས་རབ་བཅོམ་སྟེ། །</p>
<p>སྡིག་པའི་གནས་སུ་གྱུར་པ་སྤང་བར་བྱ། །</p>
<p>དཔེར་ན་རྒྱ་མཚོ་སྐད་ཅིག་ཙམ་པ་ཡང་ནི། །</p>
<p>མི་ཡི་རོ་དག་ལྷན་ཅིག་མི་གནས་ལྟར། །</p>
<p>དེ་བཞིན་རྣམ་རྟོག་སེམས་ཀྱིས་སྡིག་བྱས་པ། །</p>
<p>སྔགས་པས་སྐད་ཅིག་ཙམ་ཡང་གནས་མི་བྱ། །</p>
<p>དཔེར་ན་རླུང་མེད་ཁང་བའི་ནང་དུ་ནི། །</p>
<p>མར་མེ་བཙུགས་པ་མི་གཡོ་འབར་བ་ལྟར། །</p>
<p>རྩེ་གཅིག་སེམས་ཀྱིས་ཟློས་ལ་མངོན་དགའ་བའི། ལུས་ལ་ཆོས་ཀྱང་དེ་བཞིན་འབར་བར་འགྱུར། །</p>
<p>སྟངས་དང་མཆོད་པ་དང་ནི་གར་བྱེད་དང་། གླུ་ལེན་རྔ་རྡུང་སྐྱེ་བོས་དཔྱས་འགྱུར་དང་། ལྷག་པའི་ང་རྒྱལ་འདྲིད་དང་འདོད་ཚོན་དང་། རྒྱན་པོ་དག་ནི་འདུས་ལ་ལྟ་འདོད་དང་། དུས་མིན་གཉིད་དང་མི་འགྲུབ་སྨྲ་བ་དང་། བསྟན་བཅོས་ངན་དང་སྙན་ངག་ཀློག་འདོན་དང་། ཆགས་དང་འཚིག་དག་དྲེགས་དང་རྒྱགས་པ་དང་། ཞེ་ལ་འཛིན་དག་ལེ་ལོ་གཡོ་སྒྱུ་སྤང་། །</p>
<p>ཤ་ཆང་ཀེའུ་དང་བཙོང་དང་སྒོག་རྡོག་དང་། །</p>
<p>འབྲུ་མར་ཏིལ་དང་ལ་ཕུག་སུ་ར་ན། །</p>
<p>འབྱུང་པོའི་ཟས་དང་ལྷ་བཤོས་གཏོར་མ་དང་། གུ་ལང་མཆོད་བྱས་གཏོར་མ་མི་བཟའོ། །</p>
<p>ངས་ནི་སྔགས་པ་ཁ་ཟས་དཀར་གསུམ་དང་། རྩ་བ་སྡོང་བུ་འབྲས་བུ་ཚོད་མ་དང་། ཞོ་དང་ནས་དང་འོ་མ་མར་དག་དང་། འབྲུ་མར་ཚིགས་མ་དར་བ་འོལ་ཀོན་དང་། ཐུག་པ་རྣམས་ནི་བཟའ་བཏུང་ཡིན་པར་གསུངས། །</p>
<p>ཤ་ཟ་སྲིན་པོ་དག་དང་གནོན་པོ་དང་། རོ་ལངས་དག་ནི་འཇིགས་བསྒྲུབ་པ་དང་། ལྟ་མིན་བུ་མོའི་འཁྲུལ་འཁོར་འཇོམས་པའི་ཚེ། །</p>
<p>འབྲུ་མར་ཚིགས་མའི་བཟའ་བ་མཆོག་ཏུ་བསྔགས། །</p>
<p>དེ་ལྟར་བཟླས་བརྗོད་བྱེད་པའི་སྒྲུབ་པ་པོས། །</p>
<p>ཉིན་གཅིག་བཞིན་དུ་བྱས་ནས་བཟླས་པ་ནི། །</p>
<p>ཕལ་ནས་ཆོ་ག་བཞིན་དུ་གཤེགས་སུ་གསོལ། །</p>
<p>ནུབ་མོ་ཀུ་ཤ་བཏིང་ནས་ཉལ་བར་བྱ། །</p>
<p>བྱམས་པ་སྙིང་རྗེ་དགའ་དང་བཏང་སྙོམས་ལྡན་པ་དང་། བདེ་གཤེགས་ཆོས་དང་དགེ་འདུན་བཅས་པ་དྲན་བྱས་ཏེ། ཤཱ་རིའི་བུ་དང་ང་ལ་ཐལ་སྦྱར་བཏུང་ནས་ཉལ། །</p>
<p>དེ་ལྟར་སྔགས་པ་སྡིག་པ་མཐའ་དག་ཟད་པར་བྱ། །</p>
<p>འཕགས་པ་དབུང་བཟང་གིས་ཞུས་པའི་ལེའུ་གསུམ་པའོ།། །</p>
<p>།སྒྲུབ་པ་པོ་ཡིས་ངེས་པར་བཅང་བ་ཡི། །</p>
<p>རྡོ་རྗེ་དེ་དག་གང་ཡིན་བཤད་པར་བྱ། །</p>
<p>སོར་བཅུ་བཅུ་གཉིས་བཅུ་དྲུག་བཅྭ་བརྒྱད་དང་། མཆོག་གི་ཚད་ནི་སོར་ཡང་ཉི་ཤུ་པའོ། །</p>
<p>གསེར་གྱི་རྡོ་རྗེ་རིག་འཛིན་ཉིད་དང་ནི། །</p>
<p>ས་རྣམས་ཐོབ་པར་བྱ་ཕྱིར་རབ་ཏུ་ཤིས། །</p>
<p>རྒྱལ་པོའི་དོན་དུ་དངུལ་གྱི་མཆོག་ཡིན་ཏེ། །</p>
<p>ཟངས་ཀྱི་རིན་ཆེན་འབྱུང་བའི་ཀླུ་བསྒྲུབས་ལ། །</p>
<p>ལྷ་མིན་དབང་པོའི་འཁྲུལ་འཁོར་གཞིག་པ་དང་། ཕུག་ཏུ་འགྲོ་ལ་རྡོ་ཡི་རྡོ་རྗེའི། །</p>
<p>དོན་ཀུན་བསྒྲུབ་པ་ལ་ནི་ལྕགས་གསུམ་གྱི། །</p>
<p>གསང་བའི་སྡེ་གཞོམ་པ་ལ་ལྕགས་ཀྱིའོ། །</p>
<p>གདོན་གཞན་ལ་ནི་སེང་ལྡེང་དཔལ་དང་ཙེ། །</p>
<p>ནད་མེད་ནོར་རྫས་ལ་ནི་བིལ་བའོ། །</p>
<p>གནོད་སྦྱིན་མོ་བསྒྲུབ་པ་ལམ་དུའི་ཤིང་། །</p>
<p>ཆོས་ཀྱི་དོན་དུ་ཤྭད་ལས་བྱས་ཤིས། །</p>
<p>གསལ་ཤིང་རྩེ་མོའི་དགྲ་རྣམས་གཞིག་པ་ལ། །</p>
<p>མི་རྣམས་བསད་པ་ལ་ནི་མི་རུས་ཀྱི། །</p>
<p>ཤེལ་ལས་བྱས་པ་མིག་འཕྲུལ་ཆེན་པོ་ལ། །</p>
<p>དབྱེ་ཕྱིར་ན་མི་པ་ལས་བྱས་རབ་ཏུ་ཤིས། །</p>
<p>གསང་ཅིང་བསྐམ་པ་ལ་ནི་བ་རུའི་ཤིང་། །</p>
<p>ཤ་ཟ་བསྒྲུབ་པ་ལ་ཡང་རབ་ཏུ་ཤིས། །</p>
<p>ལྷ་དང་གནོད་སྦྱིན་དྲི་ཟ་བསྒྲུབ་པ་ལ། །</p>
<p>སྒྲོན་ཤིང་ལས་ནི་བྱས་པའི་རྡོ་རྗེའོ། །</p>
<p>ཅི་སྟེ་ཀླུ་ནི་དབང་དུ་བྱེད་འདོད་ན། །</p>
<p>དེ་ཚེ་ཀླུ་ཤིང་རྩ་བ་ལས་བྱས་པའོ། །</p>
<p>གཟུགས་བསྒྱུར་བ་ལས་ལས་བྱས་པ་སྟེ། །</p>
<p>རོ་ལངས་བསྒྲུབ་པ་ལ་ནི་ཀ་ཏ་མ་པའོ། །</p>
<p>བུན་ད་ཀ་དག་ར་ཛ་ཨརྐ་དང་། །</p>
<p>ཨ་ཤྭད་ཤིང་གི་རྡོ་རྗེ་ནོར་གྱི་ཕྱིར། །</p>
<p>གླ་བ་ཨ་མྲ་ཤྲི་བར་རྣབ་ཡི། ཨོཾ་རྫུ་ལ་སོགས་བ་ལས་བྱས་བདག །མི་རྣམས་གཡུལ་ལས་རྒྱལ་བར་བྱ་ཕྱིར་རོ། །</p>
<p>ཡིད་དུ་འོང་བའི་འདོད་པ་ཐོབ་བྱའི་ཕྱིར། །</p>
<p>ཙནྡན་དཀར་པོ་དང་ནི་དམར་པོ་སྟེ། །</p>
<p>དབྱིབས་ལེགས་འཛམ་ཞིང་མཉམས་རྨ་མེད་པའི། །</p>
<p>རྡོ་རྗེ་རྩེ་ལྔས་བ་བཅང་བར་བྱ། །</p>
<p>དང་པོ་ཟློས་ཚེ་དེ་ནི་ཐོགས་ནས་སུ། །</p>
<p>བཟླས་བརྗོད་ཟིན་ནས་མྱུར་བ་ཁོ་ནར་ཡང་། །</p>
<p>དད་པའི་སེམས་ཀྱིས་ཕྱག་བྱས་དྲི་སོགས་ཀྱིས། །</p>
<p>མཆོད་ནས་རྡོ་རྗེ་རྒྱལ་བ་རི་ཞབས་དྲུང་བཞག །ང་ཡི་རིགས་ཀྱི་གསང་སྔགས་སྒྲུབ་པ་པོས། །</p>
<p>རྡོ་རྗེ་མེད་ན་འགྲུབ་པར་མི་འགྱུར་རོ། །</p>
<p>དེ་ལས་གཅིག་ཀྱང་རྙེད་པར་མ་གྱུར་ན། །</p>
<p>ཁུ་ཚུར་བཅངས་ནས་རྩེ་གཅིག་སེམས་ཀྱིས་བཟླས། །</p>
<p>ལྡོང་རོས་གིའུ་ཝང་རལ་གྲི་ཨཉྫ་ན། །</p>
<p>སྤང་མ་བ་བླ་ཞགས་པ་ལི་ཁྲི་བཙག །མར་དང་ཤུ་དག་འཁོར་ལོ་རྡོ་རྗེ་མདུང་། །</p>
<p>པགས་པ་གོ་ཆ་མདུང་ནི་རྩེ་གསུམ་པ། །</p>
<p>རྫས་ནི་བཅུ་བདུན་བསྒྲུབས་པ་དེ་རྣམས་ཀྱིས། །</p>
<p>གྲུབ་པ་རྣམ་པར་གསུམ་རྣམས་ཐོབ་པར་བྱེད། །</p>
<p>རང་སྔགས་ཆོ་ག་ལྷག་པར་བཤད་པ་གང་། དེར་ཡང་གྲུབ་པ་རྣམས་པ་གསུམ་དུ་མཐོང་། །</p>
<p>བགེགས་དང་ལོག་འདྲེན་གྲུབ་པར་མི་དགའ་བ། །</p>
<p>རིག་པའི་ཚོགས་རྣམས་ཀྱི་ནི་མདུན་ནས་རྒྱུ། །</p>
<p>རིགས་འཛིན་བརྩེན་པའི་བདག་ཉིད་ཅན་དག་ལ། །</p>
<p>རྣམ་པ་སྣ་ཚོགས་གླགས་སྐབས་ཚོལ་ཞིང་རྒྱུ། །</p>
<p>བགེགས་ཀྱི་རིགས་ནི་རྣམ་པ་བཞི་ཡོད་དེ། །</p>
<p>ས་སྟེང་འདི་ན་འཁོད་པའི་བགེགས་རྣམས་ནི། །</p>
<p>རྣམ་པར་འཇིག་དང་ཝ་དང་ནེའུ་ལེ་དང་། དེ་བཞིན་སོ་གཅིག་པ་དང་རིགས་རྣམས་བཞི། །</p>
<p>དེ་དང་དེ་ལས་འཕྲོས་པ་མཐའ་ཡས་སོ། །</p>
<p>ས་སྟེང་འཇིག་རྟེན་སྐྱོང་བཞི་གང་ཡིན་པ། །</p>
<p>དེ་དག་གཡོག་འཁོར་མྱ་ངན་མེད་པ་ཡིན། །</p>
<p>དེ་ཡི་གཡོག་འཁོར་བྱེ་བ་ཕྲག་བདུན་རྣམས། །</p>
<p>དེ་དག་གསང་སྔགས་སྒྲུབ་ལ་བགེགས་བྱེད་དོ། །</p>
<p>ཝ་ཡི་རིགས་ནི་བྱེ་བ་བཅྭ་བརྒྱད་དག། །</p>
<p>དབང་ཕྱུག་ཆེན་པོའི་འཁོར་ཏེ་དེ་རྣམས་ཀྱི། །</p>
<p>སྡེ་དཔོན་གླང་ཆེན་གདོང་སྟེ་སྟོབས་པོ་ཆེ། །</p>
<p>ས་སྟེང་མཐའ་དག་ཀུན་དུ་བགེགས་ཀྱང་བྱེད། །</p>
<p>སོ་གཅིག་རིགས་ཀྱི་སྡེ་དཔོན་གཙུག་འཕྱང་སྟེ། །</p>
<p>བྱེ་བ་དྲུག་ཅུའི་བགེགས་ལ་དབང་སྒྱུར་ཞིང་། །</p>
<p>ཚངས་དབང་ཁྱབ་འཇུག་ཉི་མ་ཟླ་བ་རླུང་། །</p>
<p>དེ་རྣམས་ཀྱིས་བཤད་སྔགས་ལ་བགེགས་བྱེད་དོ། །</p>
<p>ནེའུ་ལེའི་རིགས་གང་ཡིན་པ་རྒྱ་ཆེ་སྟེ། །</p>
<p>ཁྲི་ཕྲག་བྱེ་བ་ཐེར་འབུམ་ཕྲག་སྟོང་དང་། །</p>
<p>དེ་དག་རྣམས་ནི་སྡེ་དཔོན་གཙུག་ནས་ཕྱུང་། །</p>
<p>ང་ཡི་རིགས་དང་སྔགས་ལ་བགེགས་བྱེད་དོ། །</p>
<p>དགའ་བྱེད་པདྨ་འདྲ་བར་དཀྱུས་རིང་མིག །ལྔས་རྩེན་སྔགས་རྒྱུད་ལ་ནི་བགེགས་ཀྱང་བྱེད། །</p>
<p>ནོར་སྤྱོད་བུ་ནི་གང་ཡིན་གང་པོ་ཕ། །</p>
<p>རང་གི་གསང་སྔགས་རྒྱུད་ལ་བགེགས་ཀྱང་བྱེད། །</p>
<p>སྒྲུབ་པ་པོ་ནི་འབྱོར་པར་མི་དགའ་བ། །</p>
<p>བརྩེ་མེད་རང་རང་རིགས་ལ་བགེགས་ཀྱང་བྱེད། །</p>
<p>རང་གི་གསང་སྔགས་གཟུགས་སུ་རྣམ་སྤྲུལ་ནས། །</p>
<p>ཕྲེང་བ་དང་ནི་གཏོར་མ་མངོན་དུ་ལེན། །</p>
<p>ལྷ་ཡིས་ལོག་འདྲེན་ཀྱིས་བྱས་ཏེ་མཐོང་ནས། །</p>
<p>ཁྲོས་ཤིང་འཁྲུགས་ནས་ཕྱིར་ཡང་ཕྱོགས་པར་འགྱུར། །</p>
<p>སྔོན་ཆད་སེམས་ནི་འཇུངས་དང་རྨོངས་པ་ཡིས། །</p>
<p>ལྷ་ཡིས་ལོག་འདྲེན་འགེགས་ཀྱི་ལུགས་འདི་གཏོང་། །</p>
<p>ལུགས་འདི་ལྷ་དང་ཀླུ་དང་གྲུབ་པ་དང་། །</p>
<p>སུམ་ཅུ་རྩ་གསུམ་ལྷས་ཀྱང་བཟློག་མི་ནུས། །</p>
<p>བགེགས་ཀྱིས་འཇིགས་སུ་རུང་བ་བྱས་པ་དག །སྔར་བཤད་པས་ནི་དེ་དག་བཟློག་པར་བྱེད། །</p>
<p>བཟླས་བརྗོད་ཟིན་ནས་ལེགས་པར་བསྲུང་བ་དང་། དཀྱིལ་འཁོར་མང་བྱས་བསྒྲུབ་ལ་འཇུག་པར་བྱ། །</p>
<p>གཞན་དུ་མཆོད་པའི་ཆོ་ག་མེད་པ་དང་། བཟླས་བརྗོད་སྦྱིན་སྲེག་ཆོ་ག་བྲལ་བའམ། །</p>
<p>གང་ཞིག་རྟག་ཏུ་སེམས་ནི་འདི་ལྟར་སེམས། །</p>
<p>རིག་པ་གང་ཞིག་བདག་གིས་བཟླས་པར་བྱས། །</p>
<p>ཡུལ་དང་རྒྱལ་སོགས་གཏམ་ལ་ཆགས་པ་དེའི། །</p>
<p>ལུས་ལ་ཐོགས་པ་མེད་པར་རབ་ཏུ་འཇུག །འདི་ལྟར་ཕན་ཚུན་དུ་ནི་འགྲོ་བ་ན། །</p>
<p>རིགས་པ་འདོན་པའི་སེམས་ནི་གཡེང་བར་བྱེད། །</p>
<p>དཔེར་ན་ཆུ་ནང་གྲིབ་མ་སྣང་བ་ལྟར། །</p>
<p>དེ་བཞིན་མི་ཡི་ལུས་ལ་འཇུག་པར་འགྱུར། །</p>
<p>འཁྲུ་ཚེ་གཞན་ལ་ཟློས་པ་ན་ཡང་གཞན། །</p>
<p>ཉལ་ན་གཞན་ཡིན་མེ་ཏོག་བདུག་པ་དང་། མར་མེ་འབུལ་བའི་ཚེ་ན་གཞན་ཡིན་ལ། །</p>
<p>སྦྱིན་སྲེག་བྱེད་ཕན་ཡང་བགེགས་གཞན་འཇུག །དཔེར་ན་ཉི་ཟེར་མེ་ཤེལ་བབ་པ་ཡི། །</p>
<p>རྐྱེན་གྱིས་མ་བསྒྲིབས་མེ་ནི་འབྱུང་བ་ལྟར། །</p>
<p>དེ་བཞིན་བགེགས་ཀྱང་ལུས་ལ་ཟུགས་གྱུར་ན། །</p>
<p>འདོད་ཆགས་མེ་ཆེན་ཀུན་དུ་སྐྱེད་པར་བྱེད། །</p>
<p>གཡོ་ཞིང་འགུལ་བ་ཞེས་ནི་བྱ་བའི་བགེགས། །</p>
<p>ཆུ་ནང་སྐྱེས་བུ་འཁྲུ་བའི་ཚེ་ནའང་འཛིན། །</p>
<p>བཀྲེས་ཤིང་ལུས་ལ་སྙོམ་ཞིང་གཉིད་ཀྱང་ཚེ། །</p>
<p>དེ་བཞིན་ལུས་ལྕི་མཆོག་ཏུ་ཁྲོ་བར་འགྱུར། །</p>
<p>དེ་བཞིན་དྲི་ཟ་ཞེས་ནི་བྱ་བའི་བགེགས། །</p>
<p>དེ་ནི་དྲི་འབུལ་བ་ན་ལུས་ལ་འཇུག །ཡུལ་དང་རྒྱལ་པོ་གཉེན་དང་ནོར་ལ་སེམས། །</p>
<p>སྙོམ་ཞིང་བུད་མེད་ལ་ནི་ཆགས་པར་འགྱུར། ནག་པོ་གཟུགས་ཅན་ས་ནི་བརྟོལ་ནས་སུ། །</p>
<p>བདུག་པ་རབ་ཏུ་འབུལ་བའི་ཚེ་ན་འཇུག། །</p>
<p>འཇུངས་དང་གཡོ་སྒྱུ་བྱེད་ཅིང་མི་སྲུན་ལ། །</p>
<p>འདོད་ཆེན་ཆེ་ལ་རབ་ཏུ་ཁུ་ཆུ་འཛག །མར་མེ་གཙུག་ཕུད་གཅིག་པ་བགེགས་བྱེད་དེ། །</p>
<p>སྙིང་ག་ཚ་ཞིང་གཟེར་ཐབས་སེམས་ཉམས་བྱེད། །</p>
<p>འགྲེང་བའི་ཚེ་ན་གཙུག་འཕྱང་འཇུག་འགྱུར་ཏེ། །</p>
<p>རིམས་དག་འཁྲུ་སྐྱུག་དྲག་པོས་འདེབས་པར་བྱེད། །</p>
<p>མེ་ཏོག་འབུལ་ཚེ་མེ་ཏོག་ཆེར་བཀོད་པ། །</p>
<p>རང་གི་གནས་སྐབས་རྙེད་ནས་ལུས་ལ་འཇུག །རིམས་དག་ཆམ་པ་ལུས་ཚིགས་ན་བ་དང་། གྲོགས་པོ་དག་དང་རྣམ་པར་བྲལ་པར་བྱེད། །</p>
<p>བགེགས་ཀྱིས་བརླམས་པ་ཕྱོགས་ན་ལས་མིན་ལམ་དུ་མཐོང་། །</p>
<p>སྤྱོད་པ་སྣ་ཚོགས་བྱེད་ཅིང་འདོད་ཆགས་རྣམས་ཀྱིས་གདུངས། །</p>
<p>བློ་བུར་སྨྲ་ཞིང་ཀློག་ལ་དོན་མེད་ཀུན་དུ་འཕྱན། །</p>
<p>དོན་དུ་སྒྲུབ་པ་རྣམས་ལ་སེམས་ཀྱང་ཡིད་གཉིས་བྱེད། །</p>
<p>སེམས་ནི་ལོག་པར་ལྟ་བས་ནོན་པས་ན། །</p>
<p>གསང་སྔགས་མེད་ཅིང་མཐོ་རིས་ལྷ་ཡང་མེད། །</p>
<p>བསོད་ནམས་མེད་ཅིང་སྡིག་པ་ཅུང་ཟད་མེད། །</p>
<p>ཐར་པ་མེད་ཅིང་འཆིང་པའི་རྒྱུ་ཡང་མེད། །</p>
<p>སྐྱེ་བོ་དོན་མེད་ཉོན་མོངས་དཀའ་ཐུབ་ཆེས། །</p>
<p>སྣ་ཚོགས་འཁྱལ་བའི་ཚིག་འདི་རྟག་ཏུ་སྨྲ། །</p>
<p>སེན་མོས་རྩ་གཅོད་བོང་རྔོ་འཇིག་པ་དང་། མཚན་མོ་སོ་ཡང་ཀྲིག་ཀྲིག་འཆའ་བ་དང་། བུ་མོ་བདག་འདོད་ཁྱོ་ནི་མི་རྙེད་ཅིང་། སྐྱེས་པ་བདག་འདོད་ཆུང་མ་གཞར་མི་རྙེད། །</p>
<p>དགོས་པའི་དོན་ནི་མི་འགྲུབ་མི་དགོས་འགྲུབ། །</p>
<p>གར་ཡང་འགྲོ་འདོད་གཉིད་མེད་མི་ཡང་བརླམས། །</p>
<p>དེ་བཞིན་སྟག་གཟིག་སེང་གེ་ཁྱི་དང་ཕག །བོང་བུ་རྔ་མོ་བྱི་ལ་ཤ་ཟ་ཝ། །</p>
<p>བྱ་རྒོད་འུག་པ་སྐྱ་མོ་མིའུ་ཐུང་ཧྲུལ། །</p>
<p>གཅེར་བུ་ཐལ་རིས་ཅན་དང་མི་ནག་པོ། །</p>
<p>ཁྲོན་སྐམས་ཐོད་པ་རུས་གོང་ཕུང་པོ་དང་། ལྕགས་དང་རྡོ་ཁུང་མི་གཙང་ཁང་རུལ་དང་། ཁ་བཞིན་གྱུར་ཅིང་རལ་གྲི་མདུང་ཐོགས་པ། །</p>
<p>རྨི་ལམ་འདི་རྣམས་རྨིས་པའི་མི་ཡང་བརླམས། །</p>
<p>བགེགས་དང་ལོག་འདྲེན་རྣམ་པར་གཞིག་བའི་ཕྱིར། །</p>
<p>བདུད་རྩི་ཐབ་སྦྱོར་དྲག་ཤུལ་ཐབས་ལས་སྦྱར། །</p>
<p>སྔགས་པ་དེ་ཡི་གསང་སྔགས་མ་ཞུགས་པ། །</p>
<p>བགེགས་དང་ལོག་འདྲེན་རྣམས་ཀྱིས་ཡོངས་མི་ཚུགས། །</p>
<p>ཕྱུགས་ལྷས་ཤིག་གཅིག་ལྷ་ཡི་ཁང་པའམ། །</p>
<p>ལམ་གྱི་བཞི་མདོ་ཁང་སྟོང་ནགས་ཚལ་དུ། །</p>
<p>དཀྱིལ་འཁོར་གྲྭ་བཞི་ལྷམ་ཁྲུ་བཞིའི་ཚད། །</p>
<p>ཚོན་རྩི་རྣམ་པ་སྣ་ཚོགས་རྣམས་ཀྱིས་བྲི། །</p>
<p>ཕྱོགས་ཀྱི་ལྷ་རྣམས་གནས་ནི་ཡོངས་སུ་བཟུང་། །</p>
<p>སྒོ་བཞི་པ་ལ་ཀུ་ཤའི་རྩྭ་ཡང་བཀྲམ། བཟའ་དང་ཤ་ཅག་ལ་ཕུག་ལ་སོགས་བཅས། །</p>
<p>འབྲས་ཆན་འབྲས་བུ་མང་པོའི་གཏོར་མ་སྦྱིན། །</p>
<p>བུམ་པ་དྨ་དམར་པོའི་མདོག་འདྲ་བ། །</p>
<p>ནག་པོ་ར་རི་མེད་ཅིང་རིན་ཆེན་བཅས། །</p>
<p>སྨན་དང་འབྲུ་དང་སྤོས་ཆུས་བཀང་བ་བཞི། །</p>
<p>ལྡུམ་བུས་ཁ་བརྒྱན་རས་ཀྱིས་མགུལ་བ་དཀྲི། །</p>
<p>ལུས་དམར་པོ་དང་ཀཱི་ལི་ཀཱི་ལ་དང་། །</p>
<p>འགྲོ་ལྡིང་བ་ལ་སོགས་པས་བརྒྱ་བཟླས་ཏེ། །</p>
<p>དཀྱིལ་འཁོར་འཁོར་ཡུག་ཏུ་ནི་གཞག་པར་བྱ། །</p>
<p>དེ་ནས་བྱུག་སྤོས་བདུག་སྤོས་ལ་སོགས་དབུལ། །</p>
<p>བགེགས་ཀྱིས་བརླམས་བ་ཤར་ཕྱོགས་ཁ་བསྟན་ཏེ། །</p>
<p>དཀྱིལ་འཁོར་གྱི་དབུས་བདེ་སྟན་ལ་བཞག །བཟླས་བརྗོད་བྱེད་ཅིང་བུམ་པ་རེ་རེས་བཀྲུ། །</p>
<p>འོན་ཏང་ལོག་འདྲེན་རྣམས་ལས་ཐར་བར་འགྱུར། །</p>
<p>སྒྲུབ་པ་པོ་ཡི་མི་ནི་འབའ་ཞིག་ལ། །</p>
<p>བགེགས་རྣམས་གཞིག་ཕྱིར་ཕན་པར་མ་ཟད་ཀྱི། །</p>
<p>རྒྱལ་པོའི་འཁོར་དང་བུད་མེད་བུ་མེད་དང་། བུ་མོ་དག་དང་རོལ་མོ་མཁན་རྣམས་དང་། བུད་མེད་ཕལ་དག་ཚོང་པ་རྣམས་ཀྱང་རུང་། ཞིང་པ་རྣམས་དང་དབུལ་ཞིང་ཕོངས་པ་དང་། གདོན་གྱིས་ཟིན་ཅིང་རིམས་ཀྱིས་བཏབ་པ་དང་། བུས་པའི་གདོན་དང་མེ་ཏོག་འབྲས་བུ་འཕྲོག །རྨི་ལམ་སྨྱོ་དང་སེམས་ནི་གཡེངས་པ་དང་། དུག་ཀྱང་སེལ་ཏེ་ཁྲུས་འདིས་དག་པར་བྱེད། །</p>
<p>འཕགས་པ་དབུང་བཟང་གིས་ཞུས་པའི་ལེའུ་བཞི་བའོ།། །</p>
<p>།བགེགས་ཀྱིས་བསོད་ནམས་མ་ལུས་ཟད་པར་བྱེད། །</p>
<p>དེ་བས་མི་ཡིས་གསང་སྔགས་འགྲུབ་མི་འགྱུར། །</p>
<p>ཇི་ལྟར་ཟླ་བ་སྤྲིན་ལས་རྣམ་གྲོལ་ལྟར། །</p>
<p>དེ་བཞིན་བགེགས་ལས་གྲོལ་བ་རྣམ་པར་གསལ། །</p>
<p>དཔེར་ན་ས་ཆུ་དུས་དང་རྣམ་བྲལ་བའི། །</p>
<p>སྣོད་གནས་འབྲས་བུ་མེ་ཏོག་མྱུ་གུ་མེད། །</p>
<p>དེ་དང་མ་བྲལ་མྱུ་གུ་ལོ་མ་དང་། སྡོང་བུ་དག་དང་མེ་ཏོག་འབྲས་བུ་སྐྱེ། །</p>
<p>ཆོ་ག་ཉམས་ཤིང་ཡི་གེ་གུག་སྐྱེད་མེད། མཆོད་པ་མེད་ཅིང་མི་གཙང་བཟླས་བརྗོད་བྱས། །</p>
<p>གུག་སྐྱེད་ཡི་གེ་ལྷག་པར་གྱུར་པ་ཡིས། །</p>
<p>གསང་སྔགས་དངོས་གྲུབ་རྒྱ་ཚན་མི་སྟེར་རོ། །</p>
<p>དཔེར་ན་དབྱར་གྱི་དུས་ན་ཆར་སྤྲིན་དག །སྐྱེ་བོའི་སྐལ་བཞིན་ཆར་པ་ལེགས་པར་འབེབས། །</p>
<p>དེ་བཞིན་མི་ཡི་སྐལ་བ་གཟིགས་ནས་ནི། །</p>
<p>འདོད་པ་བཞིན་དུ་གསང་སྔགས་དངོས་གྲུབ་སྩོལ། །</p>
<p>ཡུལ་དང་དུས་དང་ཆོ་ག་ལས་རྣམས་དང་། །</p>
<p>སྡིག་པ་སྦྱང་ཞིང་བསོད་ནམས་བསག་པ་དང་། གུས་དང་བཟླས་བརྗོད་ཀུན་ལ་གཟིགས་ནས་ནི། །</p>
<p>དེ་དག་གསང་སྔགས་འབྲས་བུ་རྣམ་པར་སྩོལ། །</p>
<p>ཇི་ཙམ་སྡིག་པ་མང་པོས་རབ་གང་ཞིང་། ཇི་ཙམ་ལས་དཀར་བསོད་ནམས་མ་བསགས་དང་། ཇི་སྲིད་ཆོ་ག་མེད་པར་བཟླས་བྱས་པ། །</p>
<p>དེ་སྲིད་སྔགས་པས་དངོས་གྲུབ་མི་ཐོབ་པོ། །</p>
<p>ཆོ་ག་ཉམས་སམ་བར་བཅད་སྔགས་གཞན་བཟླས། །</p>
<p>བཟླས་པ་བཏང་ངམ་གཞན་ལ་བྱིན་གྱུར་ན། །</p>
<p>དུས་གསུམ་མཆོད་པ་ལ་ནི་བརྩོན་བྱས་ནས། །</p>
<p>སླར་ཡང་འབུམ་ཟླས་བསྒྲུབ་ལ་འཇུག་པར་བྱ། །</p>
<p>སྟོང་ཕྲག་བཅུའམ་བརྒྱད་དམ་བདུན་ནམ་བཞི། །</p>
<p>བཟླས་མཐར་དེ་ལ་མར་གྱིས་སྦྱིན་སྲེག་བྱ། །</p>
<p>ཡང་ནམ་གྲུགས་ནས་སམ་ཏིལ་ནག་གམ། །</p>
<p>ཡུངས་ཀར་མར་དང་བཅས་པའི་སྦྱིན་སྲེག་བྱ། །</p>
<p>འཛམ་བུ་མ་དུ་བླག་ཤ་པ་ལ་ཤ །ཨུ་དུམ་སེང་ལྡེང་ཨ་ཤྭད་ཨ་པ་མར། །</p>
<p>ཨརྒ་ཨ་ཤོ་ཀ་དང་ར་རྫ་ཀ། །</p>
<p>ནྱ་གྲོ་བིལ་བ་ཨ་མྲ་ཤ་མི་ཡི། ཡམ་ཤིང་གཞོན་ནུ་སོར་ནི་བཅུ་གཉིས་པ། །</p>
<p>བཙལ་ནས་ཞོ་མར་སྦྲང་རྩི་ལ་བཏགས་ནས། །</p>
<p>རྟག་ཏུ་མེ་ལ་སྦྱིན་སྲེག་བྱ་བར་བྱ། །</p>
<p>དེ་ལྟར་བྱས་ན་དངོས་གྲུབ་མྱུར་དུ་ཐོབ། །</p>
<p>གཞན་གྱི་གསང་སྔགས་ཀྱིས་ནི་གསང་སྔགས་གང་། བཅད་དམ་བཅིངས་མ་མནན་པར་གྱུར་ཀྱང་རུང་། །</p>
<p>དེ་ཡི་གཟུགས་བརྙན་ས་ལ་བྱས་ནས་སུ། །</p>
<p>ང་ཡི་ཞབས་དྲུང་མངོན་དུ་ཕྱོགས་བཞག་སྟེ། །</p>
<p>སྔགས་པས་ཀཱི་ལི་ཀཱི་སོགས་སྙིང་པོ་རྣམས། །</p>
<p>མར་དང་འོ་མས་དེ་ཡི་གཟུགས་བརྙན་བཀྲུ། །</p>
<p>དེ་ལྟར་ཞག་བདུན་བྱས་པས་གསང་སྔགས་དག །བཅིངས་པ་དང་ནི་མནན་ལས་གྲོལ་བར་འགྱུར། །</p>
<p>མཆོད་པ་ལ་སོགས་ཆོ་གར་ལྡན་ཡང་ནི། ཅི་སྟེ་གསང་སྔགས་འབྲས་བུ་མི་སྟེར་ན། །</p>
<p>དའི་གཟུགས་དུག་དང་སྐེ་ཚེས་བྱུགས་ནས་སུ། །</p>
<p>ཀཱི་ལི་ཀཱི་ལ་འགྲོ་ལྡིང་ལ་སོགས་པས། །</p>
<p>སྔགས་ཀྱིས་དེ་ལ་ཡུངས་མར་ཚ་སྦྱར་བས། །</p>
<p>ཞག་བདུན་དས་གསུམ་སྦྱིན་སྲེག་ལས་བྱས་ན། །</p>
<p>གསང་སྔགས་འོངས་ནས་རྨི་ལམ་དག་ཏུ་ནི། །</p>
<p>ཆོ་ག་ཉམས་དང་ཡི་གེ་ལྷག་ཆད་སྟོན། །</p>
<p>སྔོན་གྱི་སྔགས་ལུགས་འཆང་བས་བསྟན་མོད་ཀྱི། །</p>
<p>ཇི་ལྟར་རྒྱ་མཚོ་དུས་ལས་མི་འདའ་བཞིན། །</p>
<p>སྔགས་ཀྱིས་གཞན་གྱི་གསང་སྔགས་མི་བསྣན་ཅིང་། བཅིང་དང་གཅད་པ་ནམ་ཡང་མི་བྱའོ། །</p>
<p>དཔེར་ན་བྱམས་པའི་མི་ཡིས་མི་གཞན་ལ། །</p>
<p>ཆེ་གེ་མོ་ཡི་ཁྱིམ་འདིར་ཕྱིན་ཅད་ཁྱོད། །</p>
<p>བལྟ་བའི་ཕྱིར་ཡང་འགྲོ་བར་མི་བྱ་ཞེས། །</p>
<p>རིགས་པའི་ཚིག་གིས་རྣམས་པར་བསྟན་པ་དང་། དེས་ཀྱང་དེ་ཡི་ཚིག་དེ་མཉན་ནས་སུ། །</p>
<p>ཁྱིམ་དུ་སྨྲ་དང་བལྟ་ཕྱིར་མི་འགྲོ་བ། །</p>
<p>དེ་བཞིན་སྔགས་པས་གང་ཡང་རུང་བའི་སྔགས། །</p>
<p>བཟླས་ནས་གཞན་གྱི་གསག་སྔགས་བསྣན་མི་བྱ། །</p>
<p>གསང་སྔགས་གཅད་དང་བཅིང་བ་མི་བྱ་ཞིང་། །</p>
<p>ཡི་གེ་ལྷག་ཆད་གསང་སྔགས་མི་སྦྱིན་ནོ། །</p>
<p>ལས་རྣམས་སྤྱད་པ་གཞན་དུ་བསྒྱུར་མི་བྱ། །</p>
<p>གནས་རྣམས་གཟིར་བར་ནམ་ཡང་མི་བྱའོ། །</p>
<p>དབབ་དང་བཅས་དང་བརྡེག་དང་རྨོངས་བྱ་དང་། །</p>
<p>ཡན་ལག་མི་གཞིག་རིགས་ཀྱང་མི་བརླག་ཅིང་། །</p>
<p>སྔགས་པས་ཀླུ་དང་གདོན་ལ་སོགས་པ་རྣམས། །</p>
<p>གཞན་དུ་བསྐྲད་པར་ནམ་ཡང་མི་བྱའོ། །</p>
<p>དགར་དང་བསྐྲད་པ་དང་ནི་གསང་པ་དང་། །</p>
<p>བྱིས་པ་གདོན་ཟིན་ནམ་ཡང་མི་གསོ་ཞིང་། །</p>
<p>རྒྱ་མོ་ས་མདའ་རྙི་དང་འདོལ་བུ་ཡིས། །</p>
<p>སེམས་ཅན་གནོད་པ་ནམ་ཡང་མི་བྱའོ། །</p>
<p>དངོས་གྲུབ་ཕྱིར་ནི་རྣམ་པ་བཅུར་གསུངས་ཏེ། །</p>
<p>སྔགས་པ་དང་ནི་རང་སྔགས་གཡོག་དང་རྫས། །</p>
<p>བརྩོན་འགྲུས་ཕྱོགས་དང་ས་གཞི་དུས་དང་ནི། །</p>
<p>ཡན་ལག་རྫོགས་པའི་ལྷ་དང་སེམས་སྟོབས་སོ། །</p>
<p>གཞན་དག་ཁ་ཅིག་རིག་འཛིན་གྲོགས་ཤེས་ཟེར། །</p>
<p>གཞན་དག་ཕྱོགས་དང་བརྩོན་འགྲུས་དུས་རྣམས་ཉིད། །</p>
<p>གཞན་ནི་རྫས་དང་ལྷ་དག་སྔགས་ཡིན་ཟེར། །</p>
<p>ཁ་ཅིག་སེམས་སྟོབས་ཡིན་ཞེས་རྣམ་པར་སྨྲ། །</p>
<p>འགྲུབ་ཕྱིར་དེ་ལྟར་བཅུ་དང་བརྒྱད་དང་ལྔ། །</p>
<p>དེ་བཞིན་བཞི་དང་གསུམ་དང་གཅིག་ཉིད་ཅེས། །</p>
<p>སྔགས་རིག་རང་རང་བློ་ཡིས་རྣམ་པར་འཆད། །</p>
<p>སངས་རྒྱས་རྒྱུད་ལ་ཆོ་ག་གཉིས་ཀྱིས་འགྲུབ། སྒྲུབ་པོ་གང་ཞིག་རང་གི་ཡོན་ཏན་རྫོགས། །</p>
<p>བརྩོན་འགྲུབས་མཆོག་དང་ཡང་དག་ལྡན་པ་དང་། །</p>
<p>གཞན་གྱི་རྙེད་པ་དག་ལ་ཕྲག་དོག་མེད། །</p>
<p>འདོད་ལ་མ་ཆགས་ལུས་ཀྱི་ཉོན་མོགས་བཟོད། །</p>
<p>གུག་སྐྱེད་ཀླད་ཀོར་ཚེག་ཙང་ཟུར་ཕྱིན་ལ། །</p>
<p>གསང་སྔགས་དང་ཅིང་ཤིན་ཏུ་ཆོ་གར་བཅས། །</p>
<p>སངས་རྒྱས་བྱང་ཆུབ་སེམས་དཔའ་བསྟེན་པ་ཡི། །</p>
<p>གནས་སུ་བཟླས་ན་ཡིད་འོང་དངོས་གྲུབ་ཐོབ། །</p>
<p>ཅི་ལྟར་རི་དགས་རྒྱལ་པོ་བཀྲེས་པ་དག། །</p>
<p>མཐུ་སྟོབས་ཆེན་པོས་གླང་ཆེན་གསོད་པ་དང་། །</p>
<p>དེ་བཞིན་སྦྱང་ཀི་ཕག་དང་རི་དགས་དང་། ཝ་རྣམས་ཀྱང་ནི་མྱུར་དུ་གསོད་པ་ལྟར། །</p>
<p>དེ་བཞིན་སྔགས་བ་སེང་གེའི་ཚུལ་གྱིས་སུ། །</p>
<p>རབ་དང་འབྲིང་དང་ཐ་མའི་ལས་རྣམས་ལ། །</p>
<p>བརྩོན་འགྲུས་ཆེན་པོ་དང་ནི་ལྡན་པ་དང་། །</p>
<p>འབད་པ་མཆོག་རྣམས་ཀྱིས་ཀྱང་བསྟེན་པར་བྱ། །</p>
<p>རྫ་རྔའི་སྒྲ་དང་དུང་དང་རྔ་སྒྲ་དང་། ཤིན་ཏུ་འཇིགས་བྱེད་སྐྱེ་པོའི་སྒྲ་དག་དང་། གད་རྒྱངས་བཤུགས་གླུ་དག་དང་གླུ་གར་དང་། གླིང་བུ་པི་ཝང་རྫ་རྔ་ཆེན་པོའི་སྒྲ། །</p>
<p>བྱ་བྲན་སྣ་ཚོགས་སྒྲ་དང་ཆུ་སྒྲ་དང་། བུད་མེད་རྒྱན་གྱི་སིལ་འཁྲོལ་སྒྲ་རྣམས་དང་། ཤ་སྦྲང་ཚ་གྲང་རླུང་གི་གནོད་པ་ཡིས། །</p>
<p>མི་ཡི་སེམས་ནི་གཡེང་ཞིང་གཡོ་བར་བྱེད། །</p>
<p>བཟླས་བརྗོད་བྱེད་ཚེ་མི་མྱུར་མི་དལ་ཞིང་། སྒྲ་ཆེར་མི་དབྱུང་ཧ་ཅང་ཆུང་བའང་མིན། །</p>
<p>སྨྲ་བཞིན་མ་ཡིན་གཞན་དུ་གཡེངས་བཞིན་མིན། །</p>
<p>གུག་སྐྱེད་ཀླད་ཀོར་ཚེག་རྣམས་ཉམས་པར་མིན། །</p>
<p>ཅི་ལྟར་ཆུ་ཀླུང་ཉིན་མཚན་རྟག་ཏུ་ནི། །</p>
<p>རྒྱུན་མི་འཆད་པར་འབབ་པར་འགྱུར་པ་ལྟར། །</p>
<p>དེ་བཞིན་ཕྱག་བཅས་བཟླས་དང་བརྟུལ་ཞུགས་ཀྱིས། །</p>
<p>བསོད་ནམས་ལུས་ཅན་ལ་ནི་འཕེལ་བར་འགྱུར། །</p>
<p>ལེ་ལོ་འདོད་ཆགས་མི་དགར་ལྡན་པའི་སེམས། །</p>
<p>གང་དག་གང་དུ་གཡོ་ཞིང་རྒྱུ་བ་དག །དེ་དང་དེ་ནས་མྱུར་དུ་བཟློག་ནས་ནི། །</p>
<p>གསང་སྔགས་ཡི་གེ་མཆོག་ལ་ལེགས་པར་སྦྱར། །</p>
<p>སྣ་རྩེར་བལྟ་ཞིང་རྣམ་པར་རྟོག་པ་སྤོང་། །</p>
<p>ནམ་ཞིག་བསྐྱོད་ཀྱང་རྣམ་པར་མི་གཡོ་བ། །</p>
<p>དེ་ཚེ་དམིགས་ལ་གནས་པ་ཐོབ་པ་སྟེ། །</p>
<p>སེམས་ནི་ལས་སུ་རུང་བར་འགྱུར་བར་ངེས། །</p>
<p>རྩེ་གཅིག་སེམས་དང་ལྡན་པའི་མི་ལ་ནི། །</p>
<p>ཡིད་ལས་བྱུང་བའི་དགའ་བ་རབ་ཏུ་སྐྱེད། །</p>
<p>དགའ་བས་ལུས་ནི་ཤིན་ཏུ་སྦྱངས་པ་འཐོབ། །</p>
<p>ལུས་སྦངས་པས་ནི་བདེ་བའི་སྐལ་ལྡན་འགྱུར། །</p>
<p>ལས་བདེ་རྩེ་གཅིག་སེམས་དང་ཏིང་འཛིན་གྱིས། །</p>
<p>དེ་ཚེ་བཟླས་བརྗོད་ཐོགས་པ་མེད་པར་འགྱུར། །</p>
<p>ཚེ་རབས་གཞན་དུ་གང་དང་གང་བྱས་པའི། །</p>
<p>སྡིག་པ་མ་ལུས་བཟླས་བརྗོད་བྱས་པས་འབྱང་། །</p>
<p>བཟླས་པས་སྡིག་པ་མ་ལུས་བྱང་གྱུར་ནས། །</p>
<p>དང་པའི་ཡིད་ཀྱིས་དངོས་གྲུབ་ཐོབ་པར་འགྱུར། །</p>
<p>དེ་ཕྱིར་བཅོམ་ལྡན་རྒྱལ་བའི་དབང་པོ་ཡིས། །</p>
<p>ཆོས་འདི་ཀུན་གྱི་རྩ་བ་སེམས་ཞེས་གསུངས། །</p>
<p>སེམས་ནི་དང་བས་ལྷ་མིའི་བདེ་བ་དང་། མཐོ་རིས་དག་ནི་བྱང་གྲོལ་ཐོབ་པར་འགྱུར། །</p>
<p>སེམས་ཀྱི་སྐྱོན་གྱིས་དུད་འགྲོར་སྐྱེ་བ་དང་། སེམས་དམྱལ་གནས་སིར་མི་སྡུག་དབུལ་པོར་འགྱུར། །</p>
<p>སེམས་ནི་རབ་ཏུ་དང་པར་གྱུར་བའི་མིས། །</p>
<p>ས་ཆུ་མེ་རླུང་སྐྱེ་རྒ་ན་འཆི་སོགས། །</p>
<p>བར་དང་ཐ་མ་གནོད་བ་ཀུན་བྲལ་བ། །</p>
<p>རྣམ་གྲོལ་བདེ་ཞིང་ཞི་འཐོབ་བར་འགྱུར། །</p>
<p>གསང་སྔགས་དངོས་གྲུབ་ཀུན་དང་ཐུན་མོང་བ། །</p>
<p>བདེ་བ་ཆུང་ཞིང་སྡུག་བསྔལ་བརྒྱ་དང་འབྲེལ། །</p>
<p>ཉོན་མོངས་དུག་བཅས་རྣམ་པར་འཇིག་འགྱུར་བ། །</p>
<p>དང་བའི་སེམས་ཀྱིས་ཐོབ་པར་འགྱུར་བ་ཡིན། །</p>
<p>འདོད་རྒྱལ་ལས་ལས་མ་བྱུང་དུས་ལས་མིན། །</p>
<p>རང་བཞིན་དབང་ཕྱུག་ལས་ཀྱང་བྱུང་བ་མིན། །</p>
<p>རྒྱུ་མེད་ཅན་མིན་སྐྱེས་བུས་མ་བྱས་ཀྱང་། །</p>
<p>ལས་དང་ཉོན་མོངས་པ་ལས་སེམས་ཅན་བྱུང་། །</p>
<p>གཟུགས་ནི་འབྱུང་བ་ཆེན་པོ་བཞི་དང་ལྡན། །</p>
<p>དེ་ནིས་བདག་མིན་བདག་ཀྱང་གཟུགས་མ་ཡིན། །</p>
<p>གཟུགས་ལ་བདག་མེད་བདག་ལ་གཟུགས་མེད་དེ། །</p>
<p>གཟུགས་ནི་སྟོང་པའོ་ཕུང་བཞིའང་རིག་པར་གྱིས། །</p>
<p>གཟུགས་ནི་དབུ་བ་དག་དང་འདྲ་བ་སྟེ། །</p>
<p>ཚོར་བ་ཆུ་བུར་བཞིན་དུ་རྟག་པ་མེད། །</p>
<p>དེ་ལྟར་མཐོང་པ་ལྟ་བ་བཟང་པོ་ཡིན། །</p>
<p>གང་ཞིག་གཞན་གུར་དེ་ནི་ལྟ་ངན་གསུངས། །</p>
<p>དེ་ལྟར་ཟློས་པའི་གསང་སྔགས་ཉེ་གྱུར་ན། །</p>
<p>མཚན་མོ་ཉལ་ནི་རྨི་ལམ་འདི་དག་མཐོང་། །</p>
<p>ཁང་བཟངས་ལྗོན་ཤིང་རྒྱལ་མཚན་སེང་གེ་རྟ། །</p>
<p>རི་བོ་ཤིང་རྟ་སྒྲ་ལྡན་སྤྲིན་དང་ཀླུ། །</p>
<p>སྟག་དང་སེང་གེ་གླང་ཆེན་ཁྱུ་མཆོག་ལ། །</p>
<p>རྨི་ལམ་ན་ནི་དགའ་བས་ཞོན་པ་དང་། མེ་ཏོག་ཕྲེང་བ་གོས་དང་དྲི་རྣམས་དང་། ཤ་ཆང་ཉ་དག་འབྲས་བུ་གླེགས་བམ་དང་། ལྷ་ཡི་གཟུགས་དང་ཨུཏྤལ་དམར་པོ་དང་། །</p>
<p>ཤིང་རྟ་གང་བའམ་བ་བཞོན་བེའུ་ཕྲུག་ཅན། །</p>
<p>གདུགས་དཀར་རྔ་ཡབ་ལྷམ་དང་རལ་གྲི་དང་། །</p>
<p>བསིལ་ཡལ་གསེར་གཡུ་ཅན་དང་ཕྲེང་བ་དང་། ནོར་བུ་མུ་ཏིག་ཉ་ཕྱིས་དུང་དང་དངུལ། །</p>
<p>བུད་མེད་གཟུགས་བཟང་ཡིད་འོང་ཕུ་མོ་དང་། །</p>
<p>རིན་ཆེན་སྣ་ཚོགས་རྣམས་ཀྱིས་སྤྲས་པའི་རྒྱན། །</p>
<p>མལ་སྟན་དཀར་པོ་བཏིང་བརྙེད་པ་དང་། །</p>
<p>ཐོ་རངས་ཁར་ནི་ཆུ་པོ་ཆུ་ཀླུང་དང་། །</p>
<p>འབབ་ཆུའམ་རྒྱ་མཚོ་དང་ནི་རྫིང་བུ་དང་། ལུ་མ་ལ་ནི་འཐུང་ངམ་རྒྱལ་རྨི་དང་། དེ་བཞིན་ཁྲག་གིས་ལུས་ནི་ཁྲུས་བྱེད་དང་། ལྷ་ཁང་མཆོད་རྟེན་གདུགས་དང་རྒྱལ་པའི་གཟུགས། །</p>
<p>བྱང་ཆུབ་སེམས་དཔའ་མཆོག་དང་རང་སངས་རྒྱས། །</p>
<p>ཟག་མེད་དགེ་འདུན་དགེ་སློང་དགེ་སློང་མ། །</p>
<p>དགེ་བསྙེན་རྣམས་དང་ས་བདག་ལྷ་རྣམས་དང་། མཆོད་གནས་བྲམ་ཟེ་ཡིད་འོང་སྐྱེས་བུ་དང་། མི་དང་མི་མཆོག་ཕྱུག་ཅིང་འབྱོར་པའི་བུ། །</p>
<p>ཕ་མ་མཛའ་བཤེས་གཉེན་དང་གནོད་སྦྱིན་དང་། གྲུབ་པའི་ལྷ་དང་ན་ཆུང་ཚོགས་དག་དང་། ཅི་སྟེ་ཉི་མ་ཟླ་བ་ཟ་བ་དང་། །</p>
<p>ས་ཡི་ནང་འགྲོ་ས་བོན་འཐུང་བ་དང་། མེ་ལ་རྫི་ཞིང་ཤ་ནི་ཟ་བ་དང་། ལུས་ཀྱི་ནང་དུ་མེ་ནི་ཞུགས་པ་མཐོང་། །</p>
<p>རྨི་ལམ་བཟང་པོ་འདི་དག་མཐོང་བ་དང་། དེ་དག་རིང་པོར་མི་ཐོགས་འགྲུབ་པར་འགྱུར། །</p>
<p>ཟླ་བ་གཅིག་དང་ཟླ་ཕྱེད་ཉིན་ཞག་དང་། །</p>
<p>སྐད་ཅིག་གིས་ཀྱང་ཕྱིར་ཕྱིར་ཉེ་བར་འགྱུར། །</p>
<p>འཕགས་པ་དབུང་བཟང་གིས་ཞུས་པའི་ལེའུ་ལྔ་པའོ།། །</p>
<p>།དངོས་གྲུབ་ཉེན་ཟློས་ལ་དགའ་བ་དང་། །</p>
<p>སེམས་ནི་སྡིག་ལ་ནམ་ཡང་དགའ་མི་འགྱུར། །</p>
<p>བཀྲེས་སྐོམ་ཚ་གྲང་རླུང་དང་ངལ་བ་ཡི། །</p>
<p>སྡུག་བསྔལ་དྲག་པོས་གདུངས་ཀྱང་གཡོ་མི་འགྱུར། །</p>
<p>སྦྲང་བུ་ཤ་སྦྲང་སྲིན་བུ་གྲོག་སྦུར་དང་། སྡིག་སྦྲུལ་རྐང་བརྒྱ་བ་དང་སྤྲུལ་དང་དྲེད། །</p>
<p>ཤ་ཟ་སྲུལ་པོ་རྣམས་ཀྱང་དེ་དག་གི། །</p>
<p>ལུས་དང་གྲིབ་མ་ལ་ཡང་མི་འགོང་ངོ་། །</p>
<p>ཚིག་ནི་གཟུང་བར་འོས་ཤིང་ཡིད་གཞུངས་ལ། །</p>
<p>སྙན་དངགས་དག་ནི་དྲི་བ་རྣམས་ལ་མཁས།།ཆོས་ལ་མངོན་དགའ་གཏེར་རྣམས་མཐོང་བ་དང་། ལུས་ཀྱི་ན་དང་དྲི་མ་མེད་པར་འགྱུར། །</p>
<p>སྐྱེས་བུས་མཐོང་ངམ་ཐོས་པར་གྱུར་ཀྱང་རུང་། །</p>
<p>མྱུར་དུ་མངོན་དགའ་ཡིད་དུ་འོང་བར་འགྱུར། །</p>
<p>བུད་མེད་འདོད་ལྷའི་མདས་ཕོག་པ་རྣམས་ཀྱིས། །</p>
<p>འདོད་ལ་ལོངས་སྤྱོད་ཕྱིར་ནི་འབོད་བར་འགྱུར། །</p>
<p>གང་ཚེ་མཁས་པས་ལྷ་དང་གནོད་སྦྱིན་དང་། །</p>
<p>དྲི་ཟ་ལྷ་ཡི་བུ་མོའི་གཟུགས་དང་སྒྲ། །</p>
<p>མིས་ནི་དགའ་བའི་ཡིད་ཀྱིས་མཐོང་ཐོས་ན། །</p>
<p>དེ་ཚེ་ཤིན་ཏུ་ཉེ་བར་གྱུར་པ་ཡིན། །</p>
<p>ལུས་ནི་དྲི་མེད་དག་པར་རིག་པ་དང་། །</p>
<p>གསོ་སྦྱོང་སྡོམ་པ་དང་ནི་ལྡན་པ་ཡིས། །</p>
<p>ཉིན་ཞག་གཅིག་གམ་གཉིས་སམ་གསུམ་དུ་ནི། །</p>
<p>ཁ་ཟས་སྤངས་ཤིང་སྨྱུང་བར་གནས་པ་ཡིས། །</p>
<p>ཉི་ཞག་དེ་དག་འདས་པར་བྱས་ནས་སུ། །</p>
<p>རང་གི་འབྱོར་ཕྱིར་བསྒྲུབ་ལ་འཇུག་པར་བྱ། །</p>
<p>གསུང་དེ་དབུང་བཟང་གིས་ཐོས་སླར་གསོལ་པ། །</p>
<p>ཟས་ཀྱིས་མི་བདག་ཅེས་ནི་སྔར་གསུངས་ན། །</p>
<p>མཆོད་འོས་ཁྱོད་ཀྱིས་ལུས་དག་བགྱི་ཕྱིར་ཡང་། །</p>
<p>ཅི་སླད་སྨྱུང་བ་མི་བཟད་བགྱི་བར་གསུངས། །</p>
<p>སྲིད་པའི་མཐར་ཕྱིན་བདེ་བར་གཤེགས་པ་ཡིས། །</p>
<p>ཤིང་རྟའི་མིག་བསྐུ་བཟའ་བའང་ཅི་ཕྱིར་གསུངས། །</p>
<p>རྡོ་རྗེ་ཅན་གྱིས་དཔུང་བཟང་ཚིག་གསན་ནས། །</p>
<p>འབྲུག་སྒྲ་ཟབ་འདྲའི་གསུང་གིས་བཀའ་སྩལ་བ། །</p>
<p>བུ་གཅིག་ལུས་དག་བྱ་ཕྱིར་སྨྱུང་བྱ་བར། །</p>
<p>བདེ་གཤེགས་འདི་ན་ནམ་ཡང་མི་གསུང་ཡང་། ལུས་འདི་མི་གཙང་བགས་པ་ཤ་ཁྲག་རྐང་། ཀླད་རྒྱ་རྒྱུ་མ་མཆེར་མཆིན་མཁའ་མ་ཞག །མཁྲིས་པ་བད་ཀན་ཁུ་བ་ཕྱིས་དང་། གཅིན་སྣབས་བ་སྤུ་སྐྲ་དང་རུས་པ་དང་། །</p>
<p>མིག་དང་རྣ་བ་སྣ་དང་ཁ་དང་ནི། །</p>
<p>བཤང་སྒོ་མཚན་དང་བུ་ག་དགུ་པོ་ཡི། །</p>
<p>རྨ་ནས་དྲི་མ་སྣ་ཚོགས་མི་གཙང་བ། །</p>
<p>འཛག་བའི་རྒྱུན་ནི་རྟག་ཏུ་འབྱུང་བ་ཡིན། །</p>
<p>དེ་ལྟར་ཡན་ལག་ཐམས་ཅད་འདུས་པ་དང་། ས་ཆུ་མེ་རླུང་ནམ་མཁའ་རྣམས་དང་ལྡན། །</p>
<p>ཅི་བཞིན་ལས་ཀྱི་རྗེས་འབྲང་མི་ཡི་ལུས། །</p>
<p>ཐམས་ཅད་ལྡན་པའི་གཟུགས་ལ་གནས་པ་ཡི། བཤང་གཅི་སྣབས་དང་མཆིལ་མ་བད་ཀན་དང་། །</p>
<p>འདི་དག་ཟད་པར་བྱ་ཕྱིར་སྨྱུང་བར་གསུངས། །</p>
<p>དྲི་མ་ཟད་ནས་མི་ཡི་ལུས་དག་ན། །</p>
<p>རང་གི་འབྱོར་ཕྱིར་བསྒྲུབ་ལ་བདེ་བར་འཇུག །འདོད་ཆགས་ཀྱིས་ནི་གདུངས་པར་གྱུར་ན་ཡང་། །</p>
<p>ལུས་ཀྱི་ཕན་ལག་འདི་དག་ཐམས་ཅད་ལ། །</p>
<p>དྲན་བ་རྩེ་གཅིག་མངོན་དུ་བྱས་ནས་ནི། །</p>
<p>ཡེ་ཤེས་མིག་གིས་སོ་སོར་རྣམ་པར་བརྟག །དེ་ལྟར་རག་གིས་ངེས་པར་བརྟགས་པ་ན། །</p>
<p>ལུས་དང་སྲོག་ལ་རྗེས་སུ་ཆགས་པ་ཡི། །</p>
<p>འདོད་ཆགས་རྩ་ནས་ཡོང་ཡེ་ཞི་འགྱུར་ཏེ། །</p>
<p>ཉི་མས་མུན་ནག་གཏན་ནས་བསལ་བ་བཞིན། །</p>
<p>ཕན་ཡོན་དེ་ཡིས་གསང་སྔགས་ཉེ་བསྙེན་ནས། །</p>
<p>རང་གི་ལུས་ལ་ཉེ་བར་རིགས་པ་དང་། ཡར་གྱི་ཚེས་བརྒྱད་དམ་ནི་བཅུ་བཞི་ལ། །</p>
<p>ཡང་ན་བཅོ་ལྔ་ལ་ནི་བཟླས་བརྗོད་བྱ། །</p>
<p>ལྷ་ཡི་གནས་ཀྱིས་ངག་བསྟར་བའི་ཕྱིར། །</p>
<p>ས་དང་ལྕི་བར་བསྲེས་ལ་སོགས་པས་བྱུག །དད་པས་བདེ་གཤེགས་ཀུན་ལ་ཕྲེང་བ་དང་། ལྷ་བཤོས་མེ་ཏོག་དྲི་དང་རམ་མེས་མཆོད། །</p>
<p>དེ་ནས་རྡོ་རྗེ་འཛིན་པ་དང་འཁོར་མཛོད། །</p>
<p>དེ་ནས་གསང་སྔགས་ལྷ་ལ་དབུལ་བར་བྱ། །</p>
<p>བསྟོད་འོས་སངས་རྒྱས་རྣམས་ལ་བསྟོད་ནས་སུ། ཕྱིར་ཞིང་བྱང་ཆུབ་སེམས་ཀྱང་དྲན་བྱས་ཏེ། །</p>
<p>སེམས་ཅན་སྐྱེ་རྒ་ན་བས་གཟིར་བ་ལ། །</p>
<p>ཅི་ལྟར་རིགས་པར་སྙིང་རྗེའང་བསྒོམ་པར་བྱ། །</p>
<p>འདུས་ཆེན་མདོ་སྡེ་བཀླག་པའམ་བཀྲ་ཤིས་ཀྱི། །</p>
<p>ཚིགས་སུ་བཅད་པའམ་ཆོས་ཀྱི་འཁོར་ལོ་མཆོག །དེ་བཞིན་གཤེགས་པའི་གསག་པའམ་སྒྲོན་མཆེ། །</p>
<p>ངང་ཡང་རུང་བ་གཅིག་ནི་རིམ་བཞིན་བཀླག །དེ་ནས་བླ་འོག་ཕྱོགས་རྣམས་བཅིངས་ནས་སུ། །</p>
<p>ལུས་ལ་གོ་ཆ་བགོ་བར་བྱས་ནས་ནི། །</p>
<p>གོང་དུ་སྨོས་པའི་དཀྱིལ་འཁོར་དེ་རྣམས་ལས། །</p>
<p>གཅིག་ཅིག་ཚོན་རྩི་རྣམས་ཀྱིས་བྲི་བར་བྱ། །</p>
<p>རྡོ་རྗེ་མེ་ཆུ་རླུང་དང་མདུང་ཐུང་དག །རིམ་བཞིན་དཀྱིལ་འཁོར་འདིར་ནི་བྲི་བར་བྱ། །</p>
<p>ར་བར་བྲིས་བས་ལྷ་དང་ལྷ་མིན་དང་། སྡང་བའི་བདག་ཉིད་སེམས་ནི་མྱོས་པར་འགྱུར། །</p>
<p>སེང་གེའི་གདན་གྱིས་མངོན་པར་བསྔགས་པའི་སྟན། །</p>
<p>དེ་ནི་དཀྱིལ་འཁོར་དབུས་སུ་གཞག་པར་བྱ། །</p>
<p>བདག་ཉིད་བསྲུང་བ་བྱས་ཏེ་དེར་འདུག་ནས། །</p>
<p>རྫས་བླངས་མྱུར་དུ་བཟླས་བརྗོད་བྱས་ནས་ནི། །</p>
<p>བདུག་པའི་སྦྱིན་སྲེག་སྟོང་ཡང་སྦྱིན་སྲེག་བྱ། །</p>
<p>དེ་ནས་དེ་ནི་དྲི་ཆུས་བཀྲུས་ནས་སུ། །</p>
<p>བགེགས་མང་རྣམས་ཀྱང་རབ་ཏུ་བསལ་བྱས་ནས། །</p>
<p>བྱང་ཆུབ་ཤིང་ལོ་གསུམ་གྱི་སྟེང་དུ་བཞག །བཞི་ཡིས་བཀབ་ནས་ཅི་སྲིད་གྲུབ་པ་ནི། །</p>
<p>རྣམ་གསུམ་མཐོང་གི་བར་དུ་གསང་སྔགས་བཟླས། །</p>
<p>དྲོ་དང་དུད་འཐུལ་མེ་བཞིན་འབར་བའམ། །</p>
<p>རིམ་བཞིན་བཟློག་ནས་འབྱུང་ནའང་འགྲུབ་པར་གསུངས། །</p>
<p>དྲོ་བས་འགྲོ་བ་ཐམས་ཅད་དབང་འགྱུར་ཏེ། །</p>
<p>དུ་བ་འཐུལ་བས་ལུས་ནི་མི་སྣང་འགྱུར། །</p>
<p>འབར་བས་མཁའ་ལ་ཤིན་ཏུ་འགྲོ་འགྱུར་ཏེ། །</p>
<p>མི་ཡི་ལུས་ནི་ལྷ་ལྟར་གསལ་བར་འགྱུར། །</p>
<p>ཅི་ལྟར་ལུས་ལ་གྲང་བ་འཇུག་པ་དང་། ཅི་ལྟར་མངལ་དུ་དྲི་ཟ་འཇུག་པ་དང་། ཉི་ཟེར་མེ་ཤེལ་ཞུགས་ནས་མེ་འབྱུང་ལྟར། །</p>
<p>དེ་བཞིན་དངོས་གྲུབ་ལུས་ལ་འཇུག་པར་འགྱུར། །</p>
<p>མར་མེ་མཆེད་ཅིང་ཤིན་ཏུ་འབར་བ་དག །སྣུམ་ཞིང་དཀྱུས་རིག་གསེར་གྱི་མདོག་ལྟར་དང་། འབྲུ་མར་ཟད་ཀྱང་འབར་བར་གྱུར་ན་ནི། །</p>
<p>དེ་ཚེ་སྔགས་པ་དངོས་གྲུབ་ཐོབ་འགྱུར་ཏེ། །</p>
<p>དེ་དག་རྫས་ལས་བྱུང་བའི་དངོས་གྲུབ་བོ། །</p>
<p>མིས་ནི་རི་མོའི་སྐུ་གཟུགས་འགུལ་བའམ། །</p>
<p>ཕྲེང་བ་སྨིན་མ་མིག་དང་རྔ་ཡབ་བམ། །</p>
<p>གལ་ཏེ་རྒྱན་རྣམས་གཡོ་བར་གྱུར་པའམ། །</p>
<p>མཁའ་ལས་མེ་ཏོག་ཆར་རམ་རྫི་ཆར་འབབ། །</p>
<p>ས་ནི་མྱུར་དུ་གཡོ་བར་གྱུར་པའམ། །</p>
<p>ལུས་ནི་མི་སྣང་མཁའ་ལས་ཚིག་ཏུ་ནི། །</p>
<p>བུ་གཅིག་དམ་པ་ཅི་འདོད་སློངས་ཤིག་ཅེས། །</p>
<p>ལྷ་ཡི་རྔ་སྒྲས་ལུས་ཀྱི་བ་སྤུ་ལྡང་། །</p>
<p>རྒྱན་གྱི་ཆར་ཆེན་རབ་ཏུ་འབབ་བའམ། །</p>
<p>ཅི་སྟེ་མཁའ་ལ་ལྷ་དག་ལྷ་མིན་དང་། །</p>
<p>གསང་སྔགས་གཟུགས་ནི་མངོན་དུ་མཐོང་ན་འགྲུབ། །</p>
<p>མ་ཉམས་མེ་ཏོག་དབྱིག་དང་ཆུར་བསྲེས་ཤིང་། །</p>
<p>བསྟོད་དང་བཅས་པར་མཆོད་ཡོན་རྒྱུན་སྤྲིང་ནས། །</p>
<p>རྩེ་གཅིག་སེམས་ཀྱིས་མགོ་བཏུང་ཕྱག་བྱས་ཏེ། །</p>
<p>དད་དང་འབད་པའི་རྗེས་མཐུན་མཆོག་སླང་ངོ་། །</p>
<p>མཆོག་ཐོབ་ནས་ནི་དགའ་བས་ཕྱག་བྱས་ཏེ། །</p>
<p>དད་པས་བསྟོད་ཅིང་མཆོད་ཡོན་ཕུལ་ནས་སུ། །</p>
<p>གསང་སྔགས་བརྗོད་ཅིང་སླར་ཡང་གཤེགས་སུ་གསོལ། །</p>
<p>གསང་སྔགས་ཀུན་ལ་ཚུལ་ནི་འདི་ཡིན་ནོ། །</p>
<p>གང་ཞིག་སེམས་སྟོབས་མཆོག་དང་ལྡན་པ་དེས། །</p>
<p>འདིར་ནི་འཇིགས་དང་བཅས་པའི་ལས་ཀྱང་བྱ། །</p>
<p>སེམས་སྟོབས་ཆུང་བའི་མི་ལ་ཤ་ཟ་ཡིས། །</p>
<p>གླགས་མཐོང་ནས་ནི་ཕུང་བར་བྱེད་པར་འགྱུར། །</p>
<p>དཔའ་བོས་གོ་བགོས་མཚོན་ཆའི་ཐབས་མཁས་པས། །</p>
<p>ཆས་པའི་གླང་ཆེན་མཆོག་ཞོན་གཞུ་ཐོགས་ཏེ། །</p>
<p>མདའ་འཕེན་མཐུ་དང་ལྡན་པ་གཅིག་པུས་ཀྱང་། །</p>
<p>དགྲ་བོའི་ཚོགས་ཀུན་ལས་ནི་རྒྱལ་བར་ནུས། །</p>
<p>དེ་བཞིན་སེམས་སྟོབས་ཆེན་པོའི་ཚུལ་ཁྲིམས་ཀྱི། །</p>
<p>གོ་བགོས་ལེགས་བསྲུངས་གླང་ཆེན་ཞོན་ནས་སུ། །</p>
<p>གསང་སྔགས་གཞུ་ཐོགས་བཟླས་བརྗོད་མདའ་འཕེན་པས། །</p>
<p>འབྱུང་པོ་ལ་སོགས་མཚན་མོ་རྒྱུ་ལས་རྒྱལ། །</p>
<p>སྒུར་པོ་ཡན་ལག་ལྷག་ཆད་ཐུང་ངུ་དང་། །</p>
<p>དེ་བཞིན་རིང་པོ་ཡང་ན་སྦོམ་པོའམ། །</p>
<p>སྨད་པའི་མངལ་ནས་སྐྱེས་པ་མ་ནིང་ངམ། །</p>
<p>རྣམ་པ་དེ་འདྲའི་རོ་དག་སྤང་བར་བྱ། །</p>
<p>མ་ཞུ་བ་དང་རིམས་དྲག་ཚད་པ་དང་། འཁྲུ་སྐྱུག་བཅིངས་དང་ཆུ་དང་གསལ་ཤིང་དང་། །</p>
<p>སྦྲུལ་གྱིས་གསང་དམ་དུག་གིས་ཤི་བའམ། །</p>
<p>བདག་ན་སྦྲུལ་སོགས་མཐོང་དམིགས་བསད་བ་ལ། །</p>
<p>ཡན་ལག་ཚང་ཞིང་བ་བཞིན་མ་སྨད་པ། །</p>
<p>ལུས་ལ་རྨ་མེད་སྐྱེས་བའི་རོ་མཐོང་ན། །</p>
<p>རལ་གྲི་བེ་ཅོན་ལག་ན་ཐོགས་པ་ཡིས། །</p>
<p>ཉིན་པར་ཐོག་ཐག་ཏུ་ནི་བསྲུང་བར་བྱ། །</p>
<p>དུར་ཁྲོད་ཁང་སྟོང་དང་ནི་ཤིང་གཅིག་དང་། །</p>
<p>བཞི་མདོ་འབབ་ཆུ་དག་གམ་ཆུ་ཀླུང་ངམ། །</p>
<p>མཚོ་འམ་རྒྱ་མཚོ་འམ་ནི་རི་བོ་ལ། །</p>
<p>སྐད་ཅིག་གིས་ཀྱང་རོ་ལངས་འགྲུབ་པར་འགྱུར། །</p>
<p>གང་ཡང་རུང་བའི་གནས་གཅིག་བརྟགས་ནས་ནི། །</p>
<p>ས་དང་ལྕི་བ་ལ་སོགས་བྱུག་པར་བྱ། །</p>
<p>གཙང་མ་དེར་ནི་དཀར་ནག་དམར་པོའམ། །</p>
<p>ཚོན་རྩ་སྣ་ཚོགས་རྣམས་ཀྱིས་དམ་ཚིག་བྲི། །</p>
<p>གོང་དུ་སྨོས་པའི་དཀྱིལ་འཁོར་དེ་རྣམས་ལས། །</p>
<p>བསམས་ནས་འདོད་པ་གང་ཡང་རུང་པ་གཅིག །དད་པ་ཆེན་པོས་རིགས་ཀྱི་ཡུམ་གྱི་མཆོག །ཟློས་ཤིང་རབ་ཏུ་བསྒྲིམས་ཏེ་བྲི་བར་བྱ། །</p>
<p>འཇིགས་པ་མེད་པའི་གཡོག་གིས་ངེ་བླངས་ནས། །</p>
<p>ཁྱེར་ནས་འོངས་ཏེ་ཀུ་ཤའི་སྟེང་བཞག་སྟེ། །</p>
<p>སྐྲ་དང་ཁ་སྤུ་རྣམས་ཀྱང་བྲེགས་ནས་སུ། །</p>
<p>དེ་ཡི་མོད་ལ་འབྲུ་མར་དག་གིས་བསྐུ། །</p>
<p>དེ་ནས་བུམ་པ་ཞབས་མི་གནག་པ་བཞི། །</p>
<p>གཙང་མའི་ཆུས་བཀང་ཁྲུས་རྩིས་སྦྱར་ཏེ་བཀྲུ། །</p>
<p>དེ་ནས་གོས་དཀར་ཕྲུགས་ཅིག་བསྐོན་ནས་སུ། །</p>
<p>དེ་ནས་དཀྱིལ་འཁོར་དབུས་སུ་རྩྭ་སྟན་དང་། མ་ཉམས་མེ་ཏོག་སྟེང་དུ་རོ་བཞག་ཅིང་། །</p>
<p>རོ་ཡི་མགོ་བོ་ཤར་རམ་བྱང་དུ་བསྟན། །</p>
<p>དྲི་ཡིས་བྱུག་ཅིང་བདུག་པས་བདུག་པར་བྱ། །</p>
<p>ཕྲེང་བས་གདགས་ཤིང་མེ་ཏོག་སིལ་མས་གཏོར། །</p>
<p>ཤད་པ་ཉ་ཤམ་པ་བུ་ཏིལ་བསྲེས་པའི། །</p>
<p>ཁུར་བ་ལ་སོགས་ཅི་སྙེད་བུངས་བསྐྱེད་དེ། །</p>
<p>འབྱུང་བོ་ཀླུ་དང་ཤ་ཟག་ནོད་སྦྱིན་དང་། འདྲེ་ལ་བླ་འོག་ཕྱོགས་སུ་སྦྱིན་པར་བྱ། །</p>
<p>གྲོགས་པོ་མཆོག་ལྡན་བདག་ཉིད་བསྲུང་བྱ་སྟེ། །</p>
<p>རྩེ་གཅིག་སེམས་ཀྱིས་གསང་སྔགས་བཟླས་བརྗོད་བྱ། །</p>
<p>རོ་ནི་ལྡང་དུ་ཉེ་བའི་ཚེ་ན་ནི། །</p>
<p>འཇིགས་པའི་གཟུགས་ཅན་བགེགས་ནི་སྣ་ཚོགས་འབྱུང་། གཙུག་ཏོར་རྒྱལ་པོའི་སྔགས་གྱིས་ཐལ་བའམ། །</p>
<p>མ་གྲུགས་ཡུང་ཀར་སོགས་ལ་བསྔགས་ནས་སུ། །</p>
<p>གཏོར་ནས་ཕྱོགས་བཞི་དག་ནས་འོང་བའི་བགེགས། །</p>
<p>གསང་སྔགས་མཐུ་ཡིས་དེ་དག་འབྱོར་བར་འགྱུར། །</p>
<p>དེ་དག་ཞི་བར་བྱ་ཕྱིར་ཁྲོ་བོ་ནི། །</p>
<p>བདུད་རྩི་ཐབ་སྦྱོར་དྲག་ཤུལ་ལས་ཅན་སྦྱར། །</p>
<p>བགེགས་རྣམས་བཅོམ་པས་དེ་ནས་རོ་དེ་ཡང་། གསང་སྔགས་མཐུ་ཡིས་མྱུར་དུ་ལྡང་བར་འགྱུར། །</p>
<p>གང་ཞིག་གསང་སྔགས་ཆོ་གཞི་བ་མོ་ལས། །</p>
<p>མཐོང་བ་དེ་ནི་ཐོགས་མེད་ངེས་པར་འགྲུབ། །</p>
<p>གལ་ཏེ་རོ་དེ་ལངས་པར་གྱུར་པ་ལས། །</p>
<p>དེ་ཡི་གསང་སྔགས་ཆོ་ག་མི་ཤེས་ནའང་། །</p>
<p>གསང་སྔགས་གཞན་དུ་བསྟན་པའི་ཆོ་ག་ཡིས། །</p>
<p>ལངས་པ་དེ་ལ་རང་གིས་དངོས་གྲུབ་བླངས། །</p>
<p>གཏེར་གྱི་ཕྱོགས་དང་ཕུག་ཏུ་འགྲོ་བ་དང་། རལ་གྲི་ཨཉྫ་བཞོན་པ་མང་ག་གཞུག་དང་། འབྱུང་ཁུང་གསེར་འགྱུར་རྩི་དང་བཅུད་ཀྱིས་ལེན། །</p>
<p>མཁའ་ལ་འགྲོ་བའི་དངོས་གྲུབ་རབ་ཏུ་སྟེ། །</p>
<p>བསྲུང་བའི་སྟོབས་མེད་སྔགས་ཀྱི་སྟོབས་མེད་དང་། དཀའ་ཐུབ་སྟོབས་མེད་སེམས་སྟོབས་མེད་པ་ཡི། །</p>
<p>བློ་ཞན་གང་ཞིག་རོ་ལངས་དངོས་གྲུབ་ཚོལ། །</p>
<p>དེ་ནི་མཚན་མོ་རྒྱུ་བ་རྣམས་ཀྱིས་བསད། །</p>
<p>འཕགས་པ་དབུང་བཟང་གིས་ཞུས་པའི་ལེའུ་དྲུག་པའོ།། །</p>
<p>།མི་གང་མི་ཡི་ཤ་ནི་འཚོང་འདོད་དེས། །</p>
<p>མར་གྱི་ངོ་ལ་དུར་ཁྲོད་སོང་ནས་སུ། །</p>
<p>ཤིང་རྡོ་མཚོན་དང་དུག་དང་དབྱུག་ཏོ་སྨན། །</p>
<p>བགེགས་ལ་སོགས་པས་ཤི་བར་གྱུར་པ་ཡི། །</p>
<p>བྱིན་པ་བརླ་དང་སྐེ་དང་མགོ་བོ་དག །འཇིགས་པ་མེད་པས་མཚན་མོ་བླངས་ནས་སུ། །</p>
<p>གཏུབས་ཏེ་ཀོང་བུའམ་གྱོ་དུམ་གསར་པ་དང་། གཙང་མ་དེར་ནི་མི་ཉུང་བཞག་བྱས་ལ། །</p>
<p>ལུས་ལ་ཁྲག་གི་ལག་རྗེས་བྲིས་ནས་སུ། །</p>
<p>རྒྱུ་མས་མགོ་དང་མགྲིན་པ་དཀྲི་བར་བྱ། །</p>
<p>ལུས་ལ་མི་སྦགས་སར་པ་བགོས་ནས་ཀྱང་། །</p>
<p>ལག་གཡོན་ཤས་བཀང་གྱོ་མོ་ཐོགས་ནས་སུ། །</p>
<p>ཁྲག་གིས་བསྐུས་པའི་རལ་གྲི་ལག་གཡས་ཀྱིས། །</p>
<p>རབ་ཏུ་བསྒྲིམས་ནས་དེ་ནི་ཐོགས་ནས་ཀྱང་། །</p>
<p>སྒྲ་ཆེར་བོད་ཅིང་ཚིག་ཏུ་ཤ་འདི་དག །ཁྱེད་ཅག་སུ་ཞིག་ཉོ་བར་བྱེད་འདོད་ཅེས། །</p>
<p>ཤར་དང་ནུབ་དང་ལྷོ་དང་བྱང་ཕྱོགས་སུ། །</p>
<p>མྱུར་དུ་བསྐོར་ཅིང་ཤིན་ཏུ་བརྗོད་པར་བྱ། །</p>
<p>ཅི་སྟེ་ལུས་ནི་སྣང་ངམ་མི་སྣང་བར། །</p>
<p>ཚིག་གིས་ཁྱོད་ནི་ནོར་རམ་རིག་པའམ། །</p>
<p>བཅུད་ཀྱིས་ལེན་པའམ་གྲོང་ངམ་རྒྱལ་སྲིད་དམ། །</p>
<p>ཕུག་ཏུ་འགྲོ་བའམ་ཅི་འདོད་ཅེས་ཟེར་ན། །</p>
<p>སྔར་ནི་གང་ཞིག་སེམས་ཀྱིས་བསམས་པའི་དོན། །</p>
<p>དེ་ཉིད་སྨྲ་ཡི་གཞན་ནི་སྨྲ་མི་བྱ། །</p>
<p>རིག་པ་མང་པོ་བསྟེན་པའི་དུར་ཁྲོད་འདིར། །</p>
<p>དོན་འདིའི་ཕྱིར་ནི་སྡུག་བསྔལ་དྲག་པོ་ཡིས། །</p>
<p>བདག་ཀྱང་གདུངས་བཞིན་འོངས་ཀྱིས་འདི་ཉིད་ན། །</p>
<p>ཡོད་ན་ཤ་འདི་ཁྱེར་ལ་བདག་ལ་བྱིན། །</p>
<p>ཅི་སྟེ་སྲང་ལ་བཅལ་ཏེ་མ་གང་ན། །</p>
<p>རང་གི་ཤ་ཡིས་དེ་ནི་དགང་བར་བྱ། །</p>
<p>གལ་ཏེ་དུར་ཁྲོད་འདི་ནི་སྟོང་པ་སྟེ། །</p>
<p>ནོར་མེད་བུ་ཁྱོད་གཞན་དུ་སོང་ཤིག་ཅེས། །</p>
<p>མཚན་མོ་རྒྱུ་བས་དེ་སྐད་བསྒོ་ན་ནི། །</p>
<p>དེ་ལ་བདག་ནི་གང་དུ་འགྲོ་ཞེས་དྲི། །</p>
<p>ལན་ཐོབ་དེ་ཉིད་རང་གིས་བརྟགས་ནས་སུ། །</p>
<p>ཤ་དེ་བོར་ནས་དེ་ནས་འགྲོ་བར་བྱ། །</p>
<p>ཤ་ཡི་ཆོ་ག་གང་ཞིག་ངས་གསུངས་པ། །</p>
<p>གསང་སྔགས་མ་བཟླས་པ་ཡིས་བསྟེན་མི་བྱ། །</p>
<p>རིགས་མཆོག་གཙུག་ཏོར་སྟོབས་ཆེན་ལ་སོགས་པས། །</p>
<p>དུར་ཁྲོད་དུ་ནི་བསྲུང་བ་རངས་གསུངས་སོ། །</p>
<p>གསང་སྔགས་དྲག་པོ་གང་ཞིག་ཤ་ཟ་བ། །</p>
<p>དེ་ལ་དུར་ཁྲོད་མི་ཤའི་སྦྱིན་སྲེག་བྱ། །</p>
<p>རལ་གྲིས་སོར་གཉིས་སོར་གསུམ་ཙམ་དག་ཏུ། །</p>
<p>གཏུབས་ནས་མེ་ལ་སྦྱིན་སྲེག་སྟོང་དུ་བྱ། །</p>
<p>མེ་ཏོག་མཉམས་འབྲས་ཡོས་ཤ་ཁྲག་ཉ། །</p>
<p>ཆང་དང་སྦྲང་རྩི་བུ་ར་མ་ཆང་དང་ཏིལ། །</p>
<p>བདུག་པ་ཕྲེང་བ་བྱུག་པ་མར་མེ་ཆན། །</p>
<p>ལྷ་བཤོས་གཏོར་མ་དུར་ཁྲོད་གཏོར་བར་བྱ། །</p>
<p>དབབ་དང་བསྐྲད་དང་གཉིད་ཀྱིས་མྱོས་བྱ་དང་། །</p>
<p>དམག་གཞོམ་གྲོང་ཁྱེར་ཕུང་བར་བྱ་བ་དང་། །</p>
<p>ཤ་ཟ་མ་མོ་དྲག་མོ་སྲིན་མོའི་ཚོགས། །</p>
<p>གནོད་སྦྱིན་རྣམས་ལ་མི་ཤའི་སྦྱིན་སྲེག་བྱ། །</p>
<p>མི་ཡི་ཤ་ནི་རྙེད་པར་མ་གྱུར་ན། །</p>
<p>བ་གླང་ཤ་ཡི་སྦྱིན་སྲེག་དེ་བཞིན་ཤིས། །</p>
<p>མ་ཧེའི་ཤ་འམ་ཁྱི་ཤ་མར་བསྲེས་ལ། །</p>
<p>ཚེས་གྲངས་དག་ལ་སྨྱུང་བྱས་སྦྱིན་སྲེག་བྱ། །</p>
<p>གནོད་སྦྱིན་མོ་ཡ་ཆོ་ག་ཞིབ་མོར་ནི། །</p>
<p>གསང་སྔགས་མཉེས་བྱས་གྲུབ་པ་འདི་རྣམས་སྟེར། །</p>
<p>མ་དང་སྒྱུག་མོ་སྲུ་མོ་གྲོགས་མོ་དང་། །</p>
<p>བུ་མོ་ཆུང་མ་མནའ་མར་གྲུབ་པར་འགྱུར། །</p>
<p>མ་དང་སྒྱུག་མོ་སྲུ་མོ་གང་ཡིན་དེ། །</p>
<p>ཡིད་བཞིན་རིན་ཆེན་བཞིན་དུ་གྲུབ་པ་མཆོག །ཡིད་འོང་གྲོགས་མོ་བུ་མོ་གྲུབ་པ་འབྲིང་། །</p>
<p>ཆུང་མ་མནའ་མ་གྲུབ་པ་ཐ་མར་བསྒྲགས། །</p>
<p>དུས་གསུམ་དུ་ནི་མེ་ཏོག་ཕྲེང་བ་དྲི། །</p>
<p>མར་རམ་འབྲུ་མར་མར་མེ་ཙནྡན་དང་། །</p>
<p>ཨ་ཀར་དྲི་ཞིམ་བདུག་པས་མཆོད་པ་དང་། །</p>
<p>གཏོར་མ་སྣ་ཚོགས་རྟག་ཏུ་མཚན་མོ་སྦྱིན། །</p>
<p>གནོད་སྦྱིན་མོ་ནི་དགའ་ནས་མངོན་ཕྱོགས་ནས། །</p>
<p>རྙེད་པ་རྙེད་ཅིང་ས་བོན་འབྱུང་བར་བྱེད། །</p>
<p>འདོད་ཆགས་ཟིལ་གྱིས་ནོན་པའི་བུད་མེད་དག །གནོད་པ་བྱེད་པ་ངེས་པར་གནས་པར་འགྱུར། །</p>
<p>བསམས་ན་ཕུང་བར་ཡང་ནི་འགྱུར་བ་ཉིད། །</p>
<p>བུད་མེད་གནོད་པ་བྱེད་ཚེ་འགྲོ་མི་བྱ། །</p>
<p>རྙེད་པ་མང་ཉུང་ལ་ཡང་འདོད་མི་སྐྱེད། །</p>
<p>སྔགས་པས་མཚན་མོ་ཁུ་བ་དགག་བྱས་ནས། །</p>
<p>བརྩོན་འགྲུས་རབ་ཏུ་བསྐྱེད་དེ་བསྒྲུབ་པར་བྱ། །</p>
<p>སེམས་རྨོངས་གང་གིས་གཞན་དུ་བརྩམ་བྱས་ན། །</p>
<p>གནོད་སྦྱིན་མོས་ནི་མྱུར་དུ་ཕུང་བར་བྱེད། །</p>
<p>ཤ་ཟའི་གནོད་སྦྱིན་མ་ལའང་དེ་ཉིད་དེ། །</p>
<p>དེ་ལས་ཆོ་ག་ལྷག་པ་འདི་རྣམས་བྱ། །</p>
<p>ཤ་ཆང་ལ་ཕུག་ཚོད་མ་ཅུང་པེང་དང་། །</p>
<p>ནས་ཆ་ནམ་ཤ་ཆན་དང་འབྲས་ཆན་ཉ། །</p>
<p>གཏོར་མ་དེ་དག་ཀུན་དུ་བདུག་པ་དབུལ། །</p>
<p>གནས་ནི་ཁ་སྟོང་དག་གམ་དུར་ཁྲོད་ཤིས། །</p>
<p>མེ་ཏོག་ཤིར་ཤ་ཀུན་དུར་ཨརྐ་དང་། །</p>
<p>བིལ་བ་འབྲི་ཧ་ཀུ་ཤ་ར་རྫ་ཀ །ཨ་གས་ཨུཏྤལ་ཨ་ཏ་རུ་ཤ་ཀ །སེའུ་ཅན་མྱ་ངན་ཚང་སོགས་མེ་ཏོག་དབུལ། །</p>
<p>ཀླུ་ལ་བུ་ར་མ་འོ་མ་མར་སྦྱར་བའི། །</p>
<p>བདུག་པ་དྲི་ཞིམ་ཨ་ཀར་ཙནྡན་དྲི། །</p>
<p>ཕྲེང་བ་མེ་ཏོག་དྲི་ཞིམ་སྣ་ཚོགས་དང་། །</p>
<p>འབྲས་ཆན་ཞོ་དང་འབྲས་ཡོས་འབྲས་བུ་དབུལ། །</p>
<p>བ་དན་སྔོན་པོ་བུམ་པ་སྔོན་པོ་དང་། །</p>
<p>གོས་ཀྱང་སྔོན་པོ་ལྷ་བཤོས་གཏོར་མ་དྲི། །</p>
<p>ཕྲེང་བ་མེ་ཏོག་བྱུག་པ་སྔོན་པོ་དག །ཅི་སྙེད་བྲང་གིས་འགྲོ་བ་རྣམས་ལ་དབུལ། །</p>
<p>མཐེ་བོང་མེ་ལོང་རལ་གྲི་ཆུ་དང་ཤེལ། །</p>
<p>མར་མེ་ས་གཞི་ལྕགས་དང་ནམ་མཁའ་དང་། །</p>
<p>ལྷུང་བཟེད་ནོར་བུ་དག་དང་མེ་འབར་བ། །</p>
<p>འདི་ལ་གསལ་བར་སྟོན་པ་རྟག་ཏུ་འབྱུང་། །</p>
<p>འདས་པ་དང་ནི་མ་འོངས་ད་ལྟར་བྱུང་། །</p>
<p>མཐོ་རིས་ས་སྟེང་དུས་དང་མི་ལྡན་ཡང་། །</p>
<p>ལྷ་དང་ལྷ་མིན་དགེ་དང་མི་དགེ་བའི། །</p>
<p>ལས་རྣམས་ཐམས་ཅད་གསལ་བར་སྟོན་པར་རྟོགས། །</p>
<p>ཆོ་ག་ཉམས་པའམ་ཡང་ན་ཕྱེད་བཟླས་པའམ། །</p>
<p>ཡི་གེ་ཆད་དམ་ཡི་གེ་ལྷག་པའམ། །</p>
<p>བཟླས་བརྗོད་མ་བྱས་དད་པ་མེད་པ་དང་། །</p>
<p>མཆོད་པ་མེད་ཅིང་ས་གཞི་མི་གཙང་དང་། །</p>
<p>སྤྲིན་གྱི་ཚོགས་ཀྱིས་ཉི་ཟེར་བསྒྲིབས་པ་དང་། །</p>
<p>བྱིས་པ་ཡན་ལག་ཉམས་ཤིང་ལྷག་པ་དང་། །</p>
<p>དེ་ལྟ་བུ་ལ་མི་ཡི་གསལ་སྟོན་པ། །</p>
<p>འབབ་པར་མི་འགྱུར་དགོས་པ་ཡོང་མི་སྟོན། །</p>
<p>གསལ་སྟོན་དབབ་ཕྱིར་སྔོན་དུ་ཆོ་ག་བཞིན། །</p>
<p>བཟླས་ཤིང་ཚེས་གྲངས་བཟང་ལ་སྔགས་པ་ཡང་། །</p>
<p>སྨྱུང་བྱས་དགོངས་ཀར་ས་དང་ལྕི་བ་ཡིས། །</p>
<p>བ་ཀོ་ཙམ་གྱིས་ས་གཞི་ལེགས་པར་བྱུག །བྱུག་སྤོས་དང་ནི་མེ་ཏོག་བདུག་སྤོས་དང་། །</p>
<p>ལྷ་བཤོས་མར་མེ་དག་ཀྱང་ཕུལ་ནས་སུ། །</p>
<p>བྱིས་པ་གཞོན་ནུ་སྟ་གོན་གནས་པར་བྱ། །</p>
<p>དེ་ནས་ནང་པར་ཆོ་ག་འདི་ཀུན་བྱ། །</p>
<p>ཁྲུས་བྱས་ལུས་ལ་གོས་དཀར་གཙང་བགོས་ཏེ། །</p>
<p>ཤར་ཕྱོགས་ཁ་བལྟས་ཀུ་ཤའི་སྟན་སྟེང་དུ། །</p>
<p>འདུག་ནས་གསང་སྔགས་རྗེས་སུ་དྲན་པར་བྱ། །</p>
<p>མེ་ལོང་ཐལ་བ་གཙང་མས་ལན་བདུན་ནམ། །</p>
<p>བརྒྱད་དམ་ཡང་ན་བཅུར་ནི་ཕྱིས་ནས་སུ། །</p>
<p>རྩེ་གཅིག་སེམས་ཀྱིས་གསང་སྔགས་ཟློས་བཞིན་དུ། །</p>
<p>བུས་པ་གཞོན་ནུ་ནུབ་ཏུ་ཁ་བསྟན་ནས། །</p>
<p>ལྷ་ཡི་མིག་གིས་བལྟས་ན་འདས་པ་དང་། །</p>
<p>ད་ལྟར་དང་ནི་མ་འོངས་མཐོང་བར་འགྱུར། །</p>
<p>མེ་ལོང་ཞེས་བྱའི་ཆོ་ག་མཐའ་དག་ནི། །</p>
<p>རལ་གྲི་གསལ་བར་སྟོན་ལ་སྦྱར་བར་བྱ། །</p>
<p>མཐེ་བོ་རྒྱ་སྐྱེགས་ཁུ་བས་བསྐུས་ནས་སུ། །</p>
<p>འབྲུ་མར་དྲི་ཞིམ་དག་གིས་བསྐུ་བར་བྱ། །</p>
<p>བུམ་པ་གཙང་མ་ཆུས་བཀང་མི་གཡོར་བཞག །ས་བཅགས་ལྷུང་བཟེད་ནོར་བུ་ཆུ་ཡིས་དགང་། །</p>
<p>སྐུ་གཟུགས་ལ་ནི་བྱུག་སྤོས་མེ་ཏོག་དབུལ། །</p>
<p>དེ་ནས་བུ་ས་པ་གཞོན་ནུས་བལྟ་བར་བྱ། །</p>
<p>གསལ་བར་སྟོན་དང་རྨི་ལམ་ལ་སོགས་པས། །</p>
<p>དངོས་གྲུབ་བརྟགས་ཏེ་དེ་ནས་བཟླས་བརྗོད་བྱ། །</p>
<p>གལ་ཏེ་ཡིད་ཆེས་པར་ནི་མ་གྱུར་ན། །</p>
<p>དེ་ནས་རིག་སྔགས་མི་གདུག་བཟླས་བརྗོད་བྱ། །</p>
<p>ང་ཡི་གསང་སྔགས་དག་པ་གང་ཡང་རུང་། །</p>
<p>གསོ་སྦྱོང་བྱས་ནས་ནན་ཏན་བཟུང་ནས་སུ། །</p>
<p>རྒྱལ་བའི་རིང་བསྲེལ་མཆོད་རྟེན་དྲུང་དུ་བཟླས། །</p>
<p>ཡང་ན་སྐུ་གཟུགས་མཉམས་སྤྱན་སྔར་བཟླས། །</p>
<p>ལུས་དང་ངག་ཡིད་ལག་པ་མིག་དང་ནི། །</p>
<p>སྨིན་མཚམས་ཡན་ལག་རྣམ་པར་གཡོ་བ་དག །རབ་ཏུ་བསྡམས་ནས་དེ་ལ་ཡིད་གཞོལ་ཞིང་། །</p>
<p>བྱམས་ལ་གནས་ཤིང་ཀུ་ཤའི་ཁྲེས་ལ་འདུག །ཇི་སྲིད་དུ་ནི་རྩེ་གཅིག་གནས་འགྱུར་པ། །</p>
<p>དེ་སྲིད་བར་དུ་འབུམ་མམ་ཉིས་འབུམ་བཟླས། །</p>
<p>ང་ཡི་གསང་སྔགས་ཧུྃ་ཞེས་བྱ་བ་འདིས། །</p>
<p>ཤིང་ལའང་འབབ་ན་མི་ལ་སྨོས་ཅི་དགོས། །</p>
<p>དེ་ནས་དབབ་པའི་སྣོད་རྣམས་བརྟག་པར་བྱ། །</p>
<p>བུ་མོ་གཞོན་ནུ་ལོ་བཅུ་འམ་བཅུ་གཉིས་པ། །</p>
<p>བཅུ་འམ་བརྒྱད་དམ་བདུན་ནམ་བཞི་འམ་གསུམ། །</p>
<p>ཡང་ན་ཁྱེའུའང་རུང་སྟེ་གཉིས་སམ་ལྔ། །</p>
<p>ཚིགས་རུས་རྩ་མི་མངོན་ཞིང་གཟུགས་བཟང་བ། །</p>
<p>ཡན་ལག་རྫོགས་ཤིང་མིག་ད་ཀྱུས་རིང་ལ་དཀར། །</p>
<p>ཁ་བཞིན་ཟླ་འདྲ་མཆེ་བ་མཉམ་ལ་རྣོ། །</p>
<p>སོར་མོ་ཐགས་བཟང་མཛེས་ལ་ལོང་བུ་ནུབ། །</p>
<p>ལྟེ་བ་ཟབ་ཅིང་མཛེས་ལ་ནུ་མཇིང་ལེགས། །</p>
<p>བ་སྤུ་རེ་རེ་སྐྲ་ཡང་གནག་ལ་སྟུག །ལྟོ་བ་མི་འོ་གཉེར་མ་གསུམ་དང་ལྡན། །</p>
<p>མདོག་ཀྱང་བཟང་ཞིང་མངའ་བྱད་དང་ཡང་ལྡན། །</p>
<p>གང་ལ་ཡིད་དགའ་ལྟ་བ་བརྟན་པར་འགྱུར། །</p>
<p>ལྟ་བས་ཀྱང་ནི་ངོམས་པར་མི་འགྱུར་དང་། །</p>
<p>ལྷ་གཞན་དག་ལ་མི་ཕྱོགས་དབབ་པའི་སྣོད། །</p>
<p>ཚེས་གྲངས་བཟང་ལ་ཉིན་ཞག་གཅིག་ཏུ་ནི། །</p>
<p>སྨྱུང་བ་བྱས་པས་བདུག་སྤོས་ཕྲེང་བ་དང་། །</p>
<p>ཙནྡན་མེ་ཏོག་མར་མེ་རྣམས་ཀྱིས་མཆོད། །</p>
<p>བཟའ་དང་འབྲས་ཆན་ལ་སོགས་གཏོར་མ་མང་། །</p>
<p>ལྷ་དང་ལྷ་མིན་གནོད་སྦྱིན་རྣམས་ལ་སྦྱིན། །</p>
<p>དབབ་པའི་སྣོད་རྣམས་ཁྲུས་བྱས་གོས་དཀར་བསྐོན། །</p>
<p>ཤར་ཕྱོགས་ཁ་བལྟས་རྒྱན་ནི་རྣམ་པར་སྤངས། །</p>
<p>བྱུག་སྤོས་མེ་ཏོག་ལ་སོགས་དེ་ལ་སྦྱིན། །</p>
<p>བདུག་པས་བདུག་ཅིང་གསང་སྔགས་བཟླས་བརྗོད་བྱ། །</p>
<p>ཧཱུྃ་གི་གསང་སྔགས་ཐོག་མར་བཟླས་ནས་སུ། །</p>
<p>གྲིཧྞ་ཨ་བེ་ཤ་ཞེས་བརྗོད་པར་བྱ། །</p>
<p>མིག་ནི་གདང་ས་ཤིང་འཛུམས་པར་མི་བྱེད་ན། །</p>
<p>རྫོགས་པར་གྱུར་པར་ཤེས་པར་བྱས་ནས་སུ། །</p>
<p>འཇིགས་པ་མེད་པར་དེ་ཚེ་དྲི་བྱ་བ། །</p>
<p>མཆོད་ཡོན་དང་ནི་བདུག་པ་ཕུལ་ནས་སུ། །</p>
<p>རིག་པ་མཆོག་གི་གསང་སྔགས་དྲན་བྱས་ནས། །</p>
<p>ཕྱག་འཚལ་ནས་ནི་ལྷ་ཕྱོགས་གང་ཡིན་དྲི། །</p>
<p>དུས་གསུམ་དག་གི་བདག་གི་དགོས་པ་གང་། །</p>
<p>དེ་ནི་ལེགས་པར་དགོངས་ལ་བཀའ་སྩོལ་ཅིག ། བདེ་དང་སྡུག་བསྔལ་དངོས་གྲུབ་ཐོབ་མི་ཐོབ། །</p>
<p>ཤེས་ནས་དེ་ཡང་དེ་བཞིན་བཟུང་ནས་སུ། །</p>
<p>དེ་མ་ཐག་ཏུ་སླར་ཡང་གཏང་བར་བྱ། །</p>
<p>མི་གདུག་སྔགས་བཟླས་ཆོ་ག་འདི་རྣམས་ཀྱིས། །</p>
<p>དབབ་པའི་སྣོད་ལ་མི་ཡིས་ཕེབས་གྱུར་གྱི། །</p>
<p>གང་ཞིག་བླུན་པས་གཞན་དུ་བརྩམས་ན་ནི། །</p>
<p>དེ་ནི་མི་རྣམས་ཀུན་གྱིས་དཔྱས་པར་འགྱུར། །</p>
<p>ཞི་ཞིང་གཞུངས་ལ་རྒྱ་ཆེ་ད་ཀྱུས་ཀྱང་རིང་། །</p>
<p>བརྟན་ཞིང་གཟི་ཆེན་མདངས་ལྡན་དམར་བར་སྣང་། །</p>
<p>འཛུམས་ཞིང་འབྱེད་མེད་ལྷ་ཡི་མིག་དང་འདྲ། །</p>
<p>དབབ་པའི་སྣོད་ལ་ལྷ་བབས་དེ་ལྟར་འགྱུར། །</p>
<p>མིག་ནི་རབ་ཏུ་དམར་ཞིང་ཟླུམ་པོར་འདུག །བགྲད་ཅིང་རབ་ཏུ་མི་སྡུག་འཇིགས་འཇིགས་ལྟ། །</p>
<p>འཛུམས་པ་མེད་ཅིང་འཇིགས་མེད་བལྟ་བ་ན། །</p>
<p>སྲིན་པོ་ལྟོ་འཕྱེ་གནོད་སྦྱིན་བབས་པའི་མིག །གལ་ཏེ་བབས་པའི་སྣོད་ནི་མི་གཏོང་ན། །</p>
<p>ཤིན་ཏུ་བཀྲ་ཤིས་ཚིགས་བཅད་བརྗོད་པའམ། །</p>
<p>སྟོབས་པོ་ཆེའམ་དགོད་མའམ་ལྕགས་ཀྱུ་བཟླས། །</p>
<p>ཡང་ན་རབ་ཏུ་འདུས་པའི་མདོ་སྡེ་བཀླག །སེང་གེ་གདན་གྱི་ཨརྐའམ་པ་ལ་ཤའི། །</p>
<p>ཡམ་ཤིང་མར་གྱིས་བསྐུས་པ་བརྒྱ་ཡང་བསྲེག །མ་གྲུགས་ཏིལ་ནི་སྦྲང་རྩི་འམ་མར་གྱིས་བསྐུས། །</p>
<p>གཏུམ་པོས་སྦྱིན་སྲེག་ཉི་ཤུ་རྩ་གཅིག་བྱ། །</p>
<p>སྔ་མ་བཞིན་དུ་གསང་སྔགས་ཆོ་ག་དག །དམ་ཚིག་ཅི་བཞིན་མ་ལུས་སྦྱར་ན་ནི། །</p>
<p>བདག་གི་ཡིད་དང་མཐུན་པའི་དངོས་གྲུབ་ཐོབ། །</p>
<p>སྔགས་པ་ཡུན་རིང་ཉོན་མོངས་མི་འགྱུར་རོ། །</p>
<p>འཕགས་པ་དབུང་བཟང་གིས་ཞུས་པའི་ལེའུ་བདུན་པའོ།། །</p>
<p>།སངས་རྒྱས་ཀྱིས་གསུངས་ཡན་ལག་བརྒྱད་ལམ་ནི། །</p>
<p>ཡང་དག་འཚོ་དང་ལས་མཐའ་ཏིང་འཛིན་དག །རྩོལ་དང་རྟོག་དང་དྲན་དང་ལྟ་བ་རྣམས། །</p>
<p>སོ་སོ་སོ་སོར་ཡང་དག་བསྟེན་པར་བྱ། །</p>
<p>ལམ་འདི་རྣམས་ཀྱིས་གསང་སྔགས་དངོས་གྲུབ་ཅིང་། །</p>
<p>དེ་བཞིན་འདིས་ནི་ཐར་པ་མྱུར་དུ་ཐོབ། །</p>
<p>རྒྱལ་སྲས་སྔོན་གྱི་རྒྱལ་བ་འདས་པ་དག །འདི་ནས་གཤེགས་ཤིང་དེ་བཞིན་གཤེགས་པར་འགྱུར། །</p>
<p>ངོམས་མེད་སེམས་ཀྱིས་ལུས་དང་ངག་ཡིད་ཀྱིས། །</p>
<p>གུས་པར་དགེ་བའི་བསོད་ནམས་གང་བསགས་པའང་། །</p>
<p>བདེ་གཤེགས་གསུངས་པའི་བདེན་པའི་ལ་མ་དམིགས་ན། །</p>
<p>དགེ་བའི་ལམ་དེ་ཡང་དག་བསྐྱེད་པ་ཡིན། །</p>
<p>ཡོངས་སུ་འཛིན་པ་རྣམ་པར་སྤངས་ནས་སུ། །</p>
<p>ཆོས་གོས་དང་ནི་བསོད་སྙོམས་ངན་ངོན་དང་། །</p>
<p>སྨན་དང་མལ་སྟན་ངན་ངོན་ཙམ་གྱིས་ཀྱང་། །</p>
<p>ཆོག་པའི་སེམས་དང་ལྡན་པས་བསོད་ནམས་ཐོབ། །</p>
<p>བདག་ལ་བསྟོད་པ་ན་མས་ཀྱང་མི་བྱ་ཞིང་། །</p>
<p>སེམས་ཅན་གཞན་ལ་སྨད་པར་མི་བྱའོ། །</p>
<p>སྟག་དང་སྦྲུལ་དང་མེ་འདྲར་འཇིག་རྟེན་དག །བསམས་ནས་སྤངས་ཏེ་དབེན་ལ་དགའ་བར་བྱ། །</p>
<p>བུད་མེད་མཚན་ཉིད་སྐྱེས་པའི་མཚན་ཉིད་དང་། །</p>
<p>སྨན་དང་གླང་ཆེན་བརྟག་པའམ་སྐར་མའི་དཔྱད། །</p>
<p>མཚོན་ཆ་བརྟག་པའམ་རྟ་དཔྱད་རང་བཟོ་འམ། །</p>
<p>བསྟན་བཅོས་ངན་པ་སློབ་ཅིང་ཀློག་པ་སྤང་། །</p>
<p>གླང་ཆེན་རྟ་དང་བ་ལང་བྱ་གག་ཁྱི། །</p>
<p>གོང་མོ་སྲེག་པ་འུག་པ་སྐྱེས་པ་དང་། །</p>
<p>བུད་མེད་བུ་མོ་བྱིས་པར་ལུག་སོགས། །</p>
<p>ཐབ་མོ་འགྱེད་པ་མི་བལྟ་མི་བྱའོ། །</p>
<p>ཡུལ་སའི་གཏམ་དང་མི་དབང་བསྟན་པ་དང་། །</p>
<p>དམག་དང་གྱད་དང་ན་ཆུང་གཏམ་དག་དང་། །</p>
<p>སྒྲུང་ལྡེབས་དང་ནི་སྔོན་གྱི་ལོ་རྒྱུས་གཏམ། །</p>
<p>འདོད་ཆགས་དང་ནི་སྨད་འཚོང་གཏམ་མི་བྱ། །</p>
<p>སྔགས་པ་གསང་སྔགས་བཟླས་པ་མནོས་པ་ནི། །</p>
<p>གྲོང་དང་གྲོང་ཁྱེར་ཁྱིམ་དང་གཙུག་ལག་ཁང་། །</p>
<p>མཆོད་རྟེན་བསྟི་གནས་རི་དང་དཀའ་ཐུབ་གནས། །</p>
<p>ཀུན་དགའ་ལུ་མའམ་རྫིང་བུར་འགྲོ་མི་བྱ། །</p>
<p>སྔར་བཤད་པ་ཡི་གནས་རྣམས་མ་རྙེད་ན། །</p>
<p>ལྷ་ཁང་སྟོང་པ་དག་གམ་ཤིང་དྲུང་ངམ། །</p>
<p>རི་དང་ཆུ་བོ་ཆུ་ཀླུང་འབབ་ཆུ་དང་། །</p>
<p>ནགས་ཚལ་སྟོང་པ་དང་ནི་ཡུལ་སྟོང་དང་། །</p>
<p>གནས་གང་རུང་བར་སྔགས་པས་གནས་ཤིང་བཟླས། །</p>
<p>ཡང་ན་གནས་ནི་ངེས་པར་མ་བྱས་ན། །</p>
<p>ཟླ་བ་བརྒྱད་པོ་འདི་ཡི་དུས་དག་ཏུ། །</p>
<p>གནས་འདི་གང་ཡང་རུང་བ་ཞིག་ཏུ་བསྟེན། །</p>
<p>མཚོ་དང་ཤིང་དང་རི་བོའམ་དགོན་པའི་གནས། །</p>
<p>མཚེའུ་དང་ཁང་པ་གནས་སམ་ཆུ་ངོགས་སུ། །</p>
<p>དགུན་དཔྱིད་ཟླ་བ་རྣམས་ལ་གནས་བྱས་ནས། །</p>
<p>སྔགས་པས་དབྱརོ་ནི་གཅིག་ཏུ་གནས་བྱས་ཏེ། །</p>
<p>ཅི་ལྟར་རྒྱལ་བས་དགེ་སློང་དབྱར་ཟླ་གསུམ། །</p>
<p>ཚུལ་ཞུགས་གནས་གཞན་མི་འགྲོར་གསུངས་པ་བཞིན། །</p>
<p>དེ་བཞིན་བཅོམ་ལྡན་འདས་ཀྱིས་བསྔགས་པ་ཡང་། །</p>
<p>ཟླ་བ་གསུམ་དུ་གཅིག་ཏུ་གནས་པར་གསུངས། །</p>
<p>སྔགས་པས་དབྱར་ནི་བ་སྒྲུབ་ལ་མི་འཇུག་པར། །</p>
<p>བཟླས་བརྗོད་ཀྱིས་ནི་དུས་ཀྱང་འདས་པར་བྱ། །</p>
<p>དབྱར་འདས་དང་ནི་གསང་སྔགས་གཟི་བསྐྱེད་པས། །</p>
<p>བདག་ཉིད་བསྲུང་བྱས་བསྒྲུབ་ལ་འཇུག་པར་བྱ། །</p>
<p>མེ་ཐབ་ཟླུམ་པོ་གྲུ་གསུམ་གྲུ་བཞི་དང་། །</p>
<p>པདྨ་ལྟ་བུར་བྱ་ཞིང་དབྱིབས་ལེགས་ཤིང་། །</p>
<p>འཇམ་ཞིང་ཤིན་ཏུ་མཉམ་པར་བྱས་ནས་སུ། །</p>
<p>དེ་དག་ས་དང་ལྕི་བས་ལེགས་པར་བྱུག །ཟླུམ་པོ་དབང་ཐང་བསྐྱེད་དང་ནོར་དགུག་དང་། །</p>
<p>སྤྱན་དྲང་ཞི་བའི་ཆོ་ག་བྱ་བར་ཤིས། །</p>
<p>གྲུ་གསུམ་དུ་ནི་དགར་བསྐྲད་བསད་པ་དང་། །</p>
<p>གཤེད་བྱེད་ལ་སོགས་དྲག་པོའི་ལས་ཀྱང་བྱ། །</p>
<p>གྲུ་བཞི་པར་ནི་ཀླུ་དང་གསང་བ་པའི། །</p>
<p>སྲོག་བསྐམ་པའམ་ཡན་ལག་གཞིག་པར་བྱ། །</p>
<p>པདྨའི་དབྱིབས་སུ་བུད་མེད་བུ་མོའི་གྲོང་། །</p>
<p>ཡུལ་འཁོར་འཐོབ་པའམ་དོན་ཀུན་བསྒྲུབ་པར་ཤིས། །</p>
<p>མེ་ཐབ་ལྕི་བ་གཙང་མས་བྱུགས་ནས་ཀྱང་། །</p>
<p>ཐ་མ་ཐོག་ཏོག་ཀུ་ཤ་དགྲམ་པར་བྱ། །</p>
<p>དཀོན་མཆོག་གསུམ་དང་ཕྱག་ན་རྡོ་རྗེ་དང་། །</p>
<p>ཡུམ་ལའང་དད་པས་ཕྲེང་བ་བདུག་པ་དང་། །</p>
<p>དྲི་དང་མཉམས་མེ་ཏོག་ཅི་སྙེད་པས། །</p>
<p>ཆོ་ག་བཞིན་དུ་ལེགས་པར་མཆོད་པར་བྱ། །</p>
<p>ཡམ་ཤིང་མང་པོ་ཐབ་ཀྱི་དྲུང་བཞག་སྟེ། །</p>
<p>རླུང་ཡབ་ཀྱིས་ནི་མེ་ཡང་སྤར་བྱས་ནས། །</p>
<p>སངས་རྒྱས་རྣམས་ལ་ཕྱག་བྱས་ཁྲོ་བོ་ནི། །</p>
<p>བདུད་རྩི་འཁྱིལ་པས་མཉམས་པདྨ་འམ། །</p>
<p>མ་གྲུགས་ཏིལ་ནག་ལས་ནི་བདུན་ནམ་བརྒྱ་ད། །</p>
<p>བཅུ་འམ་ཉི་ཤུར་བསྲེག་བླུགས་མེ་ལ་བསྲེག །ཀུ་ཤ་བཏིང་ངམ་ཁྲེས་སམ་རྩྭ་སྟན་ལ། །</p>
<p>འདུག་ནས་ཤར་ཕྱོགས་ཁ་བསྟན་རྫས་རྣམས་ནི། །</p>
<p>མར་དང་སྦྲང་རྩི་འོ་མ་ལ་བཏགས་ནས། །</p>
<p>རང་གི་གསང་སྔགས་བསྒྲུབ་ཕྱིར་སྦྱིན་སྲེག་བྱ། །</p>
<p>མེ་ཡི་མཚན་མ་ཉེ་བར་བརྟག་པ་ནི། །</p>
<p>མེ་སྟག་དུ་བ་མེ་ལྕེ་སྒྲ་རྣམས་ལ་ས། །</p>
<p>གྲུབ་པ་དང་ནི་མི་གྲུབ་ཐམས་ཅད་ཀྱང་། །</p>
<p>སྔགས་ཀྱིས་བྱིན་བརླབས་མེ་ནི་སྟོན་པར་བྱེད། །</p>
<p>དུ་བ་མེད་ཅིང་གསེར་གྱི་མདོག་ལྟར་དང་ས། །</p>
<p>མེ་ལྕེ་རབ་ཏུ་ཆེ་ལ་གཡས་སུ་འཁྱིལ། །</p>
<p>ཁ་དོག་འཇའ་འདྲ་ཡང་ན་དཀར་ཡང་རུང་། །</p>
<p>ཡང་ན་བྱི་རུ་བ་ཅག་པའི་ཁ་དོག་འདྲ། །</p>
<p>ཤིན་ཏུ་སྣུམ་ལ་མེ་ལྕེ་སྒབ་ནས་འཕྲོ། །</p>
<p>རབ་ཏུ་འབར་བ་ཉི་མའི་འོད་ཟེར་འདྲ། །</p>
<p>དབྱིབས་ནི་བུམ་པ་རྒྱལ་མཚན་གདུགས་ཀྱང་འདྲ། །</p>
<p>དཔལ་བེའུ་དང་ནི་པདྨ་བླུགས་གཟར་འདྲ། །</p>
<p>མེ་ལྕེ་ཏྲི་ཤུལ་རྡོ་རྗེ་རལ་གྲི་འདྲ། །</p>
<p>ཡང་ན་ཤིང་རྟ་མཆོག་དང་རྔ་ཡབ་འདྲ། །</p>
<p>རྫ་རྔ་རྔ་ཆེན་དང་ནི་གླིང་བུའི་སྒྲ། །</p>
<p>དུ་བ་མེ་ལྕེ་དྲི་ཞིམ་མེ་སྟག་བཟང་། །</p>
<p>ཡང་ནམ་སྤར་བར་ནི་འབར་འགྱུར་ན། །</p>
<p>དེ་ཚེ་དངོས་གྲུབ་རྒྱ་ཆེན་ཐོབ་པར་འགྱུར། །</p>
<p>དུད་པ་ཆེ་ཞིང་མེ་སྟག་རྒོད་པ་དང་། །</p>
<p>འབར་བར་དཀའ་ཞིང་ཅུང་ཟད་ཅུང་ཟད་འབར། །</p>
<p>མེ་ལྕེ་རྣམ་པར་ཆད་ཅིང་གཟི་མདངས་མེད། །</p>
<p>རྩུབ་གནག་སྤྲིན་དང་པ་ལ་ཤ་ཡི་མདོག །གསལ་ཤིང་འདྲ་ཞིང་ཞིབ་མའི་གཟུགས་ཀྱང་འདྲ། །</p>
<p>ཕྱུགས་ཀྱི་མགོ་འདྲ་སྐྲ་ཡང་རབ་ཏུ་རྩུབ། །</p>
<p>མེ་ལྕེ་འཕྲོ་བས་སྦྱིན་སྲེག་བྱེད་པ་ཚིག །མི་རོའི་དྲི་ང་དངོས་གྲུབ་མེད་པ་སྟོན། །</p>
<p>མེ་ལྕེའི་མཚན་མ་འདི་འདྲ་མཐོང་ནས་ཀྱང་། །</p>
<p>སྟོབས་པོ་ཆེ་ཡི་མར་གྱིས་སྦྱིན་སྲེག་བྱ། །</p>
<p>བྱིན་པ་དག་དང་མཆན་ཁུང་སྤུ་རྣམས་ནི། །</p>
<p>ལག་པས་ཀྱང་ནི་བཏོག་པར་མི་བྱ་ཞིང་། །</p>
<p>མེ་ཡས་མི་བསྲེག་སྤུ་གྲིས་བྲག་མི་བྱ། །</p>
<p>སྤུ་མེད་བྱ་ཕྱིར་སྨན་གྱིས་མི་བྱུག་གོ། །</p>
<p>ཇི་ལྟར་རལ་གྲི་སོ་ལ་འཛིན་པའི་མིས། །</p>
<p>ལེགས་པར་མ་བཟུང་ལག་པ་ཆོད་པ་ལྟར། །</p>
<p>དེ་བཞིན་སྔགས་ཀྱང་ལེགས་པར་མ་བཟླས་ན། །</p>
<p>འབྲས་བུ་མེད་དམ་ཡང་ན་ཕུང་བར་འགྱུར། །</p>
<p>མི་ནི་ཚུལ་ཁྲིམས་གཙང་སྦྲ་མི་ལྡན་ཡང་། །</p>
<p>གསང་སྔགས་ལྷ་ནི་དེ་ལ་གནོད་མི་མཛད། །</p>
<p>ལྷ་ཡི་འཁོར་དུ་གྱུར་པ་གང་ཡིན་རྣམས། །</p>
<p>མི་ཡི་གླགས་མཐོང་ནས་ནས་ནི་ཕུང་བར་བྱེད། །</p>
<p>བ་སྒྲུབ་པ་ཀུན་ལ་དང་པོ་ཁོ་ནར་ནི། །</p>
<p>ལྷ་བཤོས་གཏོར་མ་ཕལ་ཆེར་དབུལ་བར་བྱ། །</p>
<p>སྔགས་པའི་ལས་གྲུབ་ནས་ཀྱང་དུས་ཀུན་དུ། །</p>
<p>རང་གི་ཉམས་ཀྱིས་ཅི་སྙེད་དབུལ་བར་བྱ། །</p>
<p>ལྷ་དང་ལྷ་མིན་གནོད་སྦྱིན་ལྟོ་འཕྱེ་གྲུལ། །</p>
<p>ནམ་མཁའ་ལྡིང་དང་འདབ་བཟང་ལུས་སྲུལ་པོ། །</p>
<p>དྲི་ཟ་སྲིན་པོ་གདོན་གྱི་རིགས་རྣམས་དང་། །</p>
<p>གང་དག་ས་ལ་གནས་པའི་རྫུ་འཕྲུལ་ཅན། །</p>
<p>བུ་སྨད་གཡོག་འཁོར་ཚོགས་དང་བཅས་རྣམས་ལ། །</p>
<p>བདག་གིས་པུས་མོ་ས་ལ་བཙུགས་ནས་སུ། །</p>
<p>ཐལ་མོ་སྦྱར་ནས་ཁྱེད་ལ་གསོལ་འདེབས་ཀྱིས། །</p>
<p>གནས་ནས་ཕན་གདགས་ཕྱིར་ནི་འདིར་སྤྱོན་ཅིག །འབྱུང་པོ་གང་དག་རི་རབ་སྟེང་གནས་དང་། །</p>
<p>དགའ་བའི་ཚལ་དང་ལྷ་ཡི་གནས་རྣམས་དང་། །</p>
<p>ཤར་ནུབ་རི་དང་ཉི་ཟླའི་ཁྱིམ་རྣམས་དང་། །</p>
<p>རི་བོ་ཀུན་ལ་གང་དག་གནས་པ་དང་། །</p>
<p>ཆུ་བོ་ཀུན་དང་ཆུ་ཡི་མདོ་རྣམས་དང་། །</p>
<p>རིན་ཆེན་གནས་ན་ལྷག་པར་གང་གནས་དང་། །</p>
<p>མཚོ་དང་རྫིང་དང་ལྟེང་ཀ་ཆུ་ངོགས་དང་། །</p>
<p>གཡའ་ཆུ་སིལ་མ་ཅན་ན་གང་གནས་དང་། །</p>
<p>གྲོང་དང་ཕྱུགས་ལྷས་གྲོང་ཁྱེར་སྟོང་པའམ། །</p>
<p>ཁང་སྟོང་དང་ནི་ལྷ་ཡི་ཁང་པ་དང་། །</p>
<p>གཙུག་ལག་ཁང་དང་མཆོད་རྟེན་གནས་དག་གམ། །</p>
<p>དཀའ་ཐུབ་གནས་སམ་གླང་ཆེན་བྲེས་དག་གམ། །</p>
<p>རྒྱལ་པོའི་ད་ཀོར་ཁང་དག་ན་གང་གནས་དང་། །</p>
<p>ལམ་སྲང་འདུན་ས་དང་ནི་བཞི་མདོ་དང་། །</p>
<p>གང་དག་ལམ་པོ་ཆེ་དང་ཤིང་གཅིག་དང་། །</p>
<p>དུར་ཁྲོད་ཆེན་པོའམ་ནགས་ཚལ་ཆན་པོ་དང་། །</p>
<p>སེང་གེ་དྲེད་དང་ག་ཅན་གཟན་གནས་དག་དང་། །</p>
<p>འབྲོག་ཆེན་འཇིགས་སུ་རུང་བར་གང་གནས་དང་། །</p>
<p>གང་དག་གླིང་མཆོག་རྣམས་ན་གནས་པ་དང་། །</p>
<p>ལྷུན་པོ་དུར་ཁྲོད་དག་ན་གནས་པ་རྣམས། །</p>
<p>རབ་ཏུ་དགྱེས་ཤིང་མགུ་བར་གྱུར་ནས་སུ། །</p>
<p>ཕྲེང་བ་མེ་ཏོག་དྲི་དང་བདུག་པ་དང་། །</p>
<p>བསྟོད་དང་གཏོར་མ་མར་མེ་གུས་འབུལ་བ། །</p>
<p>འདི་དག་བཞེས་ནས་བཏུང་ཞིང་བསྣམས་ནས་སུ། །</p>
<p>ལས་འདི་རྣམས་ཀྱི་འབྲས་བུ་མཆིས་པར་མཛོད། དེ་ལྟར་གདོན་ལ་མཆོད་པ་བྱས་ནས་སུ། །</p>
<p>དེ་ནས་ཕྱོགས་སྐྱོང་རྣམས་ལ་མཆོད་པ་བྱ། །</p>
<p>དབང་བདག་འབྱུང་པོའི་བདག་པོར་བཅས་པ་ཡིས། །</p>
<p>གཏོར་མ་ཕུལ་བ་འདི་དག་བཞེས་སུ་གསོལ། །</p>
<p>མེ་དང་གཤིན་རྗེ་སྲིན་པོ་ཆུ་བདག་དང་། །</p>
<p>རླུང་དང་ལུས་ངན་འབྱུང་པོ་གདོན་དང་བཅས། །</p>
<p>སྟེང་གི་ཉི་ཟླ་ཚངས་པ་ཆེན་པོ་དང་། །</p>
<p>ལྷ་རྣམས་ཀུན་དང་ས་ཡི་ཀླུ་རྣམས་དང་། །</p>
<p>རི་ཡི་ལྷ་དང་གནོད་སྦྱིན་ཚོགས་རྣམས་ལ། །</p>
<p>སོ་སོ་སོ་སོར་གཏོར་མ་ཕུལ་བ་རྣམས། །</p>
<p>རབ་ཏུ་དགྱེས་པ་ཡིས་ནི་བཞེས་ནས་ཀྱང་། །</p>
<p>རང་རང་ཕྱོགས་སུ་ལེགས་པར་བཞུགས་ནས་སུ། །</p>
<p>རང་གི་བུ་སྨད་མཛའ་བཤེས་གཉེན་འདུན་དང་། །</p>
<p>ནང་མི་དཔུང་བཅས་དམག་དང་ཐབས་ཅིག་ཏུ། །</p>
<p>མེ་ཏོག་དྲི་དང་གཏོར་མ་བྱུག་པར་བཅས། །</p>
<p>འདི་རྣམས་བཏུང་ཞིང་ལེགས་པར་གསོལ་ནས་ཀྱང་། །</p>
<p>བདག་གི་ལས་འདིའི་འབྲས་བུ་མཆིས་པར་མཛོད། །</p>
<p>དེ་ལྟར་གང་ཞིག་མཚན་མོ་རྒྱུ་བ་ལ། །</p>
<p>གཏོར་མ་གཏོང་བའི་ལས་རྣམས་བྱེད་པ་དེའི། །</p>
<p>དངོས་གྲུབ་མྱུར་ཞིང་ཤིན་ཏུ་བགེགས་ཀྱང་མེད། །</p>
<p>ཡིད་དུ་འོང་བའི་འདོད་པའང་ཐོབ་པར་འགྱུར། །</p>
<p>འཕགས་པ་དབུང་བཟང་གིས་ཞུས་པའི་ལེའུ་བརྒྱད་པའོ།། །</p>
<p>།གང་ཞིག་དགྲ་བཅོམ་ཕ་མ་གསོད་པ་དང་། །</p>
<p>མཐུན་པའི་དགེ་འདུན་དབྱེན་ནི་བྱེད་པ་དང་། །</p>
<p>དེ་བཞིན་གཤེགས་ལ་སྡང་བའི་སེམས་ཀྱིས་སུ། །</p>
<p>ནམ་ཞིག་མི་དག་སྐུ་མཚལ་འབྱིན་བྱེད་པ། །</p>
<p>ཤིན་ཏུ་མི་བཟད་པ་ཡི་ལས་འདི་རྣམས། །</p>
<p>རྒྱལ་བས་མཚམས་མེད་ལྔ་པོ་ཡིན་པར་བ་ཤད། །</p>
<p>གཏི་མུག་ཅན་གྱིས་སྡིག་པ་གཅིག་བྱས་ཀྱང་། །</p>
<p>ཕུང་པོ་འདི་ལ་གྲུབ་པ་ཐོབ་མི་འགྱུར། །</p>
<p>མཆོད་རྟེན་འཇིག་ཅིང་བྱང་ཆུབ་སེམས་དཔའ་གསོད། །</p>
<p>ཉོན་མོངས་ཟད་པའི་མ་ནི་སུན་འབྱིན་དང་། །</p>
<p>སློབ་པ་གསོད་ཅིང་དགེ་འདུན་མངའ་བ་ལ། །</p>
<p>གང་ཞིག་འདོད་པས་མང་ཉུང་རྐུ་འཕྲོག་པ། །</p>
<p>མཚམས་མེད་ཉེ་ལྔར་དེ་བཞིན་གཤེགས་པས་གསུངས། །</p>
<p>ཚུལ་ཉམས་མི་ནི་གང་ཞིག་འདི་བྱེད་པ། །</p>
<p>བསྐལ་པའི་བར་དུ་མནར་མེད་སྡུག་བསྔལ་མྱོང་། །</p>
<p>གསང་སྔགས་དངོས་གྲུབ་བསྒྲིམས་ཀྱང་ཡོང་མི་ཐོབ། །</p>
<p>གང་ཞིག་བདེ་གཤེགས་གསུང་གི་གླེགས་བམ་དག །ཆུད་གསོན་པ་དང་མེས་ནི་སྲེག་པ་དང་། །</p>
<p>བསམ་པ་ངན་པས་ཆུར་ནི་འདོར་བ་དང་། །</p>
<p>ཡང་ན་ཆོས་ཀྱི་སྐུ་ནི་སྤོང་བའམ། །</p>
<p>བསླབ་ཚིག་མ་ལུས་པས་ནི་བརྒྱན་པ་ཡི། །</p>
<p>དགེ་སློང་དག་གམ་དགེ་སློང་མ་གསོད་དང་། །</p>
<p>དགེ་བསྙེན་དང་ནི་དགེ་བསྙེན་མ་གསོད་དང་། །</p>
<p>ངན་པའི་སེམས་ཀྱིས་ལྷ་ཁང་བསྲེགས་ཀྱང་རུང་། །</p>
<p>མི་ཡི་ཡུལ་ན་སྡིག་པ་འདི་བྱས་པ། །</p>
<p>དཀའ་བ་སྤྱོད་པར་ལྡན་ཡང་གྲུབ་མི་ཐོབ། །</p>
<p>གང་ཞིག་དཀོན་མཆོག་གསུམ་ལ་གནོད་པ་ཡི། །</p>
<p>བསམ་པས་གནོད་པ་ཅུང་ཟད་བྱས་ཀྱང་རུང་། །</p>
<p>བདག་ཉིད་ངན་པས་དམྱལ་བར་བ་ཅོས་པར་འགྱུར། །</p>
<p>དེ་ནས་ཤི་ནས་ལས་ཀྱི་དབང་གིས་ཡང་། །</p>
<p>རིགས་ངན་མི་ཡི་ནང་དུ་སྐྱེ་བ་འཐོབ། །</p>
<p>འདི་དག་ངས་ནི་ཁྱོད་ལ་མདོར་བཤད་དོ། །</p>
<p>གང་ཞིག་བྱང་ཆུབ་སེམས་ནི་བླངས་པ་ལས། །</p>
<p>རྨོངས་པས་འཇིག་རྟེན་ལྷ་ཚོགས་ཕྱག་བྱས་ན། །</p>
<p>དེ་དག་དེ་ལ་མི་དགར་གྱུར་ནས་སུ། །</p>
<p>དེ་ཡི་གསང་སྔགས་དངོས་གྲུབ་ཉམས་པར་བྱེད། །</p>
<p>གང་གི་ཚེ་ན་སེམས་ནི་དང་བ་ཡིས། །</p>
<p>མི་ཡི་ཡུལ་ན་བྱང་ཆུབ་སེམས་བླངས་པས། །</p>
<p>དེ་ནི་ཕྱིན་ཅད་ལྷ་དང་ལྷ་མིན་དང་། །</p>
<p>འཇིག་རྟེན་མ་ལུས་རྣམས་ཀྱིས་ཕྱག་བྱར་འོས། །</p>
<p>མིས་ནི་མངོན་པར་མཐོ་བ་མ་ལུས་པའི། །</p>
<p>བསླབ་པ་མཐའ་དག་བླངས་པར་གྱུར་པ་དང་། །</p>
<p>སེམས་ཅན་ཀུན་ལ་མི་འཇིགས་སྦྱིན་པ་དང་། །</p>
<p>དཀོན་མཆོག་གསུམ་གྱི་རྒྱུད་དུ་སྙིང་ནས་སྐྱེས། །</p>
<p>གང་ཞིག་མི་བཟད་ལས་བྱེད་ཐུབ་པ་གསོད། །</p>
<p>རིག་སྔགས་གཅོད་དམ་གནོད་པར་བྱེད་པའམ། །</p>
<p>བསམ་པ་ངན་པས་གསང་སྔགས་ཚོགས་མི་མཆོད། །</p>
<p>དོན་མེད་བཞིན་དུ་སེན་མོས་རྩྭ་གཅོད་དང་། །</p>
<p>རྐང་པས་རྐང་པ་ཉེད་པར་བྱེད་པ་དང་། །</p>
<p>ཕྱུགས་ལ་སོགས་པའི་ཚོགས་ཀྱི་སྣ་འབུགས་དང་། །</p>
<p>འཕགས་པའི་དགེ་འདུན་ལ་ནི་མི་གུས་པ། །</p>
<p>འབྱུང་པོར་བྱིན་པའམ་ལྷ་ཡི་གཏོར་མ་འམ། །</p>
<p>ས་ལ་ལྷུང་བ་སྔགས་པས་བཟའ་མི་བྱ། །</p>
<p>འདོད་ཆགས་ཟིལ་གྱིས་གནོན་པའི་དུད་འགྲོ་དང་། །</p>
<p>བུད་མེད་བགྲོད་བྱ་མིན་པར་འགྲོ་མི་བྱ། །</p>
<p>གླང་ཆེན་མི་གདུལ་སྦྲུལ་ཡང་མི་གཟུང་ཞིང་། །</p>
<p>རྟ་རྒྱུག་གློ་རྡེབས་ལྕག་གིས་གཞུ་མི་བྱ། །</p>
<p>ལས་དེ་རྣམས་དང་ལྡན་པར་གྱུར་པ་དེའི། །</p>
<p>དངོས་གྲུབ་ནམ་ཡང་འབྱུང་བར་མི་འགྱུར་རོ། །</p>
<p>སེམས་ཅན་ནད་ཀྱིས་གདུངས་དང་སྡུག་བསྔལ་ལ། །</p>
<p>རྟག་ཏུ་བྱམས་པ་ཡང་ནི་ཡིད་ལ་བྱ། །</p>
<p>དཔེར་ན་ནམ་མཁའ་མཐའ་ཐུག་མེད་པ་ལ། །</p>
<p>འདོམ་གྱིས་གཞལ་བས་མཐའ་རྟོགས་མི་ནུས་ལྟར། །</p>
<p>དེ་བཞིན་དཀོན་མཆོག་གསུམ་ལ་བརྟེན་ནས་ནི། །</p>
<p>ཕན་དང་གནོད་པ་བྱས་པའི་མཐའ་མི་རྟོགས། །</p>
<p>རྒྱ་དང་རྙི་དང་བོང་རྒྱ་འཛོལ་བུ་ཡིས། །</p>
<p>ཁྱི་ལ་སོགས་པས་སེམས་ཅན་གསོད་པ་དང་། །</p>
<p>བྱ་རོག་ལ་སོགས་གཟེབ་ཀྱིས་བཅིང་བྱས་ན། །</p>
<p>འདི་དང་ཕ་རོལ་དུ་ཡང་གྲུབ་མི་ཐོབ། །</p>
<p>བདུད་དགྲའི་མེ་ཏོག་རྙིང་པ་བོར་བ་རྣམས། །</p>
<p>རྐང་པས་མི་རྫི་མགོ་ལ་གདགས་མི་བྱ། །</p>
<p>བཀྲེས་པས་གདུངས་ཀྱང་དེ་དག་རྣམས་ལ་ནི། །</p>
<p>ཕུལ་བའི་ལྷ་བཤོས་རྣམས་ཀྱང་བཟའ་མི་བྱ། །</p>
<p>འཇིགས་ཀྱང་ཚངས་པ་བརྒྱ་བྱིན་ཁྱབ་འཇུག་དང་། །</p>
<p>དྲག་པོ་རླུང་ལ་སོགས་ལ་ཕྱག་མི་བྱ། །</p>
<p>དེ་ཡིས་བཤད་པའི་ཆོས་ལ་བསྟེན་མི་བྱ། །</p>
<p>དེ་དག་དཀའ་ཐུབ་མི་སྤྱད་རྟགས་མི་མཆོད། །</p>
<p>དེ་རྣམས་ཆོས་ལའང་ངན་སེམས་མི་བྱ་ཞིང་། །</p>
<p>དེ་ཡི་སྤྱོད་ལ་ནམས་ཀྱང་དགའ་མི་བྱ། །</p>
<p>དེ་དག་བསྟོད་པ་མི་གདོན་སྔགས་མི་བཟླས། །</p>
<p>སྦྱིན་པ་བྱིན་ཚེ་སྙིང་རྗེ་བསྐྱེད་ནས་སྦྱིན། །</p>
<p>བདེ་བར་གཤེགས་པ་རྣམས་ཀྱིས་བརྟེན་པ་ཡི། །</p>
<p>གནས་དང་རྒྱལ་སྲས་རྣམས་ལ་ཕྱག་བྱའོ། །</p>
<p>རང་སངས་རྒྱས་དང་རྒྱལ་བའི་ཉན་ཐོས་རྣམས། །</p>
<p>དེ་དག་རྟག་ཏུ་ཕྱག་བྱའི་གནས་ཡིན་ནོ། །</p>
<p>ཇི་ལྟར་ཟླ་བ་ཚེས་ལ་མི་རྣམས་ནི། །</p>
<p>ཕྱག་འཚལ་ཉ་ལ་ལུས་ཅན་ཕྱག་མི་འཚལ། །</p>
<p>དེ་བཞིན་དད་པས་རྒྱལ་བའི་ཐུགས་སྲས་ལ། །</p>
<p>ཕྱག་བྱའི་དེ་ལྟར་བདེ་བར་གཤེགས་ལ་མིན། །</p>
<p>འཇིག་རྟེན་ཀུན་གྱི་མངོན་མཐོང་བསླབ་པ་ཅན། །</p>
<p>སྙིང་རྗེའི་བདག་ཉིད་འགྲོ་བའི་དོན་དུ་ནི། །</p>
<p>སྐྱེ་བ་ལེན་པ་དེ་ལ་ཅི་ཡི་ཕྱིར། །</p>
<p>བུ་གཅིག་བདག་ཉིད་ཀུན་དེར་ཕྱག་མི་བྱ། །</p>
<p>སྐྱེས་བུ་བསམ་ཡས་རྨད་བྱུང་རྫུ་འཕྲུལ་ཅན། །</p>
<p>དེ་ལ་མི་ངན་གང་ཞིག་མི་འདུད་པ། །</p>
<p>དེ་ལ་རྒྱལ་བ་ཐམས་ཅད་ཐུགས་ནུར་ནས། །</p>
<p>དེ་ཡི་གསང་སྔགས་དངོས་གྲུབ་མི་སྩོལ་ལོ། །</p>
<p>དཔེར་ན་ཤིང་གི་མེ་ཏོག་དང་པོར་ནི། །</p>
<p>ཡིད་འོང་ཕྱི་ནས་འབྲས་བུར་གྱུར་པ་ལྟར། །</p>
<p>སེམས་ཅན་མཆོག་རྣམས་མེ་ཏོག་འདྲ་བར་ལྟོས། །</p>
<p>འབྲས་བུ་བཞིན་དུ་རྒྱལ་བ་རིག་པར་གྱིས། །</p>
<p>གང་ཞིག་རང་བཞིན་ཆགས་དང་རྣམ་བྲལ་ཡང་། །</p>
<p>བརྩེ་ལ་སྙིང་རྗེ་ཁྲོ་ལ་ཁྲོ་བ་དང་། །</p>
<p>འདོད་ཆགས་ཅན་ལ་ཆགས་ཅན་ལྟར་སྟོན་པ། །</p>
<p>བྱང་ཆུབ་ཚུལ་གནས་དེ་ལ་ཕྱག་འཚལ་ལོ། །</p>
<p>གང་ཞིག་ལས་དང་རྣམ་སྨིན་མཁྱེན་པ་ཡིས། །</p>
<p>འགྲོ་བ་ཀུན་དང་ཅི་ལྟར་མཐུན་པ་ཡི། །</p>
<p>གསང་སྔགས་གཟུགས་ཀྱི་རྗེས་སུ་འཇུག་མཛད་པ། །</p>
<p>སྔགས་ཀྱི་རྣམ་འདྲེན་དེ་ལ་ཕྱག་འཚལ་ལོ། །</p>
<p>འཕགས་པ་དབུང་བཟང་གིས་ཞུས་པའི་ལེའུ་དགུ་པའོ།། །</p>
<p>།ལྷ་དང་ལྷ་མིན་མི་ལ་ཕན་གདགས་ཕྱིར། །</p>
<p>གསང་སྔགས་རིག་སྔགས་སྣ་ཚོགས་དང་། །</p>
<p>འབུམ་ཕྲག་ལྔ་དང་བྱེ་བ་ཕྲག་གསུམ་དག །རིག་འཛིན་སྡེ་སྣོད་བཤད་པར་རྒྱལ་བས་གསུངས། །</p>
<p>ངས་ནི་གསང་བ་པ་རྣམས་གཞོམ་པ་དང་། །</p>
<p>དབུལ་བའི་སྡུག་བསྔལ་བསལ་བར་བྱ་བའི་ཕྱིར། །</p>
<p>དཀྱིལ་འཁོར་བཅས་ཤིང་ཕྱག་རྒྱར་ལྡན་པ་ཡི། །</p>
<p>གསང་སྔགས་བྱེ་བ་ཕྲག་བདུན་རབ་ཏུ་བཤད། །</p>
<p>ཕོ་ཉ་བཅུ་དང་རིག་པའི་རྒྱལ་པོ་བདུན། །</p>
<p>དེ་བཞིན་ཕྱག་བརྙན་དྲུག་ཅུ་རྩ་བཞི་དང་། །</p>
<p>ང་ཡི་སྙིང་པོ་དམ་པ་བརྒྱད་རྣམས་དང་། །</p>
<p>ཁྲོ་བོ་དྲག་པོ་བདུད་རྩི་ཐབ་སྦྱོར་དང་། །</p>
<p>རིག་པ་མཆོག་ལ་སོགས་པ་མཐུ་བོ་ཆེ། །</p>
<p>རིག་པའི་བདག་པོ་གསང་སྔགས་རྗེས་འབྲང་བཅས། །</p>
<p>དེ་སྙེད་རྡོ་རྗེའི་རིགས་ནི་གང་ཡིན་པ། །</p>
<p>དེར་ནི་འདི་དག་ང་ཡིས་རྒྱ་ཆེར་བཤད། །</p>
<p>སྤྱན་རས་གཟིགས་ཀྱིས་གསང་སྔགས་བྱེ་བ་ཕྲག །གསུམ་དང་དེ་བཞིན་འབུམ་ཕྲག་ལྔ་རྣམས་བཤད། །</p>
<p>དེ་ཡི་རིག་སྔགས་བདག་པོ་རྟ་མགྲིན་དང་། །</p>
<p>དེ་ཡི་མིང་ཅན་དཀྱིལ་འཁོར་དམ་པ་གསུངས། །</p>
<p>བཅུ་གཉིས་ཕྱག་དང་ཕྱག་དྲུག་པ་དང་ནི། །</p>
<p>ཐོར་ཚུགས་ཅོད་པན་འདོད་པ་འབྱོར་བྱེད་དང་། །</p>
<p>ཞལ་བཞི་དོན་ཡོད་ཞགས་པར་བདུན་བསྟན་འདི། །</p>
<p>ས་སྟེང་གསང་སྔགས་ཉི་མ་བདུན་ལྟར་འབར། །</p>
<p>དེ་རྣམས་རྟ་མགྲིན་དཀྱིལ་འཁོར་གསང་སྔགས་ཏེ། །</p>
<p>མི་ལ་མཆོག་སྦྱིན་འཇིག་རྟེན་གསུམ་གྱིས་འདུད། །</p>
<p>སྒྲལ་མ་དཀར་མོ་གོས་དཀར་སྤྱན་མ་དང་། །</p>
<p>རྣམ་གཟིགས་རལ་པ་གཅིག་མ་དཀར་ཤམ་དང་། །</p>
<p>གྲགས་ལྡན་ཁྲོ་གཉེར་ཅན་དང་འདི་དག་རྣམས། །</p>
<p>པདྨའི་རིགས་ཀྱི་རིག་སྔགས་རྒྱལ་མོ་མཆོག །དེ་དག་དཀྱིལ་འཁོར་སྣ་ཚོགས་གཟུགས་ཅན་དང་། །</p>
<p>ཕྱག་རྒྱ་རྣམ་པ་སྣ་ཚོགས་རྣམས་དང་ལྡན། །</p>
<p>རྒྱས་པའི་གསང་སྔགས་རྒྱུད་དུ་འོག་པག་ཅན། །</p>
<p>རིག་པའི་དབང་ཕྱུག་གསང་སྔགས་བདག་པོར་བསྒོམ། །</p>
<p>དེ་ཡ་གསང་སྔགས་མི་ལ་གྲུབ་མཆོག་སྟེར། །</p>
<p>དེ་ལ་ལྔས་རྩེན་ཡང་ནི་མངོན་པར་དགའ། །</p>
<p>གནོད་སྦྱིན་དབང་ཕྱུག་དེ་དག་རྟག་མཐུན་པས། །</p>
<p>དེ་ཡི་བཀའ་ཡིས་གསང་སྔགས་ཚོགས་རྣམས་བཤད། །</p>
<p>ལྔས་རྩེན་གྱིས་ནི་སྟོང་ཕྲག་ཉི་ཤུ་སྟེ། །</p>
<p>དེ་ཡི་ཆུང་མས་དེ་ཡི་ཕྱེད་བཤད་དོ། །</p>
<p>ནོར་གྱི་བདག་པོས་སྟོང་ཕྲག་སུམ་ཅུ་སྟེ། །</p>
<p>གང་པོ་ཕ་ཡིས་ཀྱང་ནི་འབུམ་བཤད་དོ། །</p>
<p>ལྷ་དང་ལྷ་མིན་ལ་སོགས་རྒྱལ་བ་ལ། །</p>
<p>དད་པ་རྣམས་ཀྱིས་གསང་སྔགས་མཐའ་ཡས་བཤད། །</p>
<p>ཁ་ཅིག་ང་ཡི་རིགས་སུ་གཏོགས་པ་སྟེ། །</p>
<p>ཁ་ཅིག་ཀྱང་ནི་པདྨོའི་རིགས་སུ་གཏོགས། །</p>
<p>ཁ་ཅིག་ནོར་གྱི་རིགས་སུ་གཏོགས་པ་ཡིན། །</p>
<p>གཞན་ཡང་ཁ་ཅིག་གནས་མེད་རྣམ་པར་འཁྱམ། །</p>
<p>ནོར་སྤྱོད་ཅེས་བྱ་ནོར་གྱི་རིགས་སུ་གསུངས། །</p>
<p>ང་ནི་རྡོ་རྗེའི་རིགས་ཞེས་རབ་ཏུ་བསྟན། །</p>
<p>སྤྱན་རས་གཟིགས་དབང་པདྨའི་རིགས་ཡིན་ཏེ། །</p>
<p>རིགས་བཞི་པ་ནི་འདིར་ཡང་ལྔས་རྩེན་ཡིན། །</p>
<p>གསང་སྔགས་མདོ་སྡེར་ངས་བཤད་གང་ཡིན་ཏེ། །</p>
<p>བཞི་པོ་འདིར་ནི་རྣམ་པར་སྦྱར་བར་བྱ། །</p>
<p>གཞན་ཡང་འདི་ན་ཁ་ཅིག་གནས་མེད་པར། །</p>
<p>བདེ་བར་གཤེགས་ལ་བརྟེན་ཅིང་ཡོངས་འཁྱམ་པ། །</p>
<p>མདོ་སྡེ་འདིར་ནི་དེ་དག་ཐམས་ཅད་ཀྱང་། །</p>
<p>འབྱོར་པ་འདོད་པའི་མིས་ནི་རྣམ་པར་སྦྱར། །</p>
<p>ལམ་འདི་ཉིད་དུ་ཞུགས་པའི་སྔགས་པས་ནི། །</p>
<p>ཡིད་དང་མཐུན་པའི་དངོས་གྲུབ་ཐོབ་པར་འགྱུར། །</p>
<p>སྲིད་གསུམ་ནང་ན་རྒྱལ་བ་དཀོན་མཆོག་སྟེ། །</p>
<p>དེ་ཡི་འོག་ཏུ་དེ་ལས་བྱུང་བའི་ཆོས། །</p>
<p>དེ་ཡི་དགེ་འདུན་སྐྱེས་ཆེན་བརྒྱད་པོ་སྟེ། །</p>
<p>སྲིད་པ་གསུམ་ན་དཀོན་མཆོག་གསུམ་པོ་གཙོ། །</p>
<p>འདི་གསུམ་བསོད་ནམས་རྣམ་འཕེལ་རྒྱུ་ཡིན་པས། །</p>
<p>དངོས་གྲུབ་འདོད་པས་གསང་སྔགས་མགོ་ལ་གདོན། །</p>
<p>བསོད་ནམས་ཆེད་དང་ལོག་འདྲེན་རྨོངས་བྱའི་ཕྱིར། །</p>
<p>ཕྱག་ན་རྡོ་རྗེ་གཏུམ་མཆོག་ཕྱག་འཚལ་ཞེས། །</p>
<p>གསང་སྔགས་རྣམས་ཀྱི་མགོ་ལ་སྦྱར་བྱ་བར། །</p>
<p>གནོད་སྦྱིན་མགོན་པོ་ངས་ནི་བཤད་པ་ཡིན། །</p>
<p>ནོར་གྱི་རིགས་དང་པདྨའི་རིགས་ལ་ཡང་། །</p>
<p>རང་གི་གསང་སྔགས་བདག་པོར་ལྡན་པར་བྱ། །</p>
<p>བདེ་བར་གཤེགས་མིན་ཉན་ཐོས་ལམ་ཞུགས་དང་། །</p>
<p>རང་རྒྱལ་རྣམས་ཀྱི་ལམ་ལ་གནས་པ་དང་། །</p>
<p>དད་པ་མེད་ཅིང་ཚུལ་འཆོས་འཇུངས་པ་ཡིས། །</p>
<p>ང་ཡི་རྡོ་རྗེ་ནམ་ཡང་བཅང་མི་བྱ། །</p>
<p>གང་ཞིག་ཐེག་པ་མཆོག་ལ་སྡང་བ་དང་། །</p>
<p>བདུད་ཀྱིས་བཤད་པ་ཡིན་ཞེས་ཟེར་བ་དང་། །</p>
<p>རྨོངས་པ་ང་ལ་གནོད་སྦྱིན་ཞེས་སྨྲ་དང་། །</p>
<p>བྱང་ཆུབ་སེམས་དཔའ་ལ་ནི་མི་འདུད་པའི། །</p>
<p>དགེ་སློང་དགེ་སློང་མ་དང་དགེ་བསྙེན་དང་། །</p>
<p>དགེ་བསྙེན་མ་དང་འཇིག་རྟེན་པ་རྣམས་ཀྱིས། །</p>
<p>ང་ཡི་རིགས་ཀྱི་གསང་སྔགས་བཟླས་བརྗོད་ན། །</p>
<p>དེ་དག་རྣམས་ཀྱི་ལུས་ནི་མྱུར་དུ་འཇིག །གང་ཞིག་ང་རིགས་རྗེས་སུ་འབྲང་བའི་གདོན། །</p>
<p>འབྱུང་པོ་གནོད་སྦྱིན་ཀླུ་དང་ཤ་ཟ་ཡིས། །</p>
<p>ང་ཡི་སྔགས་བརྗོད་རྡོ་རྗེ་ཐོགས་པ་དག །མཐོང་ན་ཁྲོས་ནས་ཕུང་བར་བྱེད་པར་འགྱུར། །</p>
<p>གང་ཞིག་ཐེག་མཆོག་རྒྱ་ཆེན་ཀློག་པ་དང་། །</p>
<p>དེ་ལ་དད་ཅིང་དེ་ཉིད་འཆད་པར་སྤྲོ། །</p>
<p>བརྩོན་འགྲུས་ཆེ་ཞིང་བྱང་ཆུབ་སེམས་བརྟན་པ། །</p>
<p>དེ་ལ་ང་ཡི་གསང་སྔགས་མཆོག་སྦྱིན་མཛད། །</p>
<p>ངས་ནི་འགྲོ་ལ་ཕན་ཕྱིར་སངས་རྒྱས་པའི། །</p>
<p>གསང་སྔགས་ཡངས་ཤིང་རྒྱས་པར་བཤད་པ་ཡིན། །</p>
<p>དེ་ནས་གཞན་ཡང་འཇིག་རྟེན་པ་བསྡུས་ནས། །</p>
<p>ཞར་ལ་བཤད་པ་འདི་དག་ཁྱོད་ཀྱིས་ཉོན། །</p>
<p>དྲག་པོ་ཡིས་ནི་བྱེ་བ་ཕྲག་བཅུ་བཤད། །</p>
<p>ནོར་ལྷའི་བུས་ནི་སྟོང་ཕྲག་སུམ་ཅུ་སྟེ། །</p>
<p>ཚངས་པ་ཡིས་ནི་སྟོང་ཕྲག་དྲུག་ཅུ་ཉིད། །</p>
<p>ཉི་མས་ཀྱང་ནི་འབུམ་ཕྲག་གསུམ་བཤད་དོ། །</p>
<p>ནམ་མཁའ་ལྡིང་གིས་སྟོང་ཕྲག་བཅྭ་བརྒྱད་དེ། །</p>
<p>གཏུམ་བྱེད་མས་ནི་སྟོང་ཕྲག་བརྒྱད་བཤད་དོ། །</p>
<p>མེ་ཡིས་ཀྱང་ནི་བརྒྱ་ཕྲག་བདུན་ཉིད་དེ། །</p>
<p>ཕུར་བུ་གསུམ་པ་ཡས་ནི་སྟོང་བཤད་དོ། །</p>
<p>ཀླུ་ཡི་རྒྱལ་པོ་རྣམས་ཀྱིས་ལྔ་སྟོང་སྟེ། །</p>
<p>མཚན་མོ་རྒྱུ་དབང་སྟོང་ཕྲག་བཅུ་གཉིས་བཤད། །</p>
<p>འགྲོ་ལ་ཕན་ཕྱིར་འཇིག་རྟེན་བདག་པོ་བཞིས། །</p>
<p>འབུམ་ཕྲག་བཞི་ནི་རབ་ཏུ་བཤད་པ་ཡིན། །</p>
<p>ལྷ་མིན་དབང་པོས་འབུམ་ཕྲག་གཉིས་ཉིད་དེ། །</p>
<p>ལྷ་ཡི་དབང་པོས་ཀྱང་ནི་འབུམ་ཕྲག་གསུམ། །</p>
<p>གསང་སྔགས་ཕྱག་རྒྱ་སྣ་ཚོགས་ཆོ་གར་ལྡན། །</p>
<p>སོ་སོའི་གཞུང་གི་དཀྱིལ་འཁོར་རྣམས་དང་བཅས། །</p>
<p>རང་སྔགས་མདོ་སྡེའི་རྗེས་འབྲང་དད་བསྐྱེད་ན། །</p>
<p>མ་བསྒྲིམས་བཞིན་དུ་ཐེ་ཚོམ་མེད་པར་འགྲུབ། །</p>
<p>དེ་ལས་བཟློག་ན་དངོས་གྲུབ་མི་ཐོབ་ལ། །</p>
<p>སྡུག་བསྔལ་མང་པོ་ཡང་ནི་འཐོབ་པར་འགྱུར། །</p>
<p>འཕགས་པ་དབུང་བཟང་གིས་ཞུས་པའི་ལེའུ་བཅུ་པའོ།། །</p>
<p>།བཅུད་ཀྱིས་ལེན་དང་གཏེར་དང་ཕུག་འགྲོ་དང་། །</p>
<p>ནོར་བསྒྱུར་འབྱུང་ཁུང་སྔགས་དང་གསེར་བསྒྱུར་རྩི། །</p>
<p>རིན་ཐང་མེད་པའི་རིན་ཆེན་ནོར་སྦྱིན་ཏེ། །</p>
<p>བརྒྱད་པོ་བསྟན་པ་ཡོངས་སུ་བསྒྲགས་པ་ཡིན། །</p>
<p>སྔགས་དང་ཕུག་ཏུ་འགྲོ་དང་བཅུད་ཀྱིས་ལེན། །</p>
<p>སྡིག་པ་སྤོང་བར་བྱེད་པས་མཆོག་ཏུ་བསྟན། །</p>
<p>རིན་ཆེན་དང་ནི་གཏེར་དང་འབྱུང་ཁུང་འབྲིང་། །</p>
<p>གསེར་བསྒྱུར་རྩི་དང་ནོར་བསྒྱུར་ཐ་མའོ། །</p>
<p>མི་ནི་སེམས་སྟོབས་ལྡན་ཞིང་ཆོས་ལ་བརྩོན། །</p>
<p>དཀའ་ཐུབ་ཀྱིས་ཕྱུག་དང་པོར་བསྟན་པའི་སྣོད། །</p>
<p>རྡུལ་ཤས་ཆེ་བ་ལ་ནི་འབྲིང་པོར་གསུངས། །</p>
<p>ཐ་མ་ལ་ནི་མུན་པ་ཅན་གྱིས་བསྟེན། །</p>
<p>གང་ཞིག་མཆོག་ཏུ་བསྟན་པ་བསྟེན་འདོད་པ། །</p>
<p>དེས་ནི་ཐ་མར་བསྟན་པ་རྣམ་པར་སྤང་། །</p>
<p>གལ་ཏེ་ནོར་ལ་སྲེད་ཅིང་སྡུག་བསྔལ་གྱིས། །</p>
<p>གདུངས་ན་འབྲིང་པོ་ལ་ནི་བསྟེན་པར་བྱ། །</p>
<p>ལྷ་ཡི་བདེ་བ་དང་ནི་འབྱོར་པ་དང་། །</p>
<p>ཚེ་དང་སྟོབས་གཟུགས་ཕུན་སུམ་ཚོགས་པ་དང་། །</p>
<p>ཐོས་མང་མདངས་བཟང་གཅིག་ཏུ་ཡིད་གཞུངས་དང་། །</p>
<p>དབང་ཆེ་ཀུན་དཀའ་ཐུབ་སྟོབས་ཀྱིས་འཐོབ། །</p>
<p>ཆགས་ལ་རྣམ་བྲལ་དགེ་ལ་དགའ་བ་དང་། །</p>
<p>རྟག་ཏུ་དཀོན་མཆོག་གསུམ་ལ་སེམས་གཞོལ་དང་། །</p>
<p>སྡིག་པ་སྤངས་ཤིང་བཟླས་བརྗོད་ལྡན་པ་ཡི། །</p>
<p>མི་ལ་ལྷ་རྫས་དངོས་གྲུབ་རིང་བ་མེད། །</p>
<p>རྡོ་རྗེ་མཚོན་མེ་གནམ་ལྕགས་མཐུ་འདྲ་བའི། །</p>
<p>གསང་སྔགས་མི་ཡི་འཇིག་རྟེན་མཆོག་སྦྱིན་མཛད། །</p>
<p>འཇིག་རྟེན་འདི་དང་ཕ་རོལ་ཉིད་ན་ཡང་། །</p>
<p>སྡུག་བསྔལ་སེལ་ཅིང་སྡིག་འཇོམས་གཞན་མེད་དོ། །</p>
<p>གང་ཞིག་དཔག་བསམ་ལྗོན་པའི་ཤིང་ལྟ་བུར། །</p>
<p>ལ་ལར་དངོས་གྲུབ་ལ་ལར་བསོད་ནམས་དང་། །</p>
<p>གཞན་ལ་གཟུགས་སྟོབས་ཆེ་དང་བདེ་བ་དག །ཡིད་མཐུན་འབྲས་བུ་འདོད་པའི་མི་ལ་སྩོལ། །</p>
<p>གསང་སྔགས་སྣ་ཚོགས་གཟུགས་སུ་རྣམ་སྤྲུལ་ནས། །</p>
<p>གང་ཞིག་སྡུག་བསྔལ་གང་ཞིག་འཇིགས་སྐྲག་པའམ། །</p>
<p>རྒྱལ་པོ་ཆོམ་རྐུན་ཐོག་གིས་འཇིགས་སྐྲག་པའི། །</p>
<p>འགྲོ་བའི་ཚོགས་ཆེན་མཐའ་དག་སྐྱོབ་པར་མཛད། །</p>
<p>གང་ཞིག་ཡུལ་དང་ཁྱིམ་ལ་བསྟེན་ཀྱང་རུང་། །</p>
<p>དཀའ་ཐུབ་མཉམས་རྩེ་གཅིག་སེམས་ཀྱིས་ནི། །</p>
<p>ཉིན་གཅིག་བཞིན་དུ་ཅུང་ཟད་སྔགས་བཟླས་ན། །</p>
<p>དེ་ཡི་གསང་སྔགས་དུས་ཤིག་ན་ནི་འགྲུབ། །</p>
<p>ཆོ་ག་བཞིན་དུ་དང་པོ་འབུམ་བཟླས་ནས། །</p>
<p>དེ་ནས་སྔགས་པ་བསྒྲུབ་ལ་འཇུག་པར་བྱ། །</p>
<p>དེས་ན་དངོས་གྲུབ་མྱུར་དུ་འཐོབ་འགྱུར་ལ། །</p>
<p>གསང་སྔགས་ཆོ་གས་ཡུན་རིང་ཉོན་མི་མོངས། །</p>
<p>ལུས་ལ་ས་ཡིས་དྲིལ་ཕྱིས་བྱས་ནས་སུ། །</p>
<p>ཆུ་ཆེན་རྙོག་པ་མེད་པར་ཞུགས་ནས་སུ། །</p>
<p>ཅི་ཙམ་འདོད་པའི་བར་དུ་ཁྲུས་བྱས་ཏེ། །</p>
<p>བྱུང་ནས་ཤར་རམ་བྱང་དུ་ཁ་བལྟས་ནས། །</p>
<p>ཆུ་ཡིས་ལག་པ་རྐང་པ་བཀྲུས་ནས་སུ། །</p>
<p>པུས་མོ་ཕྱི་རོལ་དུ་ནི་བསྟན་བྱས་ཏེ། །</p>
<p>བར་དུ་ལག་བཞག་ཙོག་ཙོག་པོར་འདུག་ནས། །</p>
<p>སྒྲ་མེད་དབུ་བ་མེད་པས་ཉེ་རེག་བྱ། །</p>
<p>ལན་གསུམ་བར་དུ་ཆུ་ནི་འཐུངས་ནས་ཀྱང་། །</p>
<p>མཆུ་ལ་ལན་གཉིས་ཡོངས་སུ་ཕྱི་བར་བྱ། །</p>
<p>སོ་ལ་ཆགས་པ་ལྕེ་ཡིས་རེག་པ་དང་། །</p>
<p>སྦྲིད་པ་བྱུང་ན་ཁ་ཡང་བཀྲུ་བར་བྱ། །</p>
<p>རབ་བྱུང་སྐྱེས་པ་བུད་མེད་གཞོན་ནུ་དང་། །</p>
<p>གཞོན་ནུ་མ་དང་རྒན་པོ་བྲམ་ཟེ་རྣམས། །</p>
<p>དེ་ལ་ནམ་ཡང་སྔགས་པས་རེག་མི་བྱ། །</p>
<p>སྔགས་པས་དེ་དག་རྣམས་ལ་མི་བསམ་མོ། །</p>
<p>བརྒྱ་ལ་དེ་དག་རྣམས་ཀྱིས་རེག་གྱུར་ཏམ། །</p>
<p>སྒྲུབ་པོས་དེ་དག་རྣམས་ལ་རེག་གྱུར་ན། །</p>
<p>སླར་ཡང་ཁྲུས་དང་འཐོར་འཐུང་བྱས་ནས་སུ། །</p>
<p>དེ་ནས་ཕྱིར་ཡང་བཟླས་ལ་འཇུག་པར་བྱ། །</p>
<p>གཙང་སྦྲ་ལ་དང་ཟློས་དགའ་སྙིང་རྗེ་ཅན། །</p>
<p>རྟག་ཏུ་ལེན་པ་ལས་ནི་ལོག་པ་དང་། །</p>
<p>སློང་མོའི་ཟས་ཟ་ལྷ་ཡི་ལས་བརྩོན་པ། །</p>
<p>དེ་ཡི་ལུས་ལ་གསང་སྔགས་འཇུག་པར་འགྱུར། །</p>
<p>འགའ་ཡིས་བུད་མིད་གོས་དང་ནོར་རྣམས་དང་། །</p>
<p>བཞོན་པ་རྒྱན་དང་བྱུག་པ་བཟའ་བཏུང་དང་། །</p>
<p>མལ་སྟན་རྣམས་ནི་མང་ཉུང་བྱིན་གྱུར་ན། །</p>
<p>དེ་ལ་བསྒྲུབ་ལ་གནས་པས་མི་བླང་ངོ་། །</p>
<p>ས་ཕུང་བཤང་སྒོར་ལྔ་སྟེ་མཚན་ལ་གསུམ། །</p>
<p>གཡོན་ལ་གསུམ་སྟེ་ལག་པ་གཉིས་ལ་བདུན། །</p>
<p>ཡང་ན་ས་དང་ཆུ་ཡིས་ཅི་སྲིད་དུ། །</p>
<p>དྲི་མ་དྲི་བྲལ་དེ་སྲིད་བར་དུ་བྱ། །</p>
<p>སོས་ཀ་ནགས་མེ་མཆེད་པའི་མེ་ལྕེ་ཡིས། །</p>
<p>མ་བསྒྲིམས་བཞིན་དུ་ཚང་ཚིང་ཀུན་བསྲེགས་ལྟར། །</p>
<p>བཟླས་བརྗོད་མེ་ལ་ཚུལ་ཁྲིམས་རླུང་གིས་སྦར། །</p>
<p>བརྩོན་འགྲུས་ཆེན་པོའི་མེ་ལྕེས་སྡིག་པ་སྲེག །ཇི་ལྟར་གངས་ལ་ཉི་མའི་འོད་ཟེར་གྱིས། །</p>
<p>གདུངས་ན་བཟི་བརྗིད་མི་བཟོད་འཇུ་བ་བཞིན། །</p>
<p>ཚུལ་ཁྲིམས་ཉི་མའི་འོད་ཟེར་བཟླས་བརྗོད་ཀྱིས། །</p>
<p>གདུངས་ན་སྡིག་པའི་གངས་ཀྱང་ཟད་པར་འགྱུར། །</p>
<p>མུན་ནག་དམག་ལ་མར་མེ་ཕྱུང་བ་ཡིས། །</p>
<p>མུན་ནག་མ་ལུས་སེལ་བར་བྱེད་པ་ལྟར། །</p>
<p>ཚེ་རབས་སྟོང་ནས་བསགས་པའི་སྡིག་པའི་མུན། །</p>
<p>བཟླས་བརྗོད་མར་མེས་མྱུར་དུ་སེལ་བར་བྱེད། །</p>
<p>ཅི་སྟེ་བཟླས་བརྗོད་པ་ནི་སྦྱིན་སྲེག་གིས། །</p>
<p>གསང་སྔགས་བསྒྲུབས་ཀྱང་དངོས་གྲུབ་མ་ཐོབ་ན། །</p>
<p>འཇིམ་པ་ལས་ནི་མཆོད་རྟེན་འབུམ་གདབ་པའམ། །</p>
<p>ཡང་ན་ཆུ་འགྲམ་བྱེ་མ་ལ་ཡང་གདབ། །</p>
<p>དེས་ནི་དེ་ཡི་སྡིག་པ་སྲིད་གཞན་ལ། །</p>
<p>བྱས་པ་གང་ཡིན་དེ་ནི་ཟད་གྱུར་ན། །</p>
<p>དེས་ནི་གསང་སྔགས་མཐུ་ཡིས་འདི་ཉིད་དུ། །</p>
<p>མཐོང་བའི་ཆོས་ལ་གསང་སྔགས་འབྲས་བུ་འཐོབ། །</p>
<p>སྔགས་ཀྱི་རྩ་བ་དང་པོ་ཚུལ་ཁྲིམས་ཏེ། །</p>
<p>དེ་ནས་བརྩོན་འགྲུས་དང་ནི་བཟོད་པ་དང་། །</p>
<p>རྒྱལ་བ་ལ་ནི་དད་དང་བྱང་ཆུབ་སེམས། །</p>
<p>གསང་སྔགས་དང་ནི་ལེ་ལོ་མེད་པའོ། །</p>
<p>ཅི་ལྟར་མི་དབང་ཡན་ལག་བདུན་ལྡན་པ། །</p>
<p>སྐྱོ་བ་མེད་པར་སྐྱེ་དགུ་འདུལ་བར་བྱེད། །</p>
<p>དེ་བཞིན་སྔགས་པའང་ཡན་ལག་འདི་བདུན་དང་། །</p>
<p>ལྡན་ན་དངོས་གྲུབ་དམ་པའང་ཐོབ་པར་འགྱུར། །</p>
<p>དང་པོ་བཟླས་བརྗོད་ཕལ་ཆེར་བྱས་ནས་སུ། །</p>
<p>དེ་ཡི་འོག་ཏུ་འདིར་ནི་སྦྱིན་སྲེག་བྱ། །</p>
<p>སྦྱིན་སྲེག་དག་གིས་གསང་སྔགས་མཆོག་མྱུར་སྕོལ། །</p>
<p>ཡིད་དུ་འོང་བའི་འདོད་པའང་སྦྱིན་པ་མཛད། །</p>
<p>གང་གིས་དཔག་ཚད་བརྒྱ་ཡི་ཕ་རོལ་ནས། །</p>
<p>གསང་སྔགས་མཐུ་ཡིས་བུད་མེད་བཀུག་ཀྱང་ནི། །</p>
<p>བུད་མེད་མ་ཡིན་གནོད་སྦྱིན་བུ་མོ་སྟེ། །</p>
<p>དེ་གཟུགས་ཆ་བྱད་ཀྱིས་ནི་སྔགས་པ་བསྟན། །</p>
<p>འདོད་པའི་དོན་ཕྱིར་བསྒྲུབ་པ་གང་ཡིན་དེ། །</p>
<p>གྲུབ་ནའང་གནོད་སྦྱིན་བུ་མོས་སྦྱིན་པར་བྱེད། །</p>
<p>དེ་ནི་བུད་མེད་དེ་ཡ་ལུས་སུ་ཡང་། །</p>
<p>སྤྲུལ་ནས་མཚན་མོ་འདོད་པ་བསྟེན་པར་བྱེད། །</p>
<p>ཅི་ལྟར་མི་དག་འདོད་ཕྱིར་བུད་མེད་ལ། །</p>
<p>བསྟེན་ཕྱིར་མི་ཡི་ནོར་ནི་ཟད་འགྱུར་ལྟར། །</p>
<p>དེ་བཞིན་གནོད་སྦྱིན་མོའམ་བྲན་མོ་དག །གསང་སྔགས་མཐུས་བཀུག་བསྟེན་པར་བྱེད་པའོ། །</p>
<p>གཞན་གྱི་ཆུང་མར་ཡིད་ལ་བཞག་ནས་སུ། །</p>
<p>གང་ཞིག་དེ་ལ་འདོད་གདུངས་བསྟེན་བྱེད་པ། །</p>
<p>མི་ཤེས་ཡིད་ཀྱིས་གཞན་གྱི་ཆུང་མ་ལ། །</p>
<p>འདོད་པ་སྤྱད་པས་སྡིག་པ་མང་པོ་འཐོབ། །</p>
<p>རྒྱལ་བ་ལ་དད་གཞན་ལ་ཕན་བརྩོན་པའི། །</p>
<p>ལྷ་ཀླུ་ལྷ་མིན་གནོད་སྦྱིན་དྲི་ཟ་དང་། །</p>
<p>གྲུབ་པར་བཅས་པ་སྔགས་བཤད་གང་ཡིན་པ། །</p>
<p>དེ་དག་རྒྱལ་བའི་ཉན་ཐོས་རང་སངས་རྒྱས། །</p>
<p>དེ་བཞིན་གཤེགས་དང་བྱང་ཆུབ་སེམས་དཔའ་ཡིས། །</p>
<p>མ་འོངས་སེམས་ཅན་མགོན་སྐྱབས་མེད་རྣམས་ལ། །</p>
<p>རབ་ཏུ་གཟིགས་ནས་བྱིན་གྱིས་བརླབ་པ་མཛད། །</p>
<p>དེ་དག་འབྲས་བུ་རབ་དང་འབྲིང་དང་ནི། །</p>
<p>ཐ་མར་དབྱེ་བས་རྣམ་པ་གསུམ་དུ་བསྟན། །</p>
<p>མཁའ་ལ་འགྲོ་དང་དཔལ་གྱི་ཕུག་ཏུ་འཇུག །འདོད་དགུའི་གཟུགས་ཅན་མི་སྣང་རྣམ་པ་དང་། །</p>
<p>གནོད་སྦྱིན་བུ་མོའི་ཁྱོ་དང་བཅུད་ཀྱིས་ལེན། །</p>
<p>མིག་འཕྲུལ་སྒྱུ་མ་མཚན་མོ་རྒྱུ་བ་སྟེ། །</p>
<p>དེ་དག་མཆོག་ཡིན་འབྲིང་ནི་ས་བདག་གོ། །</p>
<p>གྲོང་དང་ནོར་དང་དབྱེ་དང་དགུག་པ་དང་། །</p>
<p>དགར་དང་བསྐྲད་པ་དང་ནི་གསད་པ་དང་། །</p>
<p>ཀླུ་ཡི་གདོན་གྱིས་ཟིན་པ་གསོ་བ་དང་། །</p>
<p>གང་ཡང་འདི་ལྟ་བུ་དང་མཐུན་པའི་ལས། །</p>
<p>དེ་ནི་མཁས་པས་ཕྲན་ཚེགས་ཡིན་པར་བསྟན། །</p>
<p>བྱེ་བྲག་ཏུ་ནི་ཀླུ་དང་གནོད་སྦྱིན་དང་། །</p>
<p>བྱིས་པ་གདོན་གྱིས་ཟིན་དང་གང་དག་ཏུ། །</p>
<p>ལུས་ཅན་རྣམས་ལ་ངོ་མཚར་སྣ་ཚོགས་དག །སྟོན་པར་བྱེད་པ་ཕྲ་མོའི་ཕྲན་ཚེགས་ཡིན། །</p>
<p>བྱབ་དང་ཁུ་ཚུར་ཐལ་ལྕག་སྐྲ་དྲང་དང་། །</p>
<p>རྣ་བར་བཟླས་དང་དབབ་དང་བསྐྲད་པ་དང་། །</p>
<p>གསད་དང་བཅིང་ལ་སོགས་པས་ཚར་གཅད་དང་། །</p>
<p>བོད་དང་རིག་པའི་གོས་དང་སྔགས་གོས་དང་། །</p>
<p>རྡོག་པས་བསྣུན་དང་རྣམ་པར་བསྐྱོད་པ་དང་། །</p>
<p>མིག་ཏུ་དུག་སོང་ལྟར་ནི་གཞུག་པ་དང་། །</p>
<p>ཁབ་ཀྱི་གཟུགས་དང་ཁབ་ཅིང་སྐྱུག་ཏུ་གཞུག ། ཕུ་ཞེས་བུད་དང་ཡན་ལག་གཞིག་པ་དང་། །</p>
<p>བྲང་གིས་འགྲོ་བདག་ཀྱང་དགུག་པ་དང་། །</p>
<p>ཕྱིར་ཡང་བཅིང་དང་མནན་པར་བྱ་བ་དང་། །</p>
<p>རྨོངས་དང་བྱད་དང་དུག་ཟར་གཞུག་པ་དང་། །</p>
<p>དུག་ནི་གཞན་ལ་སྤོ་བར་བྱ་བ་དང་། །</p>
<p>ལྕགས་ཀྱུར་ལྡན་པས་དྲང་བར་བྱ་བ་འམ། །</p>
<p>ལུས་ལ་ཞེན་པའི་དུག་ནི་བསླང་བའམ། །</p>
<p>ཟོས་པར་བཟའ་དང་ཟོས་པ་བཅད་པ་དང་། །</p>
<p>ས་བཅིང་བ་དང་ཕོ་ཉ་གཏང་བ་དང་། །</p>
<p>བསྐྲད་པ་དང་ནི་ཀླུ་ལ་བསྟན་པ་དང་། །</p>
<p>དུང་དང་རྫ་རྔའི་སྒྲས་ནི་བསླང་བ་སྟེ། །</p>
<p>རྣམ་པ་འདི་དག་དུག་གི་རྒྱུད་དུ་བཤད། །</p>
<p>ས་ཡི་སྟེང་ན་སྦྲུལ་ནི་བརྒྱད་ཅུ་དག །གཞན་ལ་གནོད་པར་བྱེད་ཅིང་རྣམ་པར་འཁྱམ། །</p>
<p>དེ་དག་རྣམས་ལས་ཉི་ཤུ་གདེངས་ཀ་ཅན། །</p>
<p>འཁྱིལ་པ་དྲུག་དང་དུག་མེད་བཅུ་གཉིས་དང་། །</p>
<p>དེ་བཞིན་སྦྲུལ་ནི་ཁྲོ་བོ་བཅུ་གསུམ་སྟེ། །</p>
<p>སུམ་ཅུ་གང་ཡིན་རིགས་དེའི་ནང་དུ་གཏོགས། །</p>
<p>སྦལ་པའི་མགོ་དང་སྡིག་པ་ཁ་བརྒྱད་དང་། །</p>
<p>རྣམ་པར་དབྱེ་ན་རབ་ཏུ་མང་པོ་ཡོད། །</p>
<p>གཅིན་རྟུག་ཁ་ཆུ་རེག་དང་མཐོང་བ་དང་། །</p>
<p>མཆེ་བ་བཙུགས་པ་ལས་ནི་དུག་ཀྱང་གཏོང་། །</p>
<p>དེ་ལས་དུག་གི་རྒྱུད་ལ་མཁས་པ་ཡིས། །</p>
<p>རབ་འབྲིང་ཐ་མ་གསུམ་དུ་རྣམ་པར་ད་བྱེ། །</p>
<p>དུག་མོད་ཁྲ་བའི་དབང་བསྒྱུར་སྐྲག་པ་དང་། །</p>
<p>དེ་བཞིན་སྔངས་པའམ་བཀྲེས་པའི་ཟས་ཕྱིར་རམ། །</p>
<p>ཤ་ཁོན་ཡོད་པའམ་གཤིན་རྗེས་བསྟན་པའམ། །</p>
<p>ལུས་ལ་བརྫིས་ན་དེ་དག་ཟ་བར་བྱེད། །</p>
<p>ཟོས་པ་དེ་ཡང་རྣམ་པ་བཞིར་འགྱུར་ཏེ། །</p>
<p>མཆེ་བས་ཟིན་དང་སོས་བཅད་བཏབ་པའོ། །</p>
<p>གང་དུ་མཆེ་བ་གཅིག་གིས་ཁྲག་ཕྱུང་རྗེས། །</p>
<p>དེ་ནི་དུག་ཆུང་པས་ནི་ཟིན་པར་བཤད། །</p>
<p>གང་དུ་མཆེ་བ་གཉིས་ཀྱིས་བཏབ་ནས་སུ། །</p>
<p>ཁྲག་དག་བྱུང་བར་གྱུར་པ་ཟོས་པའོ། །</p>
<p>གལ་ཏེ་མཆེ་བ་གསུམ་གྱིས་ཤ་བཅད་ན། །</p>
<p>དེ་ནི་བཅད་པར་གྱུར་པ་ཡིན་ཞེས་བསྟན། །</p>
<p>གང་དུ་མཆེ་བ་བཞི་ཡས་བཏབ་ནས་སུ། །</p>
<p>སྦྲུལ་གྱིས་ལུས་ནི་ཟོས་པར་གྱུར་པ་དེ། །</p>
<p>བཏབ་ནས་ཟས་པ་ཡིན་ཞེས་བཤད་པ་སྟེ། །</p>
<p>དེ་ནི་སྨན་རྣམས་ཀྱིས་ཀྱང་བཟློག་པར་དཀའ། །</p>
<p>མེ་ཡ་རང་བཞིན་གནད་རྣམས་འདྲ་ལ་བའི་དུག །མཚོན་དང་མེ་དང་གཟི་བརྗིད་མཚུངས་པ་དང་། །</p>
<p>ཇི་ལྟར་སྔགས་ཀྱིས་རབ་ཏུ་ཞི་འགྱུར་བ། །</p>
<p>དེ་ལྟར་སྨན་པས་སྦྱོར་བས་མི་ནུས་སོ། །</p>
<p>ཅི་ལྟར་མེ་ཕུང་ཆེན་པོས་བུད་ཤིང་ལ། །</p>
<p>ངེས་པར་བསྲེགས་ལ་ཆུ་འབབ་སྐད་ཅིག་གིས། །</p>
<p>ཞི་བར་གྱུར་པ་དེ་བཞིན་དུག་དག་ནི། །</p>
<p>མེ་ཕུང་ལྟ་བུར་སྔགས་ཀྱིས་ཞི་བར་བྱེད། །</p>
<p>དུག་གི་མཐུ་སྟོབས་ཤེས་ནས་ར་བ་བསྒྲིམས་ནས། །</p>
<p>གསང་སྔགས་ཆོ་ག་བཞིན་བཟླས་བསྒྲུབས་ན་ནི། །</p>
<p>སྦྱོར་བ་འདིས་ནི་དུག་ཀྱང་འཕྲོག་པར་བྱེད། །</p>
<p>བ་ལང་ཁྱུ་ན་སེང་གེ་ཇི་ལྟ་བར། །</p>
<p>དུག་ཅན་སྦྲུལ་དང་དོགས་མེད་ལྷན་ཅིག་རྩེ། །</p>
<p>ལྷ་ཀླུ་ལྷ་མིན་གནོད་སྦྱིན་གྲུབ་པ་དང་། །</p>
<p>དྲི་ཟ་འབྱུང་པོ་མཚུན་དང་གསང་བ་དང་། །</p>
<p>ཡི་དགས་ཤ་ཟ་དང་ནི་ལུས་སྲུལ་པོ། །</p>
<p>སྨྱོ་བྱེད་མདངས་འཕྲོགས་པ་དང་གྲིབ་ནོན་དང་། །</p>
<p>ས་ཡི་སྟེང་ན་གདོན་ནི་སྣ་ཚོགས་པ། །</p>
<p>མི་ཡེ་ཤ་ཆིལ་ཟ་ཞིང་ཁྲག་ཀྱང་འཐུང་། །</p>
<p>མྱ་ངན་འདོད་གདུངས་ཁྲོ་བས་ཉམ་ཐག་པའི། །</p>
<p>གླགས་སྐབས་རྙེད་ནས་ལུས་ལ་འཇུག་པར་བྱེད། །</p>
<p>དེ་དག་རྣམས་ཀྱིས་ཟིན་པའི་མི་འཕྱན་ཅིང་། །</p>
<p>གླུ་ལེན་གར་བྱེད་དགོད་དང་ཁྲོ་བ་དང་། །</p>
<p>དགའ་ཞིང་རྔམ་པ་ཆེ་ལ་སྨྲ་འདོད་དང་། །</p>
<p>སྤྱོད་པ་སྣ་ཚོགས་བྱེད་ཅིང་ལྷ་རྣམས་དང་། །</p>
<p>ལྷ་མིན་ལྟར་འཆོས་སྐྱེ་བོའི་བཞད་གད་བྱེད། །</p>
<p>གཏོར་མ་འདོད་པའམ་རྩེད་མོ་བྱེད་འདོད་པས། །</p>
<p>གསད་པའི་དོན་དུ་ལུས་ལ་འབབ་ཅིང་འཇུག །གསང་བ་པ་རྣམས་གཞིག་ཕྱིར་རིག་པའི་མཆོག །མཐུ་ཆེན་མཆོག་སྦྱིན་རྡོ་རྗེ་ལྕགས་ཀྱུ་འམ། །</p>
<p>གཞན་ཡང་ང་ཡི་རིགས་བྱུང་རིག་པའམ། །</p>
<p>ཁྲ་བོ་བདུད་རྩི་ཐབ་སྦྱོར་སོགས་པས་གསོ། །</p>
<p>ཅི་ལྟར་རིག་སྔགས་འཛིན་པའི་མི་དག་ལ། །</p>
<p>གདོན་རྣམས་འཇིགས་པར་གྱུར་པ་དེ་ལྟར་ནི། །</p>
<p>མེ་མིན་རླུང་མིན་གྲོང་ཁྱེར་སུམ་བརྩེགས་དག །འཇོམས་བྱེད་ག་ཟ་ཆེན་ཉི་མ་མེས་པོ་དང་། །</p>
<p>ཆུ་བདག་མ་ཡིན་ལྷ་མིན་རྣམས་ཀྱིས་མིན། །</p>
<p>ནོར་བདག་མ་ཡིན་གནོད་སྦྱིན་རྒྱལ་པོས་མིན། །</p>
<p>ལྷག་མ་མཁའ་ལྡིང་བྱ་ཡི་རྒྱལ་པོ་དང་། །</p>
<p>ས་སྲུང་བུ་ཞོན་ཁྱེར་འཇིགས་རྣམས་ཀྱིས་མིན། །</p>
<p>འབྱུང་པོའི་རིགས་སྔགས་འདིར་ནི་ཀུན་མཐོང་དང་། །</p>
<p>གདོན་གྱིས་སྤྱོད་པ་མ་ལུས་ཤེས་ནས་སུ། །</p>
<p>ཕྱི་ནས་གདོན་རྣམས་དོགས་མེད་བཏུལ་ནས་ནི། །</p>
<p>གདོན་གྱིས་མི་འཇིགས་སླར་ཡང་ཚུགས་མི་འགྱུར། །</p>
<p>རིགས་གསུམ་འཕེལ་དང་སྲིད་གསུམ་མཐར་ཕྱིན་དང་། །</p>
<p>ཉེས་པ་གསུམ་སྤངས་ལམ་གསུམ་ཐུགས་ཆུད་དང་། །</p>
<p>དེ་ཡི་སྲས་དང་དེའི་ལམ་རྗེས་འགྲོ་བའི། །</p>
<p>ལྷ་དང་ལྷ་མིན་སོགས་པས་བཤད་པའི་སྔགས། །</p>
<p>བདག་ཉིད་ཆེན་པོའི་མུན་པ་སེལ་བ་ཡི། །</p>
<p>གསང་སྔགས་ཀྱིས་ནི་བྱིན་གྱིས་བརླབས་དེ་ལ། །</p>
<p>འཇིག་རྟེན་ལྷ་ཚོགས་རྣམས་ཀྱིས་བསྔགས་པ་ཡི། །</p>
<p>གསང་སྔགས་མཐུ་ཡིས་དེ་ལ་བསྐྱོད་དུ་མེད། །</p>
<p>རྡོ་རྗེ་འཆང་གི་གསུང་ཐོས་ལྷ་རྣམས་དང་། །</p>
<p>ཚངས་སོགས་ལྷ་མིན་གནོད་སྦྱིན་གྲུབ་པ་དང་། །</p>
<p>རིག་འཛིན་ཀླུ་དང་གནོད་སྦྱིན་དྲི་ཟ་དང་། །</p>
<p>གསང་བ་པ་དང་མཚུན་དང་འབྱུང་པོ་རྣམས། །</p>
<p>དད་པས་ཞབས་ལ་སྤྱི་བོས་ཕྱག་འཚལ་ཏེ། །</p>
<p>གུས་པས་ཐལ་མོ་སྦྱར་ནས་ཆིག་གསོལ་པ། །</p>
<p>ཀྱེ་མའོ་སྲོག་ཆགས་རྣམས་ལ་ཐུགས་རྗེར་ལྡན། །</p>
<p>ཀྱེ་མའོ་ཁྱོད་ཀྱི་སྤྱོད་པ་སྣ་ཚོགས་པས། །</p>
<p>ཁ་ཅིག་གིས་ནི་རྡོ་རྗེ་འབར་བར་མཐོང་། །</p>
<p>གཞན་གྱིས་ད་བྱིག་ཏོ་གཞན་གྱིས་འཁོར་ལོ་ཅན། །</p>
<p>དེ་བཞིན་གཞན་གྱིས་རྩེ་གསུམ་ཞགས་པ་ཅན། །</p>
<p>གཞན་གྱིས་རལ་གྲི་གཞུ་དང་བེ་ཅོན་དང་། །</p>
<p>འཇིགས་པའི་གཟུགས་ཅན་མཚོན་ཆ་ཀུན་ཐོགས་དང་། །</p>
<p>གཞན་དག་གིས་ནི་ཞི་བ་ཉིད་དུ་མཐོང་། །</p>
<p>དུ་མའི་སྐུ་མངའ་དམིགས་མེད་སྐུ་མངའ་བར། །</p>
<p>ལྷ་དང་གནོད་སྦྱིན་གྱིས་མཆོད་དེ་ལ་འདུད། །</p>
<p>ལྷ་མིན་ལྷ་ཡིས་ཞབས་ལ་ཕྱག་བགྱིས་པ། །</p>
<p>བྱང་ཆུབ་སེམས་དཔའ་མཆོག་ལ་ཕྱག་འཚལ་འདུད། །</p>
<p>རིག་པའི་དབང་ཕྱུག་གཞུ་འགེངས་ཁྱོད་ལ་འདུད། །</p>
<p>ཁྱོད་ལ་བདག་ཅག་ཐམས་ཅད་ཕྱག་འཚལ་འདུད། །</p>
<p>ཁྱོད་ལ་བདག་ཅག་དེང་ནས་སྐྱབས་སུ་མཆི། །</p>
<p>ཁྱོད་ཀྱིས་ཅི་སྐད་གསུངས་པ་དེ་བཞིན་དུ། །</p>
<p>མི་ཡིས་ལེགས་པར་སྤྱད་པ་བགྱིས་ན་ནི། །</p>
<p>དེ་དག་མྱུར་དུ་དབུལ་བའི་མུན་བསལ་ནས། །</p>
<p>ཉི་མ་བཞིན་དུ་ཤིན་ཏུ་འབར་བར་འགྱུར། །</p>
<p>ཡན་ལག་མི་ཉམས་སེམས་ཀྱང་མི་ཉམས་ཤིང་། །</p>
<p>ནད་དང་སྡུག་བསྔལ་ལུས་ཉམས་མི་འགྱུར་བ། །</p>
<p>ཁྱོད་ལ་དང་བའི་མིས་ནི་ཐོབ་པར་འགྱུར། །</p>
<p>དེ་སྐད་ཀུན་གྱིས་ཚིག་ཏུ་སྨྲས་ནས་ཀྱང་། །</p>
<p>རྡོ་རྗེ་འཛིན་ལ་ཡང་ཡང་ཕྱག་འཚལ་ཏེ། །</p>
<p>གཞལ་མེད་ཐེག་པར་མངོན་དུ་ཞུགས་ནས་ཀྱང་། །</p>
<p>ཅི་ལྟར་འོངས་པའི་ནམ་མཁའི་ལམ་ལ་དོང་། །</p>
<p>ལྷ་རྣམས་དོང་ནས་ཕྱག་ན་རྡོ་རྗེ་ཡིས། །</p>
<p>དབུང་བཟང་ལ་ནི་ཚིག་ཏུ་ཡང་གསུངས་པ། །</p>
<p>ལྷ་རྣམས་ཀུན་གྱིས་མདོ་འདི་ཤེས་ཟིན་གྱིས། །</p>
<p>ཁྱོད་ཀྱིས་འཇིག་རྟེན་འདིར་ནི་གྲགས་པར་གྱིས། །</p>
<p>དེ་སྐད་གསུངས་ནས་དབུང་བཟང་དེ་ཡིས་ནི། །</p>
<p>ལངས་ཏེ་གུས་པར་རབ་ཏུ་ཕྱག་འཚལ་ནས། །</p>
<p>གཙང་བྱེད་སྡིག་འཇོམས་དཔལ་ཡོན་ལྡན་པ་འདི། །</p>
<p>མི་ཡི་འཇིག་རྟེན་ཁམས་འདིར་བསྒྲགས་པར་བགྱི། །</p>
<p>འཕགས་པ་དབུང་བཟང་གིས་ཞུས་པའི་ལེའུ་བཅུ་གཅིག་པའོ།། །</p>
<p>།འཕགས་པ་དཔུང་བཟང་གིས་ཞུས་པའི་རྒྱུད་རྫོགས་སྷོ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>