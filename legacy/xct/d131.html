<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d131' lang='xct'>
<header>
<ul>
<li class='division'>སྡེ་དགེ 131</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། ཨཱརྱ་ཏ་ཐཱ་ག་ཏ་ཛྙཱ་ན་མུ་དྲཱ་ས་མཱ་དྷི་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་ཅེས་བྱ་བ་ཐེག་པ་ཆེན་པོའི་མདོ། བམ་པོ་དང་པོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་འོད་མའི་ཚལ་བྱ་ཀ་ལན་ད་ཀའི་གནས་ན། དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་བྱེ་བ་ཕྲག་སུམ་ཅུ་ཐམས་ཅད་ཀྱང་གཟུངས་ཐོབ་པ། སྤོབས་པ་ཐོགས་པ་མེད་པ། ཏིང་ངེ་འཛིན་ཐོབ་པ། སྟོང་པ་ཉིད་ཀྱི་ཏིང་ངེ་འཛིན་ལ་གནས་པ། མཚན་མ་མེད་པའི་སྤྱོད་ཡུལ་པ། སྨོན་ལམ་བཅོས་མ་མ་ཡིན་པ། སྨོན་པ་མེད་པ་ལ་གནས་པ། སྤྱོད་ལམ་བཅོས་པ་མེད་པ། སྒོ་མཐའ་ཡས་པ་སྒྲུབ་པའི་གཟུངས་ཐོབ་པ། མཉམ་པ་ཉིད་དུ་བཟོད་པ་ཐོབ་པ། མཉམ་པ་ཉིད་ཐོབ་པ། ཐོགས་པ་མེད་པའི་གཟུངས་ཐོབ་པ། སེམས་ཅན་ཐམས་ཅད་ཀྱི་དབང་པོ་མཆོག་དང་མཆོག་མ་ཡིན་པ་ཤེས་པ་དང་། བསམ་པ་དང་། སྤྱོད་པའི་ཚུལ་ཤིན་ཏུ་ཤེས་པ་ཤ་སྟག་དང་ཐབས་ཅིག་ཏུ་བཞུགས་ཏེ། དེ་ནས་དེའི་ཚེ་བཅོམ་ལྡན་འདས་དེ་བཞིན་གཤེགས་པའི་བྱིན་གྱི་རླབས་སངས་རྒྱས་ཐམས་ཅད་ཀྱི་ཡུལ་ལ་འཇུག་པའི་ཏིང་ངེ་འཛིན་གཟུགས་མེད་པ། བསྟན་དུ་མེད་པ། གཟུང་བ་མེད་པ། ཐོགས་པ་མེད་པ། སྣང་བ་མེད་པ། རྣམ་པར་རིག་པ་མེད་པ། རྣམ་པར་རིག་པར་བྱ་བ་མ་ཡིན་པ། སེམས་དང་ཡིད་དང་རྣམ་པར་ཤེས་པ་དང་བྲལ་བ། རྩ་བ་མེད་པ། རྟེན་པ་མེད་པ། དམིགས་སུ་མེད་པ། མི་མཉམ་པ་དང་མཉམ་པ། མཉམ་པ་མེད་པ། ཟླ་མེད་པ། ང་ཡི་བ་མེད་པ། ཡོངས་སུ་འཛིན་པ་མེད་པ། མི་བྱ་བ་མེད་པ། མ་བྱས་པ། མ་སོང་བ། མ་འོངས་པ། འགྲོ་བ་མེད་པ། མི་གནས་པ། རྒྱུན་ཆད་པ་མེད་པ། གནས་མེད་པ། མཚན་མ་མེད་པ། མཚན་མ་ཐམས་ཅད་དང་བྲལ་བ། བླང་བ་མེད་པ། དོར་བ་མེད་པ། འདུས་མ་བྱས་པ། མངོན་པར་འདུ་མི་བྱེད་པ། འདུ་བ་མེད་པ། བྲལ་བ་མེད་པ། སེམས་མེད་པ། སེམས་དང་བྲལ་བ། ཀུན་ཏུ་འབྱུང་བ་མེད་པ། རྩོམ་པ་མེད་པ། ཡོངས་སུ་གྲུབ་པ་མེད་པ། མ་བྱུང་བ། ཀུན་ཏུ་མ་བྱུང་བ། རབ་ཏུ་རྒྱུ་བ་མེད་པ། ཡང་དག་པར་རྒྱུ་བ་མེད་པ། ཤིན་ཏུ་སྟོང་པ། འདྲེ་བ་མེད་པ། ཆོས་ཐམས་ཅད་ལ་སྒྲོ་བཏགས་པ་མེད་པ་འདི་ལྟ་སྟེ། སངས་རྒྱས་ཐམས་ཅད་ཀྱི་ཡུལ་ལ་འཇུག་པའི་གཟུངས་ཀྱི་སྒོ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །</p>
<p>ཏིང་ངེ་འཛིན་དེ་ལ་སྙོམས་པར་ཞུགས་མ་ཐག་ཏུ་བཅོམ་ལྡན་འདས་ཀྱི་སྐུ་ཡང་མི་སྣང་སྐུའི་མཚན་མ་ཡང་མི་སྣང་། སེམས་དང་སེམས་ཀྱི་མཚན་མ་ཡང་མི་སྣང་། ན་བཟའ་དང་ན་བཟའི་མཚན་མ་ཡང་མི་སྣང་། གདན་དང་གདན་གྱི་མཚན་མ་ཡང་མི་སྣང་། གཟིམས་པ་དང་གཟིམས་པའི་མཚན་མ་ཡང་མི་སྣང་། འཆག་པ་དང་འཆག་པའི་མཚན་མ་ཡང་མི་སྣང་། བཞེངས་པ་དང་བཞེངས་པའི་མཚན་མ་ཡང་མི་སྣང་། གནས་པ་དང་གནས་པའི་མཚན་མ་ཡང་མི་སྣང་། གྲིབ་མའི་དབྱིབས་དང་གྲིབ་མའི་དབྱིབས་ཀྱི་མཚན་མ་ཡང་མི་སྣང་། བཞུགས་པ་དང་བཞུགས་པའི་མཚན་མ་ཡང་མི་སྣང་ཞིང་སྒྲ་དང་སྒྲའི་མཚན་མ་ཡང་མི་གྲག་གོ། །</p>
<p>དེ་ནས་ཏིང་ངེ་འཛིན་དེའི་མཐུ་དང་། སངས་རྒྱས་ཀྱི་བྱིན་གྱི་རླབས་ཀྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་སྣང་བ་ཆེན་པོས་ཁྱབ་པར་གྱུར་ནས། འདི་ལྟ་བུའི་འོད་ཀྱིས་སྣང་བར་བྱས་ཏེ། འོད་དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་ཟླ་བའི་འོད་ཀྱང་མི་སྣང་། ཉི་མ་དང་། སྐར་མ་དང་། མེ་དང་། ནོར་བུ་དང་། གློག་གི་འོད་རྣམས་ཀྱང་མི་སྣང་། དྲི་ཟ་རྣམས་དང་། མིའམ་ཅི་རྣམས་དང་། འདོད་པ་ན་སྤྱོད་པ་དང་། གཟུགས་ན་སྤྱོད་པའི་ལྷ་རྣམས་དང་། སྐར་མ་རྣམས་དང་། ལྷའི་གཞལ་མེད་ཁང་གི་འོད་ཀྱང་མི་སྣང་། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་རྣམས་ཀྱི་འོད་ཀྱང་མི་སྣང་ངོ་། །</p>
<p>སངས་རྒྱས་ཀྱི་བྱིན་གྱི་རླབས་དང་། ཏིང་ངེ་འཛིན་དེའི་མཐུས་གང་ལྷ་ཁ་ཅིག་ཀྱང་ལྷའི་དྲི་མི་ཚོར་ཏེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཐམས་ཅད་ལྷའི་དྲི་ལས་ཤིན་ཏུ་འདས་པའི་དྲིས་དྲི་རབ་ཏུ་ཞིམ་པར་བྱས་སོ། །</p>
<p>འཇིག་རྟེན་གྱི་བར་ཐམས་ཅད་ཀྱང་སྣང་བར་གྱུར། ཁོར་ཡུག་གི་རི་དང་ཁོར་ཡུག་གི་རི་ཆེན་པོ་ཡང་སྣང་བར་བྱས། རི་རབ་དང་། དེ་མ་ཡིན་པ་རིའི་རྒྱལ་པོ་གཞན་དག་དང་། རི་ནག་པོ་དག་ཀྱང་སྣང་བར་གྱུར་ཏེ། ཕྱིས་ནི་སེམས་ཅན་གང་གི་མིག་གི་དབང་པོ་ལ་ཡང་སྣང་བར་མ་གྱུར་ཏོ། །</p>
<p>སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཐམས་ཅད་ཀྱང་རིན་པོ་ཆེའི་དྲ་བས་ཀུན་ནས་བསྐོར་བར་གྱུར་ཏོ། །</p>
<p>སངས་རྒྱས་ཀྱི་ཞིང་མི་མཇེད་འདི་ཐམས་ཅད་དུ་ཡང་དར་གྱི་ལྡ་ལྡིས་བྲེས་ཤིང་པོག་སྣོད་ནས་སྤོས་ཀྱིས་བདུགས་ལ་མེ་ཏོག་སྣ་ཚོགས་བཀྲམ་པར་གྱུར་ཏོ། །</p>
<p>སངས་རྒྱས་ཀྱི་མཐུས་འོད་མའི་ཚལ་བྱ་ཀ་ལན་ད་ཀའི་གནས་ཀྱང་བྱ་རྒོད་ཕུང་པོའི་རི་དང་བཅས་ཏེ། དེ་དག་ཐམས་ཅད་ལག་མཐིལ་བཞིན་དུ་མཉམ་པར་གྱུར་ཅིང་། ཤིང་རྟའི་འཕང་ལོ་ཙམ་གྱི་རིན་པོ་ཆེ་སྣ་ཚོགས་ཀྱི་པད་མ་ཆེན་པོ་འདབ་མ་བརྒྱ་སྟོང་ཡོད་པ། དྲི་རབ་ཏུ་ཞིམ་ཞིང་ཡིད་དུ་འོང་བས་ཀུན་གང་བར་གྱུར་ཏོ། །</p>
<p>སྟེང་གི་བར་སྣང་ལས་ཀྱང་རིན་པོ་ཆེའི་དྲ་བའི་གདུགས་ཀྱིས་གཡོགས་ཤིང་བརྒྱན་ཏོ། །</p>
<p>ཡུལ་མ་ག་དྷཱ་ཐམས་ཅད་ཀྱང་གོས་ཀ་ཙ་ལིན་དི་ཀ་ལྟར་རེག་ན་བདེ་བར་གྱུར་ཏོ། །</p>
<p>དེ་ནས་ཤར་ཕྱོགས་སུ་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་དག་ན་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྐྱེ་བ་གཅིག་གིས་ཐོགས་པ་ཚད་མེད་གྲངས་མེད་དཔག་ཏུ་མེད་པ་བརྒྱ་སྟོང་རྣམས་ཀྱང་སོ་སོའི་སངས་རྒྱས་བཅོམ་ལྡན་འདས་དེ་དག་གིས་བསྐུལ་ཏེ། རིགས་ཀྱི་བུ་དག་འཇིག་རྟེན་གྱི་ཁམས་མི་མཇེད་དུ་དེང་ཤིག །དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བ་ད་ལྟར་ཡང་བཞུགས་ཏེ། འཚོ་ཞིང་གཞེས་ལ་ཆོས་ཀྱང་སྟོན་པ་དེ། སངས་རྒྱས་ཐམས་ཅད་ཀྱི་ཡུལ་ལ་འཇུག་པའི་གཟུངས་ཀྱི་སྒོ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །</p>
<p>རིགས་ཀྱི་བུ་དག་ཏིང་ངེ་འཛིན་དེ་ཐོས་པ་ཙམ་གྱིས་ཀྱང་བྱང་ཆུབ་སེམས་དཔའ་རྣམས་ཀྱིས་གཅེས་སྤྲས་བྱེད་པར་འགྱུར་ཏེ། ཐབས་མཁས་པ་མེད་པར་བསྐལ་པ་བརྒྱ་སྟོང་དུ་ཕ་རོལ་ཏུ་ཕྱིན་པ་དྲུག་ལ་སྤྱད་པ་ནི་དེ་ལྟ་མ་ཡིན་གྱིས་ཏིང་ངེ་འཛིན་དེ་ཉན་དུ་དེང་ཤིག །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་སོ་སོའི་དེ་བཞིན་གཤེགས་པ་རྣམས་ཀྱི་ལྟར་མཉན་ནས། བཅོམ་ལྡན་འདས་དེ་དག་ལ་ཕྱག་འཚལ་ཏེ། སྐད་ཅིག་ཐང་ཅིག་ཡུད་ཙམ་ཅིག་ལ་སངས་རྒྱས་ཀྱི་ཞིང་དེ་དག་ནས་མི་སྣང་བར་གྱུར་ནས་རང་རང་གི་མངོན་པར་ཤེས་པའི་རྫུ་འཕྲུལ་གྱི་སྟོབས་བསྐྱེད་པས་མི་མཇེད་ཀྱི་འཇིག་རྟེན་གྱི་ཁམས་འདི་ག་ལ་བ་དང་། དབུས་ཀྱི་གླིང་བཞི་པ་ག་ལ་བ་དང་། འཛམ་བུའི་གླིང་ག་ལ་བ་དང་། རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ག་ལ་བ་དང་། འོད་མའི་ཚལ་བྱ་ཀ་ལན་ད་ཀའི་གནས་ག་ལ་བ་དང་། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ག་ལ་བ་དེར་འོངས་ཏེ་ལྷགས་ནས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པའི་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་ཕྱོགས་གཅིག་ཏུ་འཁོད་དེ། བཅོམ་ལྡན་འདས་ཀྱིས་གནང་ནས་དེ་དག་ཐམས་ཅད་རིན་པོ་ཆེ་སྣ་ཚོགས་ཀྱི་པད་མ་ཆེན་པོ་ལ་སྐྱིལ་མོ་ཀྲུང་བཅས་ཏེ་འཁོད་དོ། །</p>
<p>དེ་བཞིན་དུ་སྦྱར་ཏེ། ལྷོ་ཕྱོགས་དང་། ནུབ་ཕྱོགས་དང་། བྱང་ཕྱོགས་དང་། འོག་གི་ཕྱོགས་དང་། སྟེང་གི་ཕྱོགས་དང་། དེ་བཞིན་དུ་ཕྱོགས་དང་ཕྱོགས་མཚམས་དང་། ཕྱོགས་མཚམས་དང་ཉེ་བ་དང་། ཕྱོགས་བཅུ་ཀུན་ཏུ་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་དག་ན། བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྐྱེ་བ་གཅིག་གིས་ཐོགས་པ། ཚད་མེད། གྲངས་མེད། དཔག་ཏུ་མེད་པ་བརྒྱ་སྟོང་དེ་དག་སོ་སོའི་དེ་བཞིན་གཤེགས་པ་དེ་དག་གིས་བཀྱེ་སྟེ། རིགས་ཀྱི་བུ་དག་ཁྱེད་འཇིག་རྟེན་གྱི་ཁམས་མི་མཇེད་དུ་དེང་ཤིག །དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བ་ད་ལྟར་ཡང་བཞུགས་ཏེ། འཚོ་ཞིང་གཞེས་ལ་ཆོས་ཀྱང་སྟོན་པ་དེ་སངས་རྒྱས་ཐམས་ཅད་ཀྱི་ཡུལ་ལ་འཇུག་པའི་གཟུངས་ཀྱི་སྒོ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །</p>
<p>རིགས་ཀྱི་བུ་དག་ཏིང་ངེ་འཛིན་དེའི་མིང་ཐོས་པ་ཙམ་གྱིས་ཀྱང་། བྱང་ཆུབ་སེམས་དཔའ་རྣམས་ཀྱིས་གཅེས་སྤྲས་བྱེད་པར་གྱུར་ཏེ། ཐབས་མཁས་པ་མེད་པར་བསྐལ་པ་བརྒྱ་སྟོང་དུ་ཕ་རོལ་ཏུ་ཕྱིན་པ་དྲུག་ལ་སྤྱད་པ་ནི་དེ་ལྟ་མ་ཡིན་གྱིས་ཏིང་ངེ་འཛིན་དེ་ཉན་དུ་དེང་ཤིག །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་སོ་སོའི་དེ་བཞིན་གཤེགས་པ་དེ་དག་གི་ལྟར་མཉན་ནས་བཅོམ་ལྡན་འདས་དེ་དག་ལ་ཕྱག་འཚལ་ཏེ། སྐད་ཅིག་ཐང་ཅིག་ཡུད་ཙམ་ཅིག་ལ་སངས་རྒྱས་ཀྱི་ཞིང་དེ་དག་ནས་མི་སྣང་བར་གྱུར་ནས་རང་རང་གི་མངོན་པར་ཤེས་པའི་རྫུ་འཕྲུལ་གྱི་སྟོབས་བསྐྱེད་པས་མི་མཇེད་ཀྱི་འཇིག་རྟེན་གྱི་ཁམས་འདི་ག་ལ་བ་དང་། དབུས་ཀྱི་གླིང་བཞི་པ་ག་ལ་བ་དང་། འཛམ་བུའི་གླིང་ག་ལ་བ་དང་། རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ག་ལ་བ་དང་། འོད་མའི་ཚལ་བྱ་ཀ་ལན་ད་ཀའི་གནས་ག་ལ་བ་དང་། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ག་ལ་བ་དེར་འོངས་ཏེ་ལྷགས་ནས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པའི་ཞབས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འཁོད་དེ། བཅོམ་ལྡན་འདས་ཀྱིས་གནང་ནས་དེ་དག་ཐམས་ཅད་རིན་པོ་ཆེ་སྣ་ཚོགས་ཀྱི་པད་མ་ཆེན་པོ་ལ་སྐྱིལ་མོ་ཀྲུང་བཅས་ཏེ་འཁོད་དོ། །</p>
<p>སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་དགེ་སློང་གང་དག་ཉན་ཐོས་ཀྱི་ཐེག་པ་པའམ། རང་སངས་རྒྱས་ཀྱི་ཐེག་པ་པའམ། བྱང་ཆུབ་སེམས་དཔའི་ཐེག་པ་ལ་གནས་པ་ཡུལ་སོ་སོར་རྒྱུ་ཞིང་དོང་བ་དེ་དག་ཐམས་ཅད་ཀྱང་སངས་རྒྱས་ཀྱི་མཐུ་དང་། སངས་རྒྱས་ཀྱི་བྱིན་གྱི་རླབས་ཀྱིས་བྱ་རྒོད་ཀྱི་ཕུང་པོའི་རི་ག་ལ་བ་དང་། བཅོམ་ལྡན་འདས་ག་ལ་བ་དེར་འོངས་ཏེ་ལྷགས་ནས། བཅོམ་ལྡན་འདས་གང་དུ་ཡང་མ་མཐོང་ངོ་། །</p>
<p>མ་མཐོང་ནས་ཐལ་མོ་སྦྱར་ཏེ་ཕྱག་འཚལ་ལོ། །</p>
<p>འདི་ལྟར་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདིའི་གཟི་བརྗིད་ཀྱི་མཐུས་སྐད་ཅིག་ཐང་ཅིག་ཡུད་ཙམ་དེ་ཉིད་ལ་འོད་མའི་ཚལ་བྱ་ཀ་ལན་དཀའི་གནས་སུ་བཅོམ་ལྡན་འདས་ཀྱི་འཁོར་གྱི་དཀྱིལ་འཁོར་དུ་བྱང་ཆུབ་སེམས་དཔའ་བྱེ་བ་ཕྲག་བརྒྱད་ཅུ་འདུས་པར་གྱུར་ཏེ་འཁོད་དོ། །</p>
<p>ཉན་ཐོས་འབུམ་ཕྲག་གསུམ་ཡང་འདུས་པར་གྱུར་ཏེ་འཁོད་དོ། །</p>
<p>སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིའི་བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དང་། དབང་ཕྱུག་ཆེན་པོ་དང་། གནས་གཙང་མའི་རིས་ཀྱི་ལྷའི་བུ་རྣམས་དང་། ལྷ་ཐམས་ཅད་དང་། ལྷའི་དབང་པོ་རྣམས་དང་། ཀླུ་ཐམས་ཅད་དང་། ཀླུའི་དབང་པོ་རྣམས་དང་། གནོད་སྦྱིན་ཐམས་ཅད་དང་། གནོད་སྦྱིན་གྱི་དབང་པོ་རྣམས་དང་། དྲི་ཟ་ཐམས་ཅད་དང་། དྲི་ཟའི་དབང་པོ་རྣམས་དང་། ལྷ་མ་ཡིན་ཐམས་ཅད་དང་། ལྷ་མ་ཡིན་གྱི་དབང་པོ་རྣམས་དང་། ནམ་མཁའ་ལྡིང་ཐམས་ཅད་དང་། ནམ་མཁའ་ལྡིང་གི་དབང་པོ་རྣམས་དང་། མི་འམ་ཅི་ཐམས་ཅད་དང་། མི་འམ་ཅིའི་དབང་པོ་རྣམས་དང་། ལྟོ་འཕྱེ་ཆེན་པོ་ཐམས་ཅད་དང་། ལྟོ་འཕྱེ་ཆེན་པོའི་དབང་པོ་རྣམས་དང་། འདབ་བཟངས་ཐམས་ཅད་དང་། འདབ་བཟངས་ཀྱི་དབང་པོ་རྣམས་དང་། དེ་དག་ཐམས་ཅད་སོ་སོའི་གཡོག་སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་མང་པོ་དང་། འོད་མའི་ཚལ་བྱ་ཀ་ལན་དཀའི་གནས་ག་ལ་བ་དང་། བཅོམ་ལྡན་འདས་ག་ལ་བ་དེར་འོངས་ཏེ་ལྷགས་ནས། བཅོམ་ལྡན་འདས་གང་དུ་ཡང་མ་མཐོང་ངོ་། །</p>
<p>མ་མཐོང་ནས་ཐལ་མོ་སྦྱར་ཏེ་ཕྱག་འཚལ་ལོ། །</p>
<p>དེའི་ཚེ་དབང་ཆེ་བ་དབང་ཆེ་བར་གྲགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དང་། ཉན་ཐོས་ཆེན་པོ་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། མི་དང་། མི་མ་ཡིན་པ་དང་། དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་སྟེང་དུ་སྲིད་པའི་རྩེ་མོ་མན་ཆད་ས་ཕྱོགས་གང་ཡང་མ་གང་བ་མེད་དེ། ཐ་ན་སྐྲའི་རྩེ་མོའི་ཆ་བཞག་པ་ཙམ་ཡང་མ་གང་བ་མེད་པར་གྱུར་ཏོ། །</p>
<p>དེ་ནས་གནས་བརྟན་ཤ་ར་དྭ་ཏིའི་བུ་དང་། མཽད་གལ་གྱི་བུ་ཆེན་པོ་དང་། གནས་བརྟན་གསུས་པོ་ཆེ་དང་། ཀཱ་ཏྱཱའི་བུ་ཆེན་པོ་དང་། འོད་སྲུང་ཆེན་པོ་དང་། ཚེ་དང་ལྡན་པ་བྱམས་མའི་བུ་གང་པོ་དང་། གནས་བརྟན་རབ་འབྱོར་དང་། ཉན་ཐོས་ཆེན་པོ་དེ་དག་ཐམས་ཅད་འཇམ་དཔལ་གཞོན་ནུར་གྱུར་པ་ག་ལ་བ་དེར་དོང་སྟེ་ཕྱིན་ནས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</p>
<p>འཇམ་དཔལ་དེ་བཞིན་གཤེགས་པ་ད་ལྟར་གང་ན་བཞུགས། དེ་བཞིན་གཤེགས་པའི་སྐུའི་ཚུལ་འདི་ཅི་འདྲ། དེ་བཞིན་གཤེགས་པའི་བཞུགས་པ་དེ་ཅི་འདྲ། དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས་ཉན་ཐོས་ཆེན་པོ་དེ་དག་ལ་འདི་སྐད་ཅེས་སྨྲས་སོ། །</p>
<p>ཚེ་དང་ལྡན་པ་དག་ཁྱེད་ཅག་ཐམས་ཅད་ཀྱང་ཉན་ཐོས་ཆེན་པོ་ཤེས་རབ་དང་ལྡན་པ། རྫུ་འཕྲུལ་ཆེན་པོ་དང་ལྡན་པ། མཐུ་ཆེ་བ། དབང་ཆེ་བ། མཁས་པ་ཆེན་པོའི་ཏིང་ངེ་འཛིན་ལ་དབང་ཐོབ་པ། ཡུན་རིང་པོ་ནས་ཚངས་པར་སྤྱོད་པ་སྤྱད་པ་ཡིན་ན། ཚེ་དང་ལྡན་པ་དག་སོ་སོ་ནས་ཏིང་ངེ་འཛིན་ལ་སྙོམས་པར་ཞུགས་ལ། དེ་བཞིན་གཤེགས་པའི་སྐུ་དང་། དེ་བཞིན་གཤེགས་པ་བཞུགས་པ་ཡོངས་སུ་ཚོལ་ཅིག །དེ་བཞིན་གཤེགས་པའི་སྐུ་དེ་ག་ལ་ཡོད་པ་དང་། དེ་བཞིན་གཤེགས་པའི་སྐུ་དེ་ཅི་འདྲ་བ་དང་། དེ་བཞིན་གཤེགས་པའི་བཞུགས་པ་ཅི་འདྲ་བ་ཡོངས་སུ་ཚོལ་ཅིག །དེ་ནས་ཉན་ཐོས་ཆེན་པོ་དེ་དག་རང་རང་གི་ཏིང་ངེ་འཛིན་ལ་སྙོམས་པར་ཞུགས་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཐམས་ཅད་དུ་བརྟགས་ཏེ། བརྟགས་ནས་ཀྱང་དེ་བཞིན་གཤེགས་པའི་སྐུ་ཡང་མ་མཐོང་། དེ་བཞིན་གཤེགས་པའི་བཞུགས་པ་ཡང་མ་མཐོང་ངོ་། །</p>
<p>དེ་ནས་ཉན་ཐོས་ཆེན་པོ་དེ་དག་གིས་དེ་ལྟར་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཐམས་ཅད་དུ་བརྟགས་ན་དེ་བཞིན་གཤེགས་པའི་སྐུ་ཡང་མ་མཐོང་། དེ་བཞིན་གཤེགས་པའི་བཞུགས་པ་ཡང་མ་མཐོང་ནས་རང་རང་གི་ཏིང་ངེ་འཛིན་ལས་ལངས་ཏེ་ཡང་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</p>
<p>འཇམ་དཔལ་ཁོ་བོ་ཅག་གིས་ནི་དེ་བཞིན་གཤེགས་པའི་སྐུ་དང་། དེ་བཞིན་གཤེགས་པའི་བཞུགས་པ་ཡང་མ་མཐོང་ངོ་། །</p>
<p>དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས་ཉན་ཐོས་ཆེན་པོ་དེ་དག་ལ་འདི་སྐད་ཅེས་སྨྲས་སོ། །</p>
<p>དེའི་ཕྱིར་ཚེ་དང་ལྡན་པ་ཉན་ཐོས་ཆེན་པོ་ཁྱེད་ཅང་མ་སྨྲ་བར་ཐལ་མོ་སྦྱོར་ལ་སེམས་རྩེ་གཅིག་ཏུ་དེ་བཞིན་གཤེགས་པ་ཡིད་ལ་གྱིས་ཏེ་སྐད་ཅིག་སྡོད་ཅིག་དང་། དེ་བཞིན་གཤེགས་པའི་སྐུ་དང་། དེ་བཞིན་གཤེགས་པའི་བཞུགས་པ་ཡང་མཐོང་བར་འགྱུར་རོ། །</p>
<p>དེ་ནས་བཅོམ་ལྡན་འདས་དྲན་པ་དང་ལྡན་ཞིང་མཁྱེན་བཞིན་དུ་ཏིང་ངེ་འཛིན་དེ་ལས་བཞེངས་སོ། །</p>
<p>བཅོམ་ལྡན་འདས་ཏིང་ངེ་འཛིན་དེ་ལས་བཞེངས་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་དང་ལྟས་བཅྭ་བརྒྱད་དུ་གཡོས། རབ་ཏུ་གཡོས། ཀུན་ཏུ་རབ་ཏུ་གཡོས་སོ། །</p>
<p>འགུལ་རབ་ཏུ་འགུལ། ཀུན་ཏུ་རབ་ཏུ་འགུལ་ཏོ། །</p>
<p>ལྡེག་རབ་ཏུ་ལྡེག །ཀུན་ཏུ་རབ་ཏུ་ལྡེག་གོ། །</p>
<p>འཁྲུགས་རབ་ཏུ་འཁྲུགས། ཀུན་ཏུ་རབ་ཏུ་འཁྲུགས་སོ། །</p>
<p>འུར་འུར། རབ་ཏུ་འུར་འུར། ཀུན་ཏུ་རབ་ཏུ་འུར་འུར་རོ། །</p>
<p>ཆེམ་ཆེམ་རབ་ཏུ་ཆེམ་ཆེམ། ཀུན་ཏུ་རབ་ཏུ་ཆེམ་ཆེམ་མོ། །</p>
<p>ཤིན་ཏུ་ལམ་མེ། ཤིན་ཏུ་ཐལ་ལེ། ཤིན་ཏུ་ལྷང་ངེའོ། །</p>
<p>བཅོམ་ལྡན་འདས་ལ་མཆོད་པའི་ཕྱིར། ལྷའི་མེ་ཏོག་གི་ཆར་མངོན་པར་བབ་ཅིང་། ལྷའི་སིལ་སྙན་དང་། གླུ་དབྱངས་ཀྱང་ལེན་ཏོ། །</p>
<p>དེ་ནས་ཚེ་དང་ལྡན་པ་ཤ་ར་དྭ་ཏིའི་བུ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་ཏིང་ངེ་འཛིན་གང་ལ་བཞུགས་པས་དེ་བཞིན་གཤེགས་པའི་སྐུ་དེ་ཉན་ཐོས་ཆེན་པོ་རྣམས་ཀྱི་ཤེས་རབ་ཀྱི་མིག་གིས་མི་མཐོང་བའི་ཏིང་ངེ་འཛིན་འདི་ཅི་འདྲ། བཅོམ་ལྡན་འདས་དེ་བཞིན་གཤེགས་པའི་བཞུགས་པ་དེ་ཅི་འདྲ། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་ཤ་ར་དྭ་ཏིའི་བུ་ལ་འདི་སྐད་ཅེས་བཀའ་སྩལ་ཏོ། །</p>
<p>ཤ་ར་དྭ་ཏིའི་བུ་ཏིང་ངེ་འཛིན་འདི་ནི་ཉན་ཐོས་དང་། རང་སངས་རྒྱས་ཐམས་ཅད་ཀྱི་ས་མ་ཡིན་གྱི། ཤ་ར་དྭ་ཏིའི་བུ་འདི་ནི་དེ་བཞིན་གཤེགས་པའི་ས་སྟེ། སངས་རྒྱས་ཀྱི་རྣམ་པར་འཕྲུལ་པ་དང་། ཆོ་འཕྲུལ་ཆེན་པོ་འདི་ནི་བསམ་གྱིས་མི་ཁྱབ་བོ། །</p>
<p>འོན་ཀྱང་ཤ་ར་དྭ་ཏིའི་བུ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་། དེ་བཞིན་གཤེགས་པའི་སྐུའི་ཕྱོགས་ཙམ་ཞིག་ངས་ཁྱོད་ལ་བཤད་དེ་བསྟན་ཏོ། །</p>
<p>བཅོམ་ལྡན་འདས་ལེགས་སོ་ཞེས་གསོལ་ཏེ། ཚེ་དང་ལྡན་པ་ཤ་ར་དྭ་ཏིའི་བུ་བཅོམ་ལྡན་འདས་ཀྱི་ལྟར་ཉན་པ་དང་། དེ་ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ། །</p>
<p>ཤ་ར་དྭ་ཏིའི་བུ་དེ་བཞིན་གཤེགས་པའི་སྐུ་ཡང་དག་པ་ཉིད་དེ་ནི་མིག་ཐམས་ཅད་ཀྱི་ལམ་ལས་ཡང་དག་པར་འདས་པ་ནམ་མཁའ་དང་མཚུངས་པ་སྟེ། དེ་ནི་ལུས་མེད་པ། མ་བྱས་པ། མ་སྐྱེས་པ། མ་འགགས་པ། མ་བྱུང་བ། ཡང་དག་པར་མ་བྱུང་བ། རབ་ཏུ་མ་བྱུང་བ། ཐོབ་པ་མེད་པ། གདགས་པ་མེད་པ། མ་ཞུགས་པ། མངོན་པར་མ་གྲུབ་པ། མཐའ་མེད་པ། མུ་མེད་པ། ཞི་བ། རབ་ཏུ་ཞི་བ། ཉེ་བར་ཞི་བ། གནས་མེད་པ། སྐྱེ་བ་མེད་པ། ཚིག་གི་ལམ་མ་ཡིན་པ། རྣམ་པར་རིག་པ་མེད་པ། ཀུན་ཏུ་འབྱུང་བ་མེད་པ། རྒྱུ་བ་མེད་པ། རབ་ཏུ་རྒྱུ་བ་མེད་པ། རྒྱུ་བ་དང་བྲལ་བ། ཤིན་ཏུ་རྣམ་པར་དག་པ། ཅི་ཡང་མ་ཡིན་པ། ཅི་ཡང་མེད་པ། ལེན་པ་མེད་པ། བླང་བ་མེད་པ། གཡོ་བ་མེད་པ། སྤྱོད་པ་མེད་པ། རྟེན་པ་མེད་པ། མ་སྐྱེས་པ། མ་བྱུང་བ། ལས་མེད་པ། རྣམ་པར་སྨིན་པ་མེད་པ། མ་མཐོང་བ། མ་ཐོས་པ། རྣམ་པར་མ་ཤེས་པ། མ་ཆགས་པ། མ་བཅིངས་པ། མ་གྲོལ་བ། ཡོད་པ་མ་ཡིན་པ། དྲན་པ་མ་ཡིན་པ། མ་བསྣམས་པ། མ་མྱངས་པ། མ་མཐོང་བ། རྣམ་པར་རིག་པ་མེད་པ། རྣམ་པར་རིག་པར་བྱ་བ་མ་ཡིན་པ། རྣམ་པར་རིག་པ་མེད་པའི་མཚན་ཉིད་སེམས་མེད་པ། བསམ་གྱིས་མི་ཁྱབ་པ། བསམ་པར་བྱ་བ་མ་ཡིན་པ། སེམས་མ་ཡིན་པ། སེམས་པ་དང་བྲལ་བ། སེམས་མཉམ་པ་ཉིད་དང་ལྡན་པ། མཉམ་པ་མེད་པ། སེམས་ཀྱི་འཇུག་པས་མི་ཆུད་པ། འགྲོ་བར་མ་སོང་བ། འགྲོ་བ་མེད་པ། འགྲོ་བ་དང་བྲལ་བ། འགྲོ་བ་ཐམས་ཅད་ཆད་པ། མི་ཆོད་པ། དཔགས་པ་མེད་པ། གཅད་དུ་མེད་པ། ཕྲག་མེད་པ། བལྟར་མེད་པ། རྨད་དུ་བྱུང་བ། རྫས་མེད་པ། རྫས་མ་ཡིན་པ། དངོས་པོ་མེད་པ། ཐ་དད་པ་མ་ཡིན་པ། ཐ་དད་པ་མེད་པ། མ་བྱུང་བ། ཡང་དག་པར་མ་བྱུང་བ། མི་འཁྲུགས་པ། མི་རྟོག་པ། རྣམ་པར་མི་རྟོག་པ། རྩོམ་པ་མེད་པ། མ་གྲུབ་པ། ཀུན་ཏུ་མ་གྲུབ་པ། མ་བསྒྲུབས་པ། ཁྱབ་པ་མེད་པ། མི་གཡོ་བ། མི་གསལ་བ། མ་རེག་པ། འདོད་པར་བྱ་བ་མ་ཡིན་པ། འོད་མེད་པ་མི་སྣང་བ། གཟུང་བ་མེད་པ། སྣང་བ་མེད་པ། མུན་པ་མེད་པ། མུན་པ་མ་ཡིན་པ། མུན་པ་དང་བྲལ་བ། གསལ་བ་མ་ཡིན་པ། གནས་མེད་པ། གནས་དང་བྲལ་བ། མ་ཞི་བ། རབ་ཏུ་མ་ཞི་བ། ཞི་བ་མེད་པ། ཞི་བ་དང་བྲལ་བ། ཞི་བ་མཉམ་པ། དག་པ། རྣམ་པར་དག་པ། ཡོངས་སུ་དག་པ། ཅི་ཡང་མེད་པ། ལེན་པ་མེད་པ། ཉེ་བར་ལེན་པ་མེད་པ། མཛའ་བ་མེད་པ། འཐབ་པ་མེད་པ། འཐབ་པ་དང་བྲལ་བ། མི་གནས་པའི་ཚུལ་གྱིས་གནས་པ། མདུད་པ་མེད་པ། མདུད་པ་དང་བྲལ་བ། དང་བ། རྙོག་པ་མེད་པ། ཤི་འཕོ་མེད་པ། ཤི་འཕོར་གྱུར་པ་མེད་པ། ཆོས་མེད་པ། ཆོས་མ་ཡིན་པ་མེད་པ། ཞིང་མེད་པ། ཞིང་མ་ཡིན་པ་མེད་པ། མི་ཟད་པ། ཟད་པར་བྱ་བ་མ་ཡིན་པ། ཟད་པ་དང་བྲལ་བ། རྡུལ་མེད་པ། སྐད་ཅིག་པ། མི་འཁྲུགས་པ། ཡི་གེ་ཡོངས་སུ་སྤངས་པ། སྒྲ་ཡོངས་སུ་སྤངས་པ། དབྱངས་ཡོངས་སུ་སྤངས་པ། བཤད་པ་ཡོངས་སུ་སྤངས་པ། བསྒོམ་པ་ཡོངས་སུ་སྤངས་པ། སེམས་པ་ཡོངས་སུ་སྤངས་པ། སེམས་ཡོངས་སུ་སྤངས་པ། རིགས་པ་མེད་པ། རིགས་པ་མེད་པ་མ་ཡིན་པ། རིགས་པ་དང་བྲལ་བ་མ་ཡིན་པ། ལྡན་པ་མ་ཡིན་པ། ལྡན་པ་མེད་པ་མ་ཡིན་པ། མི་ལྡན་པ་མ་ཡིན་པ། ཟད་པ་མེད་པ། ཟད་པ་མེད་པ་མ་ཡིན་པ། འཆི་བ་མེད་པ། འཆི་བ་མེད་པ་མ་ཡིན་པ། ཞི་བར་བྱ་བ་མ་ཡིན་པ། མཚན་མ་མེད་པ། མཚན་མ་མེད་པ་མ་ཡིན་པ། དཔག་ཏུ་མེད་པ། དཔག་ཏུ་མེད་པ་མ་ཡིན་པ། དཔག་པར་བྱ་བ་མ་ཡིན་པ། མ་སོང་བ། མ་འོངས་པ། གཉིས་སུ་མེད་པ། གཉིས་སུ་མེད་པ་མ་ཡིན་པ། དམིགས་པ་མེད་པ། ཚུ་རོལ་མ་ཡིན་པ། ཕ་རོལ་མ་ཡིན་པ། གཞི་མེད་པ། གནས་མེད་པ། མི་འབྱུང་བ། མི་འཇིག་པ། མ་འཕོས་པ། མཉན་དུ་མེད་པ། ཕ་རོལ་གནོན་པ་མེད་པ། ལེན་པ་མེད་པ། འདོར་བ་མེད་པ། མཚན་ཉིད་མེད་པ། མཚན་ཉིད་དང་བྲལ་བ། མཚན་ཉིད་མ་ཡིན་པ། མཚན་ཉིད་ཡོངས་སུ་སྤངས་པ། ལས་མེད་པ། ལས་མེད་པ་མ་ཡིན་པ། མཚན་མེད་པ། མཚན་མེད་པ་མ་ཡིན་པ། མཚན་གྱིས་བརྒྱན་པ། སྒོ་མེད་པ། མི་ཆགས་པ། ཆགས་པ་དང་བྲལ་བ། དད་པར་བྱེད་པ། སྦྱར་བ་མེད་པ། སྦྱར་བ་དང་བྲལ་བ། བདེ་བར་བྱེད་པ། མཆོག་ཏུ་བདེ་བར་བྱེད་པ། སྐྱེ་མཆེད་དྲུག་ལས་གྲོལ་བ། མི་སྣང་བ། དེ་བཞིན་ཉིད་ཀྱིས་རབ་ཏུ་ཕྱེ་བ་དེ་ཁོ་ན་ཉིད། དེ་བཞིན་ཉིད་སེམས་ཅན་རྣམས་མི་སྒྲོལ་བའི་ཚུལ་གྱིས་སྒྲོལ་བ། སེམས་ཅན་རྣམས་མི་འགྲོལ་བའི་ཚུལ་གྱིས་འགྲོལ་བ། སེམས་ཅན་རྣམས་ཡོངས་སུ་མི་སྦྱོང་བའི་ཚུལ་གྱིས་སྦྱོང་བ། སེམས་ཅན་རྣམས་ལ་མི་སྐྱོབ་པའི་ཚུལ་གྱིས་སྐྱོབ་པ། གཉིས་སུ་མེད་པའི་ཚུལ་གྱིས་སེམས་ཅན་རྣམས་ལ་ཆོས་ཀྱང་སྟོན་པ། མཉམ་པ་མེད་པ། མི་མཉམ་པ་དང་། མཉམ་པ། འདྲ་བ་མེད་པ། ཟླ་མེད་པ། མི་མཆི་བ་དང་མཉམ་པ། ནམ་མཁའ་དང་མཉམ་པ། གནས་མེད་པ་དང་མཉམ་པ། ཤིན་ཏུ་མཉམ་པ། མ་སྐྱེས་པ། སྐྱེ་བ་མེད་པ་དང་མཉམ་པ། མི་དམིགས་པ། དམིགས་པ་མེད་པ་དང་མཉམ་པ། མ་ཞི་བ། ཞི་བ་དང་བྲལ་བ། ཞི་བ་ཉམས་པ། ཞི་བ་རབ་ཏུ་ཞི་བ། ཉེ་བར་ཞི་བ། འཇམ་པ། མཉེན་པ། ཤིན་ཏུ་དྲི་མ་མེད་པ། ཤིན་ཏུ་དུལ་བ། རྟག་པ་མ་ཡིན་པ། ཆད་པ་མ་ཡིན་པ། སྤྱོད་པ་ལས་ལྡོག་པ། ལྡོག་པ་མེད་པ་དེས་པ། འཇིགས་པ་ལས་ལྡོག་པ། ཕྱིར་མི་ལྡོག་པ། འཛིན་པ་ཐམས་ཅད་གཅོད་པ། མདུད་པ་ཐམས་ཅད་གཅོད་པ། གསལ་བ། ཐ་དད་པ་མེད་པ། གཉིས་སུ་མེད་པ། གཉིས་དང་བྲལ་བ། གཉིས་སུ་མེད་པར་ཡོངས་སུ་བསྟན་པ། མ་བྱས་པའི་ངོ་བོ་ཉིད་རང་བཞིན་གྱིས་འོད་གསལ་བ་ཤིན་ཏུ་ཀུན་ཏུ་འབྱུང་བ་མེད་པ། རྣམ་པར་མ་གྲོལ་བའི་ཚུལ་གྱིས་སྤྱོད་པ་ལས་རྣམ་པར་གྲོལ་བ། འདུ་བ་མེད་པ། བྲལ་བ་མེད་པ། རིང་པོ་མ་ཡིན་པ། ཐུང་ངུ་མ་ཡིན་པ། ཟླུམ་པོ་མ་ཡིན་པ། གྲུ་བཞི་མ་ཡིན་པ། ཀུན་ཏུ་དཀྱིལ་འཁོར་མ་ཡིན་པ། སྦོམ་པོ་མ་ཡིན་པ། ཕུང་པོས་རབ་ཏུ་ཕྱེ་བ་མ་ཡིན་པ། ཁམས་ཀྱིས་རབ་ཏུ་ཕྱེ་བ་མ་ཡིན་པ། སྐྱེ་མཆེད་ཀྱིས་རབ་ཏུ་ཕྱེ་བ་མ་ཡིན་པ། འདུས་བྱས་སུ་རྣམ་པར་བརྟག་པ་མ་ཡིན་པ། འདུས་མ་བྱས་ལས་བྱུང་བ་མ་ཡིན་པ། འཕེལ་བ་མེད་པ། འབྲི་བ་མེད་པ། སོགས་པ་མེད་པ། མ་སྐྱེས་པ། སུས་ཀྱང་མ་མཐོང་བ། མ་ཐོས་པ། རྣམ་པར་མ་ཤེས་པ། ཡང་དག་པ་མ་ཡིན་པ། ཡང་དག་པ་མ་ཡིན་པའང་མ་ཡིན་པ། མ་སྐྱེས་པ། འཆི་འཕོ་མ་ཡིན་པ། འཇིག་རྟེན་དང་ལྷན་ཅིག་པ་མ་ཡིན་པ། ལྷན་ཅིག་པ་མ་ཡིན་པ་འང་མ་ཡིན་པ་སྟེ། ལུས་དེ་ནི་གཡོ་བ་མེད་པ། འཁྲུལ་པ་མེད་པ། རྒོད་པ་མེད་པ། རྒྱུ་བ་མེད་པ། རྣམ་པར་རྒྱུ་བ་མེད་པ། བསྒོམ་པ་མེད་པ། བསྒོམ་པ་དང་བྲལ་བ་མ་ཡིན་པ། འབྱུང་བ་མ་ཡིན་པ། འཇིག་པ་མ་ཡིན་པ། ངོ་བོ་ཉིད་མ་ཡིན་པ། ངོ་བོ་ཉིད་མེད་པའང་མ་ཡིན་པ། སེམས་པ་མེད་པ། སྟོན་པ་མེད་པ། སྦྱོར་བ་མེད་པ། མི་སྦྱོར་བ། མི་སྦྱོར་བའང་མ་ཡིན་པ། འདོད་པ་ལ་འདོད་ཆགས་པ་མ་ཡིན་པ། འདོད་པ་ལ་འདོད་ཆགས་མེད་པ་མ་ཡིན་པ། མེད་པ་མེད་པ་མ་ཡིན་པ། མཚན་ཉིད་མེད་པ། མཚན་ཉིད་མེད་པ་མ་ཡིན་པ། མྱ་ངན་ལས་འདའ་བ་མེད་པ། ཡོངས་སུ་མྱ་ངན་ལས་མ་འདས་པ། གནས་པ་མེད་པ། གནས་པ་མེད་པ་མ་ཡིན་པ་སྟེ། ཤ་ར་དྭ་ཏིའི་བུ་དེ་བཞིན་གཤེགས་པའི་སྐུའི་གནས་པ་དེ་ལྟ་བུ་ནི་མཚན་མ་ལ་གནས་པའི་སེམས་ཅན་ལྟ་བ་གཉིས་སུ་ལྷུང་བ་གང་གིས་ཀྱང་ཤེས་པར་ནུས་སམ། ཤ་ར་དྭ་ཏིའི་བུས་གསོལ་པ། བཅོམ་ལྡན་འདས་དེ་ནི་གནས་མ་ལགས་ཏེ། སྐབས་མ་མཆིས་སོ། །</p>
<p>དེ་ཅིའི་སླད་དུ་ཞེ་ན། བཅོམ་ལྡན་འདས་དེ་བཞིན་གཤེགས་པའི་སྐུ་ནི་མཚན་མ་དང་། མཚན་མ་ཐམས་ཅད་དང་བྲལ་བ་ལགས་སོ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། ཤ་ར་དྭ་ཏིའི་བུ་དེ་དེ་བཞིན་ནོ། །</p>
<p>དེ་དེ་བཞིན་ཏེ། དེ་བཞིན་གཤེགས་པའི་སྐུ་ནི་མཚན་མ་དང་། མཚན་མ་ཐམས་ཅད་དང་བྲལ་བའོ། །</p>
<p>དེ་ནས་བཅོམ་ལྡན་འདས་ཀྱིས་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདི་རྒྱས་པར་བསྟན་པ་དང་། ཤིན་ཏུ་རྒྱས་པ་ཡང་རྒྱ་ཆེར་ཡོངས་སུ་རྫོགས་པར་བྱ་བའི་ཕྱིར་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>ལུས་དེ་ལུས་མ་ཡིན་ཞིང་ལུས་ལས་ཡོངས་སུ་གྲོལ། །</p>
<p>སུས་ཀྱང་མ་བྱས་མ་བཤིག་རྙེད་པར་གྱུར་པའང་མེད། །</p>
<p>ཆོས་རྣམས་གང་ནའང་ཀུན་ཏུ་ལྡན་མེད་མི་ལྡན་མེད། །</p>
<p>བདེ་བར་གཤེགས་པ་རྣམས་ཀྱི་སྐུ་དེ་དེ་ལྟར་གདགས། །</p>
<p>འདུ་མེད་འབྲལ་བ་མེད་ཅིང་གནས་མེད་རྫས་ཀྱང་མེད། །</p>
<p>མ་བཟུང་མ་གྲོལ་མཉམ་པ་མེད་ཅིང་རིང་བ་མེད། །</p>
<p>རྩོམ་པ་མེད་ཅིང་ཐོགས་མེད་ཅི་ལའང་གནས་པ་མེད། །</p>
<p>བདེ་བར་གཤེགས་པ་རྣམས་ཀྱི་སྐུ་ནི་དེ་འདྲར་བསྟན། །</p>
<p>གཟུང་བ་མེད་ཅིང་མ་བྱས་གནས་མེད་ཅི་ཡང་མེད། །</p>
<p>གཟུགས་མེད་སེམས་མེད་གཉིས་མ་ཡིན་ཞིང་གཅིག་ཀྱང་མིན། །</p>
<p>དངོས་མེད་དངོས་མེད་མ་ཡིན་མ་བྱུང་མེད་པ་སྟེ། །</p>
<p>ཡང་དག་ཉིད་དུ་རྒྱལ་བའི་སྐུ་ནི་འདི་འདྲའོ། །</p>
<p>སྙིང་པོ་མེད་ཅིང་ཉམ་ཆུང་མ་ཡིན་བཅད་པའང་མེད། །</p>
<p>མ་བཅད་མ་བྱུང་ཀུན་ཏུ་མ་བྱུང་ཞིག་པའང་མེད། །</p>
<p>ཐོབ་པ་མེད་ཅིང་རྡུལ་ཙམ་དག་ཀྱང་བཤིག་མེད་དེ། །</p>
<p>རྡུལ་མེད་རྣམས་ཀྱི་སྐུ་དེ་དེ་འདྲར་ཤེས་པར་བྱ། །</p>
<p>མ་མཐོང་མ་ཐོས་མ་བསྣམས་རེག་པར་གྱུར་པ་མེད། །</p>
<p>རྣམ་པར་རིག་མེད་མ་བརྟགས་མིག་ཡོར་འདྲ་བ་སྟེ། །</p>
<p>སྲོག་ཆགས་མཐོང་ནས་རང་གི་འཛིན་པས་སེམས་ཀྱང་རངས། །</p>
<p>འདི་ནི་སངས་རྒྱས་དག་གི་སྐུ་འགྲུབ་བསྟན་པའོ། །</p>
<p>ཕུང་པོ་མ་ཡིན་ཁམས་མིན་མི་བརྫུན་མི་བདེན་ཏེ། །</p>
<p>དག་མེད་རྣམ་པར་དག་མེད་དབང་པོས་མི་རེག་པ། །</p>
<p>རྟོག་པ་མེད་ཅིང་རྣམ་པར་མི་རྟོག་ཆུ་ཟླ་འདྲ། །</p>
<p>བདེ་བར་གཤེགས་པའི་སྐུ་འདི་ལྟ་བར་སུ་འདོད་པ། །</p>
<p>སྐུ་ནི་རྒྱུ་དང་རྐྱེན་ལས་གྱུར་ཏེ་རང་བཞིན་མེད། །</p>
<p>མ་སྐྱེས་མ་འགགས་སོང་བ་མེད་ཅིང་འཕོས་པའང་མེད། །</p>
<p>བརྟགས་ན་འཇིག་རྟེན་གསུམ་ནི་སྒྱུ་མ་བཞིན་དུ་སྣང་། །</p>
<p>རྒྱལ་བ་རྣམས་ཀྱི་སྐུ་ནི་མི་རྟོག་དེ་འདྲར་ལྟོས། །</p>
<p>ཞི་མེད་རབ་ཞི་མ་ཡིན་ཞི་བྲལ་སྦྱོར་བའང་མེད། །</p>
<p>ཆགས་མེད་རིགས་མེད་འདི་ན་ཆད་པ་སྟོང་པ་བཞིན། །</p>
<p>ཡང་ན་ངོ་བོ་ཉིད་ཀྱིས་ནམ་མཁའ་ལྟ་བུ་སྟེ། །</p>
<p>དེ་ལྟར་མཐོང་ན་ཉིན་མཚན་སངས་རྒྱས་མཆོད་པ་ཡིན། །</p>
<p>ཞིང་རྣམས་བྱེ་བ་སྟོང་ཕྲག་ཇི་ཙམ་ཕྱོགས་རྣམས་སུ། །</p>
<p>སྲིད་པའི་རྩེ་མོ་བར་དུ་རིན་ཆེན་གང་བ་དག །སངས་རྒྱས་རྣམས་ལ་བསྐལ་མང་ཕྱེ་མའི་མཐར་འབུལ་བ། །</p>
<p>སྦྱིན་པ་དེ་ནི་མདོ་སྡེ་འདི་བྲིས་ཆར་མི་ཕོད། །</p>
<p>གང་གཱའི་བྱེ་མ་སྙེད་པས་མང་བའི་བསྐལ་པར་ཡང་། །</p>
<p>འགྲོ་ལ་སྙོམས་པའི་སེམས་ཀྱིས་བྱམས་པ་བསྒོམས་པ་བས། །</p>
<p>གང་ཞིག་ཡེ་ཤེས་ཕྱག་རྒྱ་ཏིང་འཛིན་མཆོག་མོས་པ། །</p>
<p>ཚུལ་ཁྲིམས་དེ་ནི་བཟོད་པ་འདི་ཡི་ཆར་མི་ཕོད། །</p>
<p>ཇི་ཙམ་སྔོན་གྱི་འཁོར་བ་དག་ནི་མཐའ་ཡས་པ། །</p>
<p>དེ་སྲིད་བསྐལ་པར་སྲོག་ཆགས་ཀུན་ལ་རྟག་བཟོད་པ། །</p>
<p>རྒྱལ་བའི་ཕྱག་རྒྱ་འདི་ལ་དད་པ་གཅིག་བསྐྱེད་ན། །</p>
<p>འདིར་དད་བསོད་ནམས་དང་ནི་རི་རབ་ཡུངས་འབྲུ་བཞིན། །</p>
<p>ཇི་ཙམ་འཇིག་རྟེན་གསུམ་གྱི་སེམས་ཅན་རྣམ་མང་སྐྱེས། །</p>
<p>དེ་དག་མི་གང་བསྐལ་པ་མང་པོར་མགོར་ཐོགས་ཤིང་། །</p>
<p>ལུས་ཀྱང་མི་ངལ་ནམ་དུའང་གཡོ་བ་མི་སྐྱེད་པ། །</p>
<p>བརྩོན་འགྲུས་དེ་ནི་བཟོད་པ་འདི་ཡི་ཆར་མི་ཕོད། །</p>
<p>ཞིང་བརྒྱའི་བྱེ་མ་ཇི་སྙེད་དེ་བས་ལྷག་པ་ཡི། །</p>
<p>བསྐལ་པ་མང་པོར་གང་རྣམས་བསམ་གཏན་བྱེད་པ་བས། །</p>
<p>མདོ་སྡེ་འདི་ལ་ཉིན་ཞག་གཅིག་ཙམ་སྦྱོར་བ་ཡང་། །</p>
<p>བསོད་ནམས་དེ་ནི་བཟོད་པ་འདི་ཡི་དཔེར་མི་རུང་། །</p>
<p>རྡུལ་ཁམས་ཇི་སྙེད་པ་ཡི་བསྐལ་པ་གྲངས་མེད་པར། །</p>
<p>ཤེས་རབ་མཐའ་གཉིས་སྤངས་ལ་མངོན་པར་བརྩོན་པ་བས། །</p>
<p>གང་གིས་ཇི་སྐད་བཤད་པའི་ཡེ་ཤེས་འདི་རྟོགས་པ། །</p>
<p>བསོད་ནམས་དེ་ཡང་རྒྱ་མཚོ་དང་ནི་ཆུ་ཐིགས་བཞིན། །</p>
<p>རྒྱལ་བ་ལ་ནི་གཟུགས་དང་མཚན་མར་མ་ལྟ་ཤིག །བྱིས་པ་ལྟ་བུས་བདེ་བར་གཤེགས་ལ་སེམས་མ་ལྟར། །</p>
<p>གང་གིས་རབ་འབྱོར་ལྟ་བུར་ང་ནི་མཐོང་གྱུར་པ། །</p>
<p>དེས་ནི་སྟོང་གསུམ་ཀུན་གྱི་སྦྱིན་པ་ཐམས་ཅད་སྦྱངས། །</p>
<p>དེ་ནས་བཅོམ་ལྡན་འདས་ཀྱིས་ཚིགས་སུ་བཅད་པ་དེ་དག་གསུངས་ནས། ཡང་གནས་བརྟན་ཤ་ར་དྭ་ཏིའི་བུ་ལ་འདི་སྐད་ཅེས་བཀའ་སྩལ་ཏོ། །</p>
<p>ཤ་ར་དྭ་ཏིའི་བུ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདི་ནི་ཕྱོགས་བཅུའི་འཇིག་རྟེན་གྱི་ཁམས་ཀྱི་བྱང་ཆུབ་སེམས་དཔའ་ཐམས་ཅད་ཀྱི་སྒྲིབ་པ་མེད་པའི་ཡེ་ཤེས་མཐོང་བ་ཡོངས་སུ་རྫོགས་པར་འགྱུར་བའོ། །</p>
<p>ཤ་ར་དྭ་ཏིའི་བུ་གང་ཞིག་སངས་རྒྱས་བཅོམ་ལྡན་འདས་རྣམས་མཐོང་བར་འདོད་ན་ལྷག་པའི་བསམ་པས་ཏིང་ངེ་འཛིན་འདི་ལ་རབ་ཏུ་སྦྱར་བར་བྱའོ། །</p>
<p>བྱང་ཆུབ་སེམས་དཔའ་ལྷག་པའི་བསམ་པས་སྦྱོར་བ་ནི་ཉིན་ཞག་གཅིག་ཁོ་ནས་དེ་བཞིན་གཤེགས་པ་མཐོང་བར་འགྱུར་རོ། །</p>
<p>ཤ་ར་དྭ་ཏིའི་བུ་གཞན་ཡང་བྱང་ཆུབ་སེམས་དཔའ་ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ཀྱི་སངས་རྒྱས་བཅོམ་ལྡན་འདས་རྣམས་མཐོང་བར་འདོད་པ་དེས་ཏིང་ངེ་འཛིན་འདི་ལ་ཉིན་མཚན་དུ་སྦྱར་བར་བྱ་སྟེ། ལྷག་པའི་བསམ་པས་འཇུག་པའི་བྱང་ཆུབ་སེམས་དཔའ་ནི་ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ཀྱི་སངས་རྒྱས་བཅོམ་ལྡན་འདས་རྣམས་མཐོང་བར་འགྱུར་རོ། །</p>
<p>ཤ་ར་དྭ་ཏིའི་བུ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདི་ནི་བྱང་ཆུབ་སེམས་དཔའ་རྣམས་ཀྱི་སྒོ་མཐའ་ཡས་པ་སྒྲུབ་པའི་གཟུངས་ཀྱི་ཆོས་ཀྱི་ཚུལ་སྒྲུབ་པར་འགྱུར་བའོ། །</p>
<p>འདི་ནི་གཟུངས་ཀྱི་སྒོ་རྣམས་ཀྱི་གནས་སོ། །</p>
<p>འདི་ལས་གཟུངས་ཀྱི་སྒོ་རྣམས་འབྱུང་ངོ་། །</p>
<p>ཏིང་ངེ་འཛིན་འདི་ནི་བྱང་ཆུབ་སེམས་དཔའ་རྣམས་ཀྱི་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཡོངས་སུ་འགྲུབ་པར་འགྱུར་བ་དང་། དཔེ་བྱད་བཟང་པོ་བརྒྱད་ཅུ་ཡོངས་སུ་རྫོགས་པར་འགྱུར་བའོ། །</p>
<p>བྱང་ཆུབ་སེམས་དཔའི་ཏིང་ངེ་འཛིན་འདི་ལ་རབ་ཏུ་སྦྱོར་བ་ནི་ལས་ཀྱི་སྒྲིབ་པ་ཐམས་ཅད་ཡོངས་སུ་དག་པ་འཐོབ་བོ། །</p>
<p>བདུད་ཀྱི་ལས་ཐམས་ཅད་ལས་ཀྱང་ཡང་དག་པར་འདའོ། །</p>
<p>འགྲོ་བ་དང་བཅས་པར་དེ་བཞིན་གཤེགས་པ་ལ་བསྙེན་བཀུར་བྱེད་པ་མ་ཡིན། སྤྱོད་པ་མ་ཡིན། བྱང་ཆུབ་སེམས་དཔའི་ཏིང་ངེ་འཛིན་འདི་ལ་སྦྱོར་བ་ནི་གང་ཅི་སྨྲ་བ་དེ་དག་ཐམས་ཅད་འཁྲུལ་པ་མེད་དོ། །</p>
<p>དེའི་ལུས་ཀྱི་ལས་གང་ཅི་ཡིན་པ་དེ་དག་ཐམས་ཅད་ཀྱང་སྐྱོན་མེད་དོ། །</p>
<p>ངག་གི་ལས་གང་ཅི་ཡིན་པ་དེ་དག་ཐམས་ཅད་ཀྱང་ཀུན་ཏུ་འབྱུང་བ་མེད་དོ། །</p>
<p>ཡིད་ཀྱི་ལས་གང་ཅི་ཡིན་པ་དེ་དག་ཐམས་ཅད་ཀྱང་ཀུན་ནས་ཉོན་མོངས་པ་མེད་དོ། །</p>
<p>ཤ་ར་དྭ་ཏིའི་བུ་བྱང་ཆུབ་སེམས་དཔའ་དེ་བཞིན་གཤེགས་པ་རྣམས་ཀྱི་ལྡེམ་པོ་ངག་ཁོང་དུ་ཆུད་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>ཆོས་བསྟན་པར་ཁོང་དུ་ཆུད་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>ཆོས་ཀྱི་མཚམས་སྦྱར་བ་སྟོན་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>བདེན་པའི་ཚུལ་ཁོང་དུ་ཆུད་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>ཡང་དག་པའི་མཐའ་མངོན་དུ་བྱ་བར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>རྟེན་ཅིང་འབྲེལ་པར་འབྱུང་བ་ཁོང་དུ་ཆུད་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>སེམས་ཅན་གྱི་མོས་པ་ཇི་ལྟ་བ་བཞིན་དུ་ཤེས་པར་བྱ་བར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>བསམ་པ་ཇི་ལྟ་བ་བཞིན་དུ་སངས་རྒྱས་ཀྱི་ཞིང་གི་ཡོན་ཏན་བཀོད་པ་ཕུན་སུམ་ཚོགས་པ་ཡོངས་སུ་གཟུང་བར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>འོད་ཕུན་སུམ་ཚོགས་པ་སྒྲུབ་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>འཁོར་ཕུན་སུམ་ཚོགས་པ་ཡོངས་སུ་རྫོགས་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>ཚེ་ཕུན་སུམ་ཚོགས་པ་ཡོངས་སུ་རྫོགས་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>བཀོད་པ་ཕུན་སུམ་ཚོགས་པ་ཡོངས་སུ་རྫོགས་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>བསྟན་པ་ཕུན་སུམ་ཚོགས་པ་ཡོངས་སུ་རྫོགས་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>བྱང་ཆུབ་སེམས་དཔའ་སེམས་དཔའ་ཆེན་པོ་བདག་དང་གཞན་གྱི་བསམ་པ་ཐམས་ཅད་ཡོངས་སུ་རྫོགས་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>ཡོངས་སུ་ཚོལ་བ་དང་། མོས་པ་དང་། ཡི་གེར་འདྲི་བ་དང་། ཀློག་པ་དང་། འཛིན་པ་དང་། འཆང་བ་དང་། བསྒོམ་པའི་ཕྱིར་ཏིང་ངེ་འཛིན་འདི་ལ་སྦྱར་བར་བྱའོ། །</p>
<p>དེ་ཅིའི་ཕྱིར་ཞེ་ན། དེ་དག་ཐམས་ཅད་དེ་ལ་དཀའ་བར་མི་འགྱུར་བའི་ཕྱིར་རོ། །</p>
<p>ཤ་ར་དྭ་ཏིའི་བུ་འདི་ལྟ་སྟེ། དཔེར་ན་ཡིད་བཞིན་གྱི་ནོར་བུ་རིན་པོ་ཆེ་ཆེན་པོ་འདོད་པ་ཐམས་ཅད་སྦྱིན་པ་ཞེས་བྱ་བའམ། འདོད་པ་ཐམས་ཅད་སྦྱིན་པའི་ཤིང་གིས་སེམས་ཅན་རྣམས་ཀྱི་བསམ་པ་ཐམས་ཅད་ཡོངས་སུ་རྫོགས་པར་བྱེད་དོ། །</p>
<p>ཤ་ར་དྭ་ཏིའི་བུ་དེ་བཞིན་དུ་ཏིང་ངེ་འཛིན་འདི་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་བསམ་པ་ཐམས་ཅད་རྣམ་པ་ཐམས་ཅད་དུ་ཡོངས་སུ་རྫོགས་པར་བྱེད་དོ། །</p>
<p>དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>ཡེ་ཤེས་མཐའ་ཡས་ཕྱག་རྒྱ་མདོ་སྡེ་འདི། །</p>
<p>ཡེ་ཤེས་ཕུང་པོ་ཡེ་ཤེས་ཁྱད་འཕགས་མཆོག །ཡེ་ཤེས་འོད་དང་ཡེ་ཤེས་འབྱོར་པའི་མཛོད། །</p>
<p>ཡེ་ཤེས་འབྱུང་གནས་ཡེ་ཤེས་སྒོར་འཇུག་པ། །</p>
<p>ཤེས་དབང་ཤེས་རབ་འབྱུང་གནས་ཤེས་རབ་ས། །</p>
<p>ཤེས་རབ་སྒྲོན་མ་ཤེས་རབ་འོད་མུན་སེལ། །</p>
<p>ཤེས་རབ་མི་ཟད་ཤེས་རབ་ཚུལ་རབ་བཤད། །</p>
<p>ཉི་མ་བཞིན་དུ་འཇིག་རྟེན་གསུམ་ན་ལྷན། །</p>
<p>མཉམ་པ་འབྱོར་པ་མཉམ་པ་ཉིད་ལ་གནས། །</p>
<p>འཛིན་པ་ཐམས་ཅད་གཅོད་དང་བདེན་པའི་ཚུལ། །</p>
<p>ཏིང་འཛིན་ཀུན་སྒོ་ཡེ་ཤེས་ཕྱག་རྒྱ་ནི། །</p>
<p>སངས་རྒྱས་སོ་སོ་ཡང་དག་རིག་པའི་རིག །ཟད་མི་ཤེས་པའི་ནོར་མཛོད་ཕ་རོལ་འགྲོ། །</p>
<p>ཤེས་རབ་རྫུ་འཕྲུལ་ཤེས་རབ་འབྱུང་གནས་གཏེར། །</p>
<p>བསམ་པ་ཇི་བཞིན་དགའ་བདེའི་རྩ་བ་སྟེ། །</p>
<p>ཏིང་འཛིན་ཕྱག་རྒྱ་འདི་ནི་བདེ་གཤེགས་ནོར། །</p>
<p>རིན་ཆེན་ལྡན་པའི་ཡུལ་འཁོར་རྒྱལ་པོས་བསྟེན། །</p>
<p>རིན་ཆེན་དམ་པ་རིན་ཆེན་མཆོག་འབྱུང་གནས། །</p>
<p>འདོད་ཆགས་རྡུལ་དང་ཞེ་སྡང་དྲི་མ་སེལ། །</p>
<p>མདོ་བཤད་འདི་ནི་རིན་ཆེན་རྩ་བའོ། །</p>
<p>ཞི་ཞིང་ཞི་ལ་ཡིད་ནི་ཞི་བྱེད་པ། །</p>
<p>མཛེས་པ་བྱེད་དང་བདག་ཏུ་ལྟ་བ་སྦྱོང་། །</p>
<p>སངས་རྒྱས་གཟུངས་ཀྱི་ཕྱག་རྒྱ་འདི་རྙེད་པས། །</p>
<p>དཔའ་བོའི་མཚོན་གྱིས་བདུད་ནི་རབ་ཏུ་འཇོམས། །</p>
<p>ཤེས་བྱའི་སྲོག་ཆགས་ཡེ་ཤེས་ཤེས་བྱེད་པ། །</p>
<p>ཡེ་ཤེས་འབྱུང་གནས་ཡེ་ཤེས་འབྱོར་ཤེས་རབ། །</p>
<p>ཡེ་ཤེས་སྣང་བ་ཕ་རོལ་མཐའ་ཡས་ཏེ། །</p>
<p>མདོ་སྡེ་འདི་ནི་ཡེ་ཤེས་སྒོ་འབྱུང་གནས། །</p>
<p>དུལ་བ་འདུལ་བ་མདུད་པ་གཉིས་གཅོད་དེ། །</p>
<p>ལྟ་བྱས་དྲུག་ཅུ་གཉིས་ཀྱི་ལྟ་བ་སྦྱོང་། །</p>
<p>རྒྱལ་བའི་སྒོ་སྟེ་བདུད་རྩི་འཐོབ་པར་འགྱུར། །</p>
<p>འདི་ནི་སུམ་ཅུ་རྩ་གཉིས་མཚན་འབྱུང་གནས། །</p>
<p>བྱང་ཆུབ་ཤིན་ཏུ་བྱང་ཆུབ་རང་བཞིན་འཐུན། །</p>
<p>མུ་སྟེགས་ཤེས་བྱེད་བྱང་ཆུབ་རྒྱུ་ཤེས་བྱེད། །</p>
<p>བྱང་ཆུབ་འདི་ནི་གཉིད་ལོག་སད་བྱེད་པ། །</p>
<p>བྱང་ཆུབ་ཚུལ་འདིར་མཐའ་ཡས་ཟད་མི་ཤེས། །</p>
<p>ཆོས་ཀྱི་ཚུལ་དང་རིགས་པ་རྣམ་པར་སྒོམ། །</p>
<p>མཐའ་ཡས་པ་ཡི་གཟུངས་རྣམས་རབ་ཏུ་སྒྲུབ། །</p>
<p>སྟོབས་བཅུ་རྣམས་ཀྱི་ཆོས་ལ་འཇུག་པ་སྟེ། །</p>
<p>གཟུངས་འདི་ཉིད་ནི་རྒྱ་མཚོ་ལྟ་བུའོ། །</p>
<p>འདི་ནི་སྦྱིན་པའི་ཕ་རོལ་ཕྱིན་པ་སྒྲུབ། །</p>
<p>འདི་ནི་ཚུལ་ཁྲིམས་ཕ་རོལ་ཕྱིན་དང་བཟོད། །</p>
<p>བརྩོན་འགྲུས་བསམ་གཏན་ཤེས་རབ་མི་ཟད་དེ། །</p>
<p>འདིར་གནས་ཕ་རོལ་ཕྱིན་པ་ཕུན་སུམ་ཚོགས། །</p>
<p>ལས་དང་ཉོན་མོངས་པ་ལ་འཇིགས་མ་བྱེད། །</p>
<p>བློ་གྲོས་ངན་པའི་བདུད་ཀྱིས་མ་འཇིགས་ཤིག །འདི་ལ་སྦྱོར་ལ་རབ་ཏུ་མཆོད་མེད་དེ། །</p>
<p>ཇི་ལྟར་བསམ་བཞིན་བྱང་ཆུབ་དེ་འཚང་རྒྱ། །</p>
<p>མདོ་སྡེ་འདི་ནི་ཡོངས་སུ་གཟུང་བའི་ཕྱིར། །</p>
<p>ཕྱོགས་བཅུ་གང་ལྷགས་བྱང་ཆུབ་མི་ཕྱེད་སྣོད། །</p>
<p>སྲས་རྣམས་དག་ནི་བསྐལ་པ་བཟང་འདི་ལ། །</p>
<p>འདུག་པ་དེ་དག་དབང་དུ་གྱུར་པ་ཡིན། །</p>
<p>འདི་ནི་འདས་པའི་སངས་རྒྱས་རྣམས་ཀྱི་ཡུམ། །</p>
<p>མདོ་སྡེ་འདི་ནི་མ་བྱོན་རྣམས་ཀྱི་ཡུམ། །</p>
<p>ད་ལྟར་བྱུང་བ་ཐམས་ཅད་འདི་ལས་བྱུང་། །</p>
<p>དེ་ཕྱིར་རྒྱལ་བའི་སྤུན་རྣམས་འདིར་སྦྱོར་ཅིག །གང་དག་མདོ་འདི་ཚུལ་ལ་རབ་གནས་པ། །</p>
<p>དེ་དག་དེ་བཞིན་གཤེགས་པའི་ནོར་འཐོབ་ཅིང་། །</p>
<p>ལས་ཀྱང་རྣམ་དག་སྤྱོད་པ་རྫོགས་པར་འགྱུར། །</p>
<p>མི་ལྡོག་ས་འཐོབ་འདམ་ལས་རྒལ་བར་འགྱུར། །</p>
<p>བཅོམ་ལྡན་འདས་ཀྱིས་ཆོས་ཀྱི་རྣམ་གྲངས་འདི་བཤད་པ་ན། བྱང་ཆུབ་སེམས་དཔའ་ཁྲག་ཁྲིག་གང་གཱའི་ཀླུང་སུམ་ཅུའི་བྱེ་མ་སྙེད་ཀྱིས་ཏིང་ངེ་འཛིན་འདི་ཐོབ་བོ། །</p>
<p>བྱང་ཆུབ་སེམས་དཔའ་ཁྲག་ཁྲིག་ཕྲག་དྲུག་ཅུ་རྩ་བརྒྱད་ནི་བསྐལ་པ་བརྒྱ་སྟོང་ནས་བསགས་པའི་ལས་ཀྱི་སྒྲིབ་པ་རྣམ་པར་དག་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏེ། དེ་དག་ཐམས་ཅད་ཀྱིས་སྐད་ཅིག་མི་ཟད་པ་བསྒྲུབས་པ་ཞེས་བྱ་བའི་གཟུངས་ཐོབ་བོ། །</p>
<p>ལྷ་དང་མིའི་སྐྱེ་དགུ་དཀྲིགས་པ་ཕྲག་དྲུག་ཅུ་པོ་གང་དག་སྔོན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་པ་དེ་དག་ཐམས་ཅད་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས། ཐམས་ཅད་ཏིང་ངེ་འཛིན་འདི་ལ་རྗེས་སུ་ཡི་རང་ངོ་། །</p>
<p>དེ་དག་ཏིང་ངེ་འཛིན་འདི་ལ་རྗེས་སུ་ཡི་རང་བ་དང་ལྡན་པའི་དགེ་བའི་རྩ་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ནས། དེ་དག་ཐམས་ཅད་བཅོམ་ལྡན་འདས་ཀྱིས་བསྐལ་པ་འབུམ་ཕྲག་སུམ་ཅུ་ན་འཇིགས་པ་མེད་པ་ཞེས་བྱ་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་རོ། །</p>
<p>ཞེས་ལུང་བསྟན་ཏོ། །</p>
<p>དེ་དག་ལས་ཁ་ཅིག་ཡུན་རིང་པོ་ནས་སྨོན་ལམ་བཏབ་པ་དང་ལྡན་པ་དག་ནི་བཟོད་པ་ཐོབ་བོ། །</p>
<p>ཁ་ཅིག་སྨོན་ལམ་མྱུར་དུ་འདེབས་པ་དེ་དག་ནི་སངས་རྒྱས་ཀྱི་ཞིང་སྣ་ཚོགས་སུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་སྟེ། ཐམས་ཅད་ཀྱང་འདི་ལྟ་སྟེ། འཇིགས་པ་མེད་པ་ཞེས་བྱ་བར་མིང་འཐུན་པར་འགྱུར་རོ། །</p>
<p>དེ་ནས་བཅོམ་ལྡན་འདས་ཀྱིས་ཐམས་ཅད་དང་ལྡན་པའི་འཁོར་ལ་རྣམ་པར་གཟིགས་ནས། འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་དེ་ལྟ་བས་ན། ཁྱོད་མི་དམིགས་པའི་ཚུལ་དུ་གནས་ཤིང་སྤྲོས་པ་མེད་པ་ལ་དགའ་བས་མི་གནས་པར་སྤྱད་པར་བྱའོ། །</p>
<p>ཆོས་ཐམས་ཅད་ལ་མི་གནས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བསྐལ་པ་གྲངས་མེད་པ་བྱེ་བ་ཁྲག་ཁྲིག་བརྒྱ་སྟོང་དུ་བསྒྲུབས་པ་འདི་ཀུན་ཏུ་བསྲུང་བར་བྱའོ། །</p>
<p>གཟུང་བ་དང་། བཅངས་པ་དང་། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་པར་བྱའོ། །</p>
<p>སྤྲོས་པ་མེད་པ་ལ་དགའ་བར་བྱའོ། །</p>
<p>གནས་མེད་པར་སྤྱོད་པ་དང་། ཆོས་ཐམས་ཅད་ལ་མི་གནས་པ་དང་། ཕྲག་དོག་མེད་པར་བྱའོ། །</p>
<p>དེ་ནས་འཇམ་དཔལ་གཞོན་ནུར་གྱུར་པ་སྟན་ལས་ལངས་ཏེ། གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་ཆོས་ཐམས་ཅད་གཟུང་དུ་མ་མཆིས་པའི་སླད་དུ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ཀུན་ཏུ་བསྲུང་ཞིང་རབ་ཏུ་བསྲུང་བར་སྤྲོའོ། །</p>
<p>བཅོམ་ལྡན་འདས་བྱང་ཆུབ་གང་ལགས་པ་དེ་ནི་གང་གི་ཡང་མ་ལགས། གང་ནས་ཀྱང་མ་ལགས། གང་ན་ཡང་མ་ལགས། གང་གིས་ཀྱང་མ་ལགས། ཅི་ཡང་མ་ལགས་ཏེ། མི་སྣང་བ། གཟུང་དུ་མ་མཆིས་པ་ཐོབ་པ་མ་ལགས་པ། ཆུད་ཟོས་པ་མ་ལགས་པའོ། །</p>
<p>དེ་ནས་འཁོར་དེ་ལས་བྱང་ཆུབ་སེམས་དཔའ་བྱེ་བ་བརྒྱ་ཕྲག་སུམ་ཅུ་སྟན་ལས་ལངས་ནས། ཐལ་མོ་སྦྱར་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བདག་ཅག་ཀྱང་དེ་བཞིན་གཤེགས་པའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བསྐལ་པ་གྲངས་མ་མཆིས་པ། བྱེ་བ་ཁྲག་ཁྲིག་བརྒྱ་སྟོང་དུ་བསྒྲུབས་པ་འདི་བསྲུང་བ་དང་། གཟུང་བ་དང་། བསྟན་པ་དང་། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་པར་སྤྲོའོ་ཞེས་གསོལ་ནས། བྱང་ཆུབ་སེམས་དཔའ་དེ་དག་ཐམས་ཅད་ཀྱིས་རང་རང་གི་གོས་བཅོམ་ལྡན་འདས་ཀྱི་སྐུ་དེ་ལ་མངོན་པར་གསོལ་ཏེ། སྨོན་ལམ་ཡང་བཏབ་བོ། །</p>
<p>དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་བཀའ་སྩལ་པ། བྱམས་པ་ཕྱི་མའི་ཚེ་ཕྱི་མའི་དུས་ལྔ་བརྒྱ་པ་ཐ་མ་ལ་དམ་པའི་ཆོས་ཡོངས་སུ་གཟུང་བའི་བསམ་པས་སོམས་ཤིག །འདི་ཁྱོད་ཀྱི་ལས་ཡིན་ནོ། །</p>
<p>དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ཏེ། པུས་མོ་གཡས་པའི་ལྷ་ང་ས་ལ་བཙུགས་ནས། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་དམ་པའི་ཆོས་ཡོངས་སུ་བཟུང་བའི་བསམ་པས་བསམས་ལགས་སོ། །</p>
<p>དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་འདི་སྐད་ཅེས་བཀའ་སྩལ་ཏོ། །</p>
<p>བྱམས་པ་བྱང་ཆུབ་སེམས་དཔའ་བྱེ་བ་བརྒྱ་ཕྲག་སུམ་ཅུ་པོ་འདི་དག་གི་ནང་ན་བརྒྱད་སྟོང་ནི་དམ་པའི་ཆོས་འཛིན་པ། དམ་པའི་ཆོས་ཡོངས་སུ་འཛིན་པར་གནས་པར་འགྱུར་རོ། །</p>
<p>བྱང་ཆུབ་སེམས་དཔའ་ལྷག་མ་ནི་དམུ་རྒོད་དམིགས་པར་འཛིན་པ་ལ་མངོན་པར་ཞེན་པ། དམ་པའི་ཆོས་འཛིན་པ་མ་ཡིན་པར་འགྱུར་ཏེ། དེ་དག་ཕྱི་མའི་ཚེ་ཕྱི་མའི་དུས་ལྔ་བརྒྱ་པ་ཐ་མའི་ཚེ། ང་ཡི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བསྐལ་པ་གྲངས་མེད་པ་བྱེ་བ་ཁྲག་ཁྲིག་བརྒྱ་སྟོང་དུ་བསྒྲུབས་པ་འདི་སྤོང་བར་འགྱུར། འགལ་བར་བྱེད་པར་འགྱུར། མི་སྟོན་པར་འགྱུར། མི་འཛིན་པར་འགྱུར་ཏེ། རབ་ཏུ་འཛིན་པར་མི་འགྱུར་རོ། །</p>
<p>དེ་ཅིའི་ཕྱིར་ཞེ་ན། བྱམས་པ་རྣམ་པ་བདུན་གྱིས་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་དོ། །</p>
<p>བདུན་གང་ཞེ་ན། འདི་ལྟ་སྟེ། སངས་རྒྱས་བཅོམ་ལྡན་འདས་རྣམས་ཀྱིས་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་དང་། དམ་པའི་ཆོས་རྣམ་པར་འཇིག་པའི་དུས་ན་དམ་པའི་ཆོས་ཡོངས་སུ་བསྲུང་བའི་ཕྱིར་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་དང་། སྡུག་བསྔལ་སྣ་ཚོགས་ཀྱིས་ཡོངས་སུ་གཟིར་བའི་སེམས་ཅན་གྱི་ཁམས་མཐོང་ནས་སྙིང་རྗེ་ཆེན་པོ་སྐྱེས་ཏེ་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་དང་། བྱང་ཆུབ་སེམས་དཔས་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་དང་། བསྟི་སྟང་དུ་བྱས་ཏེ་སྦྱིན་པ་བཟང་པོ་ཡིད་དུ་འོང་བ་བྱིན་ནས། བྱང་ཆུབ་སེམས་དཔའ་བདག་ཉིད་བྱང་ཆུབ་ཏུ་སེམས་བསྐྱེད་པ་དང་། གཞན་ཡང་བྱང་ཆུབ་ཏུ་སེམས་བསྐྱེད་པ་མཐོང་ནས་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་དང་། དེ་བཞིན་གཤེགས་པའི་སྐུའི་མཚན་དང་དཔེ་བྱད་བཟང་པོའི་རྒྱན་སྣ་ཚོགས་ཀྱི་ཡོན་ཏན་བསྔགས་པ་ཡོངས་སུ་རྫོགས་པ་ཐོས་ནས་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་སྟེ། བྱམས་པ་རྣམ་པ་བདུན་པོ་དེ་དག་གིས་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་དོ། །</p>
<p>བྱམས་པ་དེ་ལ་གང་བྱང་ཆུབ་སེམས་དཔའ་སངས་རྒྱས་བཅོམ་ལྡན་འདས་རྣམས་ཀྱིས་བྱང་ཆུབ་ཏུ་སེམས་བསྐྱེད་པ་གང་ཡིན་པ་དང་། གང་དམ་པའི་ཆོས་རྣམ་པར་འཇིག་པའི་དུས་ན་དམ་པའི་ཆོས་ཡོངས་སུ་བསྲུང་བར་བྱ་བའི་ཕྱིར་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་གང་ཡིན་པ་དང་། གང་སྡུག་བསྔལ་སྣ་ཚོགས་ཀྱིས་ཡོངས་སུ་གཟིར་བའི་སེམས་ཅན་གྱི་ཁམས་མཐོང་ནས་སེམས་ཅན་ཐམས་ཅད་ལ་སྙིང་རྗེ་ཆེན་པོ་སྐྱེས་ཏེ། བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་གང་ཡིན་པ་དང་། བྱམས་པ་སེམས་བསྐྱེད་པ་འདི་གསུམ་ནི་སངས་རྒྱས་བཅོམ་ལྡན་འདས་རྣམས་ཀྱི་བྱང་ཆུབ་བསྲུང་བ་ཡིན་ཏེ། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་རོ། །</p>
<p>བྱམས་པ་སེམས་བསྐྱེད་པ་དེ་དག་ལས་ལྷག་མ་བཞི་ནི་བྱང་ཆུབ་སེམས་དཔའ་དམུ་རྒོད་དམ་པའི་ཆོས་འཛིན་པ་མ་ཡིན་པར་འགྱུར་བའོ། །</p>
<p>བྱམས་པ་བྱང་ཆུབ་སེམས་དཔའ་ཆོས་ལྔ་དང་ལྡན་ན་ཕྱིར་མི་ལྡོག་པའི་ཆོས་སུ་རིག་པར་བྱའོ། །</p>
<p>ལྔ་གང་ཞེ་ན། འདི་ལྟ་སྟེ། སེམས་ཅན་ཐམས་ཅད་ལ་སེམས་མཉམ་པ་ཡིན། ཕ་རོལ་གྱི་རྙེད་པ་དང་། བཀུར་སྟི་ལ་ཕྲག་དོག་མེད་པ་ཡིན། སྲོག་གི་ཕྱིར་ཡང་དམ་པའི་ཆོས་འཛིན་པའི་དགེ་སློང་རྣམས་ཀྱི་བསྔགས་པ་མ་ཡིན་པ་མི་སྨྲ་བ་ཡིན། ཤེས་ཀྱི་ཁེ་དང་། རྙེད་པ་དང་། བཀུར་སྟི་དང་། ཚིགས་སུ་བཅད་པ་ལ་མི་ཆགས་པ་ཡིན། ཆོས་ཟབ་མོ་ལ་མོས་པ་ཡིན་ཏེ། འཇིག་རྟེན་གྱི་བྱ་བ་སྣ་ཚོགས་ལ་མོས་པ་མ་ཡིན་གྱི་ཆོས་ཐམས་ཅད་ལ་ཆོས་ཟབ་མོ་དང་ལྡན་པ་ཡིན་ཏེ། བྱམས་པ་བྱང་ཆུབ་སེམས་དཔའ་ཆོས་ལྔ་པོ་འདི་དག་དང་ལྡན་ན། ཕྱིར་མི་ལྡོག་པའི་ཆོས་སུ་རིག་པར་བྱའོ། །</p>
<p>བྱམས་པ་བྱང་ཆུབ་སེམས་དཔའ་ཆོས་ལྔ་དང་ལྡན་ན་བྱང་ཆུབ་སེམས་དཔའ་དམུ་རྒོད་དུ་རིག་པར་བྱའོ། །</p>
<p>ལྔ་གང་ཞེ་ན། འདི་ལྟ་སྟེ། གཟི་བརྗིད་ཆུང་ཞིང་བཀའ་བློ་མི་བདེ་བ་ཡིན། དམན་པ་ལ་མོས་ཤིང་ཐམས་ཅད་ལ་དམན་པའི་ཆོས་སྟོན་པ་ཡིན། ཤེས་ཀྱི་ཁེ་དང་། རྙེད་པ་དང་། བཀུར་སྟི་ལ་ཆགས་ཤིང་སློང་བ་སྟེར་བའི་ཁྱིམ་ལ་སེར་སྣ་བྱེད་པ་ཡིན། སྒྱུ་དང་ལྡན་ཞིང་གཡོ་བྱེད་པ་ཡིན། སྟོང་པ་ཉིད་ལ་ངག་གི །ལས་ལྷུར་ལེན་པས་མི་དྲང་བ་ཡིན་ཏེ། བྱམས་པ་བྱང་ཆུབ་སེམས་དཔའ་ཆོས་ལྔ་པོ་དེ་དག་དང་ལྡན་ན་དེ་དམུ་རྒོད་དུ་རིག་པར་བྱའོ། །</p>
<p>བྱམས་པ་བྱང་ཆུབ་སེམས་དཔའ་ཆོས་ལྔ་དང་ལྡན་ན་ཕྱིར་མི་ལྡོག་པའི་ཆོས་སུ་རིག་པར་བྱའོ། །</p>
<p>ལྔ་གང་ཞེ་ན། འདི་ལྟ་སྟེ། བདག་མི་དམིགས་ཤིང་བདག་ལ་མི་སྟོད་པ་དང་། སེམས་ཅན་མི་དམིགས་པ་དང་། ཆོས་ཀྱི་དབྱིངས་རྣམ་པར་རྟོག་པས་མི་སྟོན་པ་དང་། བྱང་ཆུབ་མི་དམིགས་པ་དང་། དེ་བཞིན་གཤེགས་པའི་སྐུ་ལ་གཟུགས་ཀྱི་མཚན་མ་མི་ལྟ་བ་སྟེ། བྱམས་པ་བྱང་ཆུབ་སེམས་དཔའ་ཆོས་ལྔ་པོ་དེ་དག་དང་ལྡན་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་ཆོས་སུ་རིག་པར་བྱའོ། །</p>
<p>དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>ཕྲག་དོག་ཅན་དང་ཤེས་ཀྱི་ཁེ་འདོད་དང་། །</p>
<p>གནོད་པ་བྱེད་དང་འཆོས་དང་ཟུར་ཟ་དང་། །</p>
<p>སྨྲ་བ་ཙམ་དང་དམན་པའི་ཚུལ་ཅན་གྱིས། །</p>
<p>བདེ་གཤེགས་བྱང་ཆུབ་འདི་ནི་བསྲུང་མི་ནུས། །</p>
<p>བས་མཐར་དགའ་ཞིང་དགོན་དབེན་སྤྱོད་ཡུལ་བ། །</p>
<p>ཚིག་ཙམ་མ་ཡིན་ཟབ་མོ་བཟོད་པ་དང་། །</p>
<p>བསེ་ལྟ་བུ་དང་ཤེས་ཁེ་བདེ་བསྲིངས་པ། །</p>
<p>དེ་ནི་བྱང་ཆུབ་འཇིག་པར་འགྱུར་བ་སྲུང་། །</p>
<p>ཚོགས་ལས་བསྲིངས་ཤིང་རབ་ཏུ་ཞི་ལ་མོས། །</p>
<p>རི་དགས་ལྟ་བུར་འཇིགས་ཤིང་གནས་མེད་རྒྱུ། །</p>
<p>ནམ་མཁའ་རླུང་བཞིན་རྙེད་ལ་མི་ཆགས་པ། །</p>
<p>དེ་འདྲ་དེ་ནི་རྒྱལ་བའི་ཆོས་འཛིན་ཡིན། །</p>
<p>ལུས་ལ་མི་ལྟ་སྲོག་དོན་མི་གཉེར་ན། །</p>
<p>ཤེས་ཀྱི་ཁེ་འདོད་པར་ལྟ་ག་ལ་འགྱུར། །</p>
<p>བརྩོན་བརྩམས་བདག་གི་མ་ཡིན་ཅི་ཡང་མིན། །</p>
<p>དེ་ནི་མ་འོངས་དུས་ན་བྱང་ཆུབ་སྣོད། །</p>
<p>ཕྱི་མའི་དུས་ན་སེམས་ཅན་འབྱུང་བ་ནི། །</p>
<p>བདག་ཅག་བྱང་ཆུབ་ལ་ནི་སྤྱོད་ཅེས་འཛེར། །</p>
<p>དེ་དག་སེམས་རྒོད་ཚུལ་འཆོས་ཉོན་མོངས་བཅས། །</p>
<p>དེ་དག་རྣམས་ཀྱིས་ཆོས་འདི་བསྲུང་མི་ནུས། །</p>
<p>འདྲེན་པ་མར་མེ་མཛད་ཀྱི་ཕ་རོལ་གྱི། །</p>
<p>བསྐལ་པ་དག་ནི་སྟོང་ཕྲག་བྱེ་བ་ན། །</p>
<p>སངས་རྒྱས་ཟླ་བའི་ཏོག་ཅེས་བྱ་བ་བྱུང་། །</p>
<p>འགྲོ་བ་རྣམས་ལ་ཏིང་འཛིན་འདི་བཤད་དྲན། །</p>
<p>རྒྱལ་བ་དེ་ཡི་འདུས་པ་དང་པོ་ནི། །</p>
<p>ཕྱིར་མི་ལྡོག་པ་ཁྲག་ཁྲིག་བརྒྱད་ཅུ་སྟེ། །</p>
<p>འདུས་པ་གཉིས་པ་ཁྲག་ཁྲིག་བདུན་ཅུ་ཡིན། །</p>
<p>འདུས་པ་གསུམ་པ་བདུན་ཅུ་རྩ་གསུམ་མོ། །</p>
<p>རྒྱལ་བའི་ཚེ་ནི་བསྐལ་པ་བྱེ་བ་མང་། །</p>
<p>འོད་ཀྱང་དཔག་ཚད་དྲུག་ཅུ་རྩ་གསུམ་པ། །</p>
<p>དགེ་འདུན་བྱེ་བ་དགུ་བཅུ་རྩ་དགུ་སྟེ། །</p>
<p>ཐམས་ཅད་དགྲ་བཅོམ་དབང་ལྡན་གྱུར་པའོ། །</p>
<p>དེ་ཡི་ཚེ་ན་རྒྱལ་པོ་བྱུང་བ་ནི། །</p>
<p>འཁོར་ལོས་སྒྱུར་བ་བསོད་ནམས་འཕགས་ཞེས་བྱ། །</p>
<p>འཛམ་བུའི་གླིང་གི་ཚད་དུ་གྱུར་པ་ནི། །</p>
<p>མཚུངས་པར་དཔག་ཚད་སྟོང་ཕྲག་ཉི་ཤུའོ། །</p>
<p>གླིང་བཞི་རྣམས་ཀྱི་ཚད་ཀྱང་དེ་བཞིན་ནོ། །</p>
<p>རྒྱལ་པོའི་སླས་ནི་བྱེ་བ་དྲུག་ཅུ་ཐམ། །</p>
<p>བུ་ནི་སྟོང་ཐམ་པ་སྟེ་ཉུང་མ་ཡིན། །</p>
<p>རྒྱལ་པོའི་ཕོ་བྲང་དགའ་བའི་འོད་ཅེས་བྱ། །</p>
<p>གྲོང་ཁྱེར་དག་ནི་བྱེ་བ་བརྒྱད་ཅུར་གྱུར། །</p>
<p>ཐམས་ཅད་སྐྱེད་མོས་ཚལ་རྒྱས་མཛེས་པར་གནས། །</p>
<p>ཐམས་ཅད་ལོ་ལེགས་བདེ་ཞིང་དགའ་བ་སྟེ། །</p>
<p>སུམ་ཅུ་རྩ་གསུམ་རྣམ་རྒྱལ་ཁང་གནས་འདྲ། །</p>
<p>རྒྱལ་པོས་རྨི་ལམ་དུ་ནི་ཟླ་བའི་ཏོག །སངས་རྒྱས་བྱུང་ངོ་ཞེས་ནི་ཐོས་གྱུར་ནས། །</p>
<p>གཡོག་འཁོར་བྱེ་བ་བརྒྱ་ཕྲག་དྲུག་ཅུ་དང་། །</p>
<p>རྒྱལ་བ་དེ་ཡི་དྲུང་དུ་ཉེར་སོང་ནས། །</p>
<p>དེས་ནི་ཏིང་འཛིན་ཟབ་མོ་རྒྱལ་བའི་སྐུ། །</p>
<p>མདོ་སྡེ་བཤད་པ་འདི་ནི་ཐོས་ནས་སུ། །</p>
<p>སྟོན་པ་ཇི་ལྟར་བཞེད་བཞིན་སྤྱད་གསོལ་ཞེས། །</p>
<p>རྒྱལ་སྲིད་ཐམས་ཅད་སངས་རྒྱས་དེ་ལ་ཕུལ། །</p>
<p>གྲོང་ཁྱེར་ཀུན་ཏུ་དེ་བཞིན་གཤེགས་པ་ཡིས། །</p>
<p>གཙུག་ལག་ཁང་ནི་ཙན་དན་རྒྱུས་བསྒྲུབས་བྱས། །</p>
<p>དེས་ནི་ཐམས་ཅད་རྩེ་རྒོད་བཅས་པར་ཕུལ། །</p>
<p>འཆག་པའི་ས་ནི་གསེར་གྱི་གྱིམ་བག་གཡོགས། །</p>
<p>ལོ་ནི་སྟོང་ཕྲག་བརྒྱད་ཅུར་ཚང་བར་ཡང་། །</p>
<p>རྒྱལ་པོ་ལས་གཞན་མི་བྱེད་མཆོད་པ་བྱེད། །</p>
<p>རྒྱལ་པོ་ནམ་དུའང་རྨུགས་དང་གཉིད་མི་བསྐྱེད། །</p>
<p>འདོད་ལ་མི་འདུན་རྒྱལ་སྲིད་སྲིད་མ་ཡིན། །</p>
<p>ཏིང་ངེ་འཛིན་འདི་རབ་ཏུ་འདོད་པའི་ཕྱིར། །</p>
<p>དེ་བཞིན་གཤེགས་པ་ཉི་མ་རེ་རེ་ཞིང་། །</p>
<p>བཀོད་པ་གང་དག་ཕུལ་བར་གྱུར་པ་ནི། །</p>
<p>ཐམས་ཅད་ཚིག་གིས་བཤད་པར་མི་ནུས་སོ། །</p>
<p>ལྐོག་ཏུ་སོང་ནས་རྟོག་པ་སྐྱེད་གྱུར་པ། །</p>
<p>ཏིང་འཛིན་འདི་ནི་མཆོག་ཏུ་ཟབ་པ་སྟེ། །</p>
<p>ཟང་ཟིང་འཛིན་པས་ཡེ་ཤེས་ཕྱག་རྒྱ་ཡི། །</p>
<p>ཏིང་འཛིན་འདི་ནི་བསྒྲུབ་པར་མི་ནུས་སྙམ། །</p>
<p>དེ་ནི་རབ་བྱུང་རྒྱལ་སྲིད་ཐམས་ཅད་སྤངས། །</p>
<p>ཤ་ན་ཀ་ཡི་རས་གྱོན་བསོད་སྙོམས་སྤྱོད། །</p>
<p>ལོ་ནི་སྟོང་ཕྲག་བརྒྱད་ཅུ་ཚང་བར་ཡང་། །</p>
<p>གཉིད་ཀྱིས་མ་ནོན་ཏིང་ངེ་འཛིན་སྒོམ་མོ། །</p>
<p>སྐབས་དེར་སངས་རྒྱས་ཀྱིས་ནི་ཇི་ཙམ་གང་། །</p>
<p>རབ་ཏུ་བཤད་པའི་ཆོས་རྣམས་དེས་བཟུང་ནས། །</p>
<p>བདེ་གཤེགས་ཡོངས་སུ་མྱ་ངན་འདས་འོག་དེས། །</p>
<p>མཆོད་རྟེན་བྱེ་བ་དྲུག་ཅུ་རྩ་བཞི་བྱས། །</p>
<p>རིན་ཆེན་བདུན་གྱིས་སྤྲས་ཤིང་མཛེས་བྱས་པའི། །</p>
<p>གདུགས་ནི་ལྔ་བརྒྱ་ཀུན་ལ་རབ་ཏུ་ཕུལ། །</p>
<p>ཀུན་ལ་སིལ་སྙན་ཁྲོལ་བ་བརྒྱ་རྣམས་དང་། །</p>
<p>མར་མེ་སྟོང་ཕྲག་བརྒྱ་ཡང་རབ་ཏུ་ཕུལ། །</p>
<p>ཡོ་བྱད་བསྙུངས་པའི་ཚུལ་ལ་གནས་ནས་སུ། །</p>
<p>ལོ་ནི་བྱེ་བ་སྟོང་ཕྲག་བདུན་ཅུ་གསུམ། །</p>
<p>ཟང་ཟིང་མེད་པའི་སེམས་ཀྱིས་གནས་ནས་ནི། །</p>
<p>ཏིང་ངེ་འཛིན་འདི་འཁོར་ལ་རབ་ཏུ་བཤད། །</p>
<p>ལེགས་ཤེས་བྱ་བའང་འདོད་པ་མ་ཡིན་ན། །</p>
<p>ཤེས་ཀྱི་ཁེ་འདོད་པར་ལྟ་ག་ལ་འགྱུར། །</p>
<p>དེའི་ཚེ་ཆོས་བསྲུང་བ་ཡི་བསམ་པ་ཡིས། །</p>
<p>མགྲོན་དུ་བོས་པ་ཐམས་ཅད་རྣམ་པར་སྤངས། །</p>
<p>དེ་བཞིན་གཤེགས་པ་བྱེ་བ་བརྒྱད་ཅུ་དང་། །</p>
<p>ཁྲག་ཁྲིག་བདུན་ཅུ་དེས་ནི་མཉེས་པར་བྱས། །</p>
<p>དེ་དག་ཀུན་ལ་དེ་འདྲའི་བཀོད་པ་བྱས། །</p>
<p>ཐམས་ཅད་ལས་ཀྱང་ཏིང་འཛིན་འདི་ཐོབ་བོ། །</p>
<p>གང་དག་བྱང་ཆུབ་འདི་ནི་བསྲུང་འདོད་པ། །</p>
<p>དེ་དག་འདོད་པ་མེད་ཅིང་མོས་པ་དང་། །</p>
<p>གཡོ་མེད་ལྷག་པའི་བསམ་པས་སྒོམ་པ་ཡིས། །</p>
<p>རྒྱལ་པོ་དེ་འདྲ་བར་ནི་བསླབ་པར་གྱིས། །</p>
<p>ཆོས་འདོད་མ་ཡིན་རྙེད་པ་དོན་གཉེར་ལ། །</p>
<p>བསྡམས་པ་མིན་དག་བྱང་ཆུབ་སློབ་བོ་ཞེས། །</p>
<p>སྨྲ་འགྱུར་ཁ་ཅིག་ཕྱི་མའི་དུས་འབྱུང་སྟེ། །</p>
<p>སྨྲ་ལ་དགའ་ཞིང་ཐམས་ཅད་སྟོང་ཞེས་སྨྲ། །</p>
<p>སྟོང་ཉིད་ཇི་བཞིན་སྟོང་པ་མི་ཤེས་ཏེ། །</p>
<p>འཚོ་ཆགས་ཐ་བར་བཅས་ཤིང་ཉོན་མོངས་བཅས། །</p>
<p>ཚིག་གིས་འདི་དག་སྟོང་ཉིད་འཛིན་འཇུག་ཅིང་། །</p>
<p>བདག་ནི་བྱང་ཆུབ་ཐེ་ཙོམ་མེད་ཅེས་སྨྲ། །</p>
<p>དེ་ཚེ་རྒྱལ་མཆོག་ཚེ་ནི་དཔག་མེད་གྱུར། །</p>
<p>བུ་སྟོང་དག་ནི་བསྐལ་པ་བཟང་འདི་པ། །</p>
<p>མདུན་ན་འདུག་པའི་འཁོར་རྣམས་ཇི་སྙེད་པ། །</p>
<p>དེ་དག་ཐམས་ཅད་དེ་ཚེ་རབ་ཏུ་བྱུང་། །</p>
<p>རྒྱལ་བ་བྱེ་བ་ཁྲག་ཁྲིག་རྣམས་དྲན་ཏེ། །</p>
<p>དེ་ལས་རབ་ཏུ་བྱུང་སྟེ་དེ་དག་གིས། །</p>
<p>གང་ཅི་བཤད་པ་ངས་ཀུན་སྒྲ་ཙམ་བཤད། །</p>
<p>ངས་ནི་གནས་པས་སྟོང་པ་ཉིད་ཀྱང་བསྒོམས། །</p>
<p>དེ་ལྟའི་ཐབས་ཀྱིས་བསྐལ་པ་མཐའ་ཡས་པར། །</p>
<p>ངས་ནི་གནས་པས་སངས་རྒྱས་གང་དག་མཆོད། །</p>
<p>ང་ནི་དེ་ཡི་བྱང་ཆུབ་མ་ཐོབ་ཀྱི། །</p>
<p>གཞན་དུ་འདི་ལ་གནས་ཏེ་བསྒྲུབས་པས་ན། །</p>
<p>མར་མེ་མཛད་པ་མཐོང་མ་ཐག་ཏུ་ནི། །</p>
<p>སོམ་ཉི་སྤངས་ནས་མཉམ་པ་ཉིད་མཐོང་བས། །</p>
<p>དེ་ནས་ཁྱོད་ནི་ཤཱཀྱ་སེང་གེ་ཡི། །</p>
<p>སངས་རྒྱས་འགྱུར་ཞེས་འདྲེན་པས་བདག་ལུང་བསྟན། །</p>
<p>འཕགས་པ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་ཅེས་བྱ་བ་ཐེག་པ་ཆེན་པོའི་མདོ། བམ་པོ་གཉིས་པ་སྟེ་ཐ་མ། དེ་ནས་རྒྱལ་པོ་གཟུགས་ཅན་སྙིང་པོའི་བཙུན་མོ་དམ་པ་མ་སྐྱེས་དགྲའི་མ་དཔལ་བཟངས་ཞེས་བྱ་བ་དང་། རྒྱལ་པོ་གཟུགས་ཅན་སྙིང་པོའི་བཙུན་མོ་དམ་པ་བྱེ་བ་ལྡན་གྱི་བུ་མོ་གསེར་མཆོག་སྣང་བ་ཞེས་བྱ་བ་ཡང་འཁོར་དེ་ཉིད་དུ་འདུས་པར་གྱུར་ཏེ་འཁོད་དོ། །</p>
<p>དེ་ནས་རྒྱལ་པོའི་བཙུན་མོ་དཔལ་བཟངས་དང་། གསེར་མཆོག་སྣང་གཉིས་སྟན་ལས་ལངས་ནས། བཅོམ་ལྡན་འདས་ག་ལ་བ་དེར་ཉེ་བར་སོང་སྟེ་ཕྱིན་པ་དང་། གོས་ཕྲག་པ་གཅིག་ཏུ་གཟར་ཏེ། པུས་མོ་གཡས་པའི་ལྷ་ང་ས་ལ་བཙུགས་ནས། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ། གུས་པ་དང་བཅས། ཞེས་དང་བཅས་པར་སོ་སོ་ནས་རས་བཅོས་མ་བརྒྱ་སྟོང་རི་བ་ཕྲུགས་རེས་བཅོམ་ལྡན་འདས་ཀྱི་སྐུ་ལ་མངོན་པར་གསོལ་ཏོ། །</p>
<p>རིན་པོ་ཆེ་སྣ་བདུན་གྱི་མེ་ཏོག་གི་སྐོན་བུ་ལྔ་བརྒྱས་ཀྱང་། བཅོམ་ལྡན་འདས་ལ་མངོན་པར་གཏོར་ནས་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བདག་ཅག་གཉིས་སླད་མའི་ཚེ་སླད་མའི་དུས་ལྔ་བརྒྱ་པ་ཐ་མ་ལ་ཏིང་ངེ་འཛིན་དཀོན་མཆོག་འདི་ལ་མོས་པར་བགྱི། ཡིད་ཆེས་པར་བགྱི། གཟུང་བར་བགྱི། བཅང་བར་བགྱི། བཀླག་པར་བགྱི། ཀུན་ཆུབ་པར་བགྱི། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་པར་བགྱིའོ། །</p>
<p>ཆོས་སྨྲ་བ་མདོ་སྡེ་འདི་ལྟ་བུ་འཛིན་པའི་གང་ཟག་དེ་དག་ལ་ཡང་བདག་ཅག་གིས་གོས་དང་། ཟས་དང་། མལ་ཆ་དང་། ན་བའི་གསོས་སྨན་དང་། ཡོ་བྱད་རྣམས་ཀྱིས་བསྙེན་བཀུར་དང་། རིམ་གྲོ་བགྱི་བར་སྤྲོའོ། །</p>
<p>སེམས་ཅན་རྣམས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་ཡོངས་སུ་སྨིན་པར་བགྱིའོ། །</p>
<p>སྟོང་པ་ཉིད་སྤང་བར་མི་བགྱིའོ། །</p>
<p>ཚིག་ལྷུར་བླང་བར་མི་བགྱིའི་ནན་ཏན་གྱིས་བསྒྲུབ་པར་བགྱིའོ། །</p>
<p>བཅོམ་ལྡན་འདས་ལུས་དང་སྲོག་ལ་ཡང་བལྟ་བར་མི་བགྱི་ན། སླད་རོལ་གྱི་དངོས་པོ་རྣམས་ལ་ལྟ་སྨོས་ཀྱང་ཅི་འཚལ། བཙུན་མོ་དམ་པ་དེ་གཉིས་འདི་ལྟ་བུར་རྗེས་སུ་སློབ་པ་ན། རྒྱལ་པོ་གཟུགས་ཅན་སྙིང་པོའི་བཙུན་མོའི་འཁོར་བུད་མེད་བརྒྱ་སྟོང་སྟན་ལས་ལངས་ནས་ཐལ་མོ་སྦྱར་ཏེ། གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་ཞུགས་པ་དེ་དག་ནི་ཏིང་ངེ་འཛིན་འདི་ལ་རྗེས་སུ་ཡི་རང་ངོ་། །</p>
<p>རྗེས་སུ་ཡི་རངས་ནས་ཀྱང་ཚིག་འདི་སྐད་ཅེས་སྨྲས་སོ། །</p>
<p>བཅོམ་ལྡན་འདས་བདག་ཅག་ཀྱང་སླད་མའི་ཚེ། སླད་མའི་དུས་ལྔ་བརྒྱ་པ་ཐ་མ་ལ་དམ་པའི་ཆོས་ཡོངས་སུ་གཟུང་བར་སྤྲོའོ། །</p>
<p>ཡུལ་མ་ག་དྷཱའི་དགེ་བསྙེན་མ་ཡུལ་མ་ག་དྷཱ་ན་འཁོད་པ་དྲུག་ཁྲི་ལས་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་ཡང་དག་པར་ཞུགས་པ་དེ་དག་ནི་ཏིང་ངེ་འཛིན་འདི་ལ་རྗེས་སུ་ཡི་རང་ངོ་། །</p>
<p>རྗེས་སུ་ཡི་རངས་ནས་ཀྱང་ཚིག་འདི་སྐད་ཅེས་སླད་མའི་ཚེ་སླད་མའི་དུས་ལྔ་བརྒྱ་པ་ཐ་མ་ལ་དམ་པའི་ཆོས་གཟུང་བར་སྤྲོའོ་ཞེས་གསོལ་ཏོ། །</p>
<p>དེ་ནས་དེའི་ཚེ་བཅོམ་ལྡན་འདས་ཀྱིས་འཛུམ་པ་མཛད་དོ། །</p>
<p>འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཆོས་ཉིད་དེ། གང་གི་ཚེ་འཛུམ་པ་མཛད་པ་དེའི་ཚེ། བཅོམ་ལྡན་འདས་ཀྱི་ཞལ་གྱི་སྒོ་ནས་འོད་འཕྲོ་བ་ཁ་དོག་དུ་མ་ཁ་དོག་ཐ་དད་པ་ཁ་དོག་བརྒྱ་སྟོང་དང་ལྡན་པ་འདི་ལྟ་སྟེ། སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། ལེ་བརྒན་དང་། ཤེལ་དང་། དངུལ་གྱི་ཁ་དོག་ལྟ་བུ་བྱུང་ངོ་། །</p>
<p>དེ་དག་ཞལ་གྱི་སྒོ་ནས་བྱུང་ནས་ཀྱང་འཇིག་རྟེན་གྱི་ཁམས་མཐའ་ཡས་མུ་མེད་པ་སྣང་བར་བྱས་ཏེ། བདུད་ཀྱི་གནས་ཐམས་ཅད་སྤ་བཀོང་ནས་ཚངས་པའི་འཇིག་རྟེན་གྱི་བར་དུ་མངོན་པར་འཕགས་ཏེ། ཉི་མ་དང་ཟླ་བའི་འོད་ཟིལ་དུ་བརླག་པར་བྱས་ནས། སེམས་ཅན་དམྱལ་བ་དང་། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་དུ་སྐྱེས་པ་དེ་དག་ཐམས་ཅད་ཀྱི་སྡུག་བསྔལ་གྱི་ཚོར་བ་ཐམས་ཅད་ཞི་བར་བྱས་ཏེ། སླར་ལོག་ནས་བཅོམ་ལྡན་འདས་ལ་ལན་བརྒྱ་སྟོང་དུ་མར་བསྐོར་བ་བྱས་ཏེ། བཅོམ་ལྡན་འདས་ཀྱི་དབུའི་གཙུག་ཏུ་ནུབ་པར་གྱུར་ཏོ། །</p>
<p>དེ་ནས་དཔལ་བཟངས་དང་། བྱེ་བ་ལྡན་པའི་བུ་མོ་གསེར་མཆོག་སྣང་བ་གཉིས་སྟན་ལས་ལངས་ཏེ། གོས་ཕྲག་པ་གཅིག་ཏུ་གཟར་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས། ཚིགས་སུ་བཅད་པའི་དབྱངས་ཀྱིས་བཅོམ་ལྡན་འདས་ལ་མངོན་པར་བསྟོད་དེ་འཛུམ་པ་མཛད་པའི་དོན་ཞུས་པ། མི་མཆོག་ཡོན་ཏན་མངའ་བ་སྲིད་པ་གསུམ་ན་མཚུངས་མ་མཆིས། །</p>
<p>ནམ་མཁའ་ཟླ་བ་འདྲ་བ་ཡོན་ཏན་བརྒྱ་རྣམས་ཤིན་ཏུ་རྒྱས། །</p>
<p>རབ་ཏུ་བཞད་པ་ལེགས་པར་མཛེས་པ་མཆོག་ཏུ་སྙན་པའི་གསུང་། །</p>
<p>སྟོབས་བཅུ་ཇི་སླད་འཛུམ་པ་མཛད་པ་འདི་ནི་བཀའ་སྩལ་གསོལ། །</p>
<p>སེམས་ཅན་དམ་པ་ཟླ་བ་འདྲ་བའི་ཞལ་ནི་རབ་འཛུམ་འཇིག་རྟེན་མིག་སྦྱིན་པ། །</p>
<p>ཤིན་ཏུ་མཛེས་ཤིང་མཆོག་ཏུ་དྲི་མེད་ཚངས་པའི་དབྱངས་དང་འཇམ་པའི་སྒྲ་དང་དབྱངས། །</p>
<p>སེམས་ལ་སྣུམ་ཞིང་ལུས་ལ་སིམ་པ་བདེ་བས་སེམས་ནི་རབ་ཏུ་ཚིམ་མཛད་པ། །</p>
<p>མི་ཡི་དམ་པ་སེང་གེའི་འཛུམ་མཛད་དེ་ཡི་རྒྱུ་ནི་འདྲེན་པ་ལུང་བསྟན་གསོལ། །</p>
<p>འཁྲུགས་པ་མི་མངའ་བ་དང་མ་རྙོགས་མ་ཚང་མི་མངའ་གསུང་། །</p>
<p>ཤིན་ཏུ་ལྡན་ཞིང་རབ་ཏུ་མཉམ་ལ་མཆོག་ཏུ་མཛེས་པར་སྙན། །</p>
<p>ཕ་རོལ་སྤྱོད་པའི་ཚུལ་ནི་ཁྲག་ཁྲིག་བརྒྱ་དག་རྣམ་པར་འབྱེད། །</p>
<p>ཅི་ཡི་སླད་དུ་ཡོན་ཏན་མངའ་བ་འཛུམ་མཛད་བཀའ་སྩལ་གསོལ། །</p>
<p>གསུང་ནི་བརྒྱད་དང་ལྡན་ཞིང་ཡན་ལག་དྲུག་ཅུ་རྣམས་དང་ལྡན། །</p>
<p>སྐད་ནི་བདུན་བརྒྱ་དག་དང་ཡི་གེ་བྱེ་བ་དྲུག་ཅུ་ལྡན། །</p>
<p>སངས་རྒྱས་གསུང་གི་རིགས་པ་བྱེ་བ་ཁྲག་ཁྲིག་བཅུ་དང་བརྒྱད་ཅུ་སྟེ། །</p>
<p>འཛུམ་མཛད་དོན་གྱི་གླིང་བཞི་དཔག་ཏུ་མ་མཆིས་བཀའ་སྩལ་གསོལ། །</p>
<p>རི་བོ་མཆོག་དང་མཚུངས་འདྲ་ཕ་རོལ་ཚོགས་ཀྱིས་མི་གཡོས་པ། །</p>
<p>ཚུལ་བརྒྱ་རྣམ་པར་འབྱེད་ཅིང་ཡིད་གཉིས་རྣམ་པར་འཐོར་མཛད་པ། །</p>
<p>སྲིད་པའི་སྡུག་བསྔལ་ཞི་བར་མཛད་པ་འགྲོ་ལ་བདེ་སྦྱིན་པ། །</p>
<p>འདི་ལྟར་སྡུག་པ་འཛུམ་མཛད་སྤྱོད་པ་ཇི་བཞིན་དབྱེ་བར་གསོལ། །</p>
<p>གསེར་གྱི་རི་ལྟར་དགའ་ཞིང་རིན་ཆེན་མཆོད་སྡོང་འདྲ་བའི་སྐུ། །</p>
<p>ཞལ་རས་པད་མ་འདབ་མ་བརྒྱ་པ་རྒྱས་འདྲ་བལྟ་བའི་ངོས། །</p>
<p>རི་དགས་དབང་པོའི་སྒྲ་སྒྲོག་སེང་གེའི་རྣམ་གནོན་སྟོབས་ལྡན་པ། །</p>
<p>རབ་ཏུ་བཞད་པ་བཞད་པའི་དོན་གྱི་རིགས་པ་ལུང་བསྟན་གསོལ། །</p>
<p>སྲིད་པ་གསུམ་ན་མཚུངས་པ་མ་མཆིས་དྲི་གསུམ་དྲི་མི་མངའ། །</p>
<p>མཛེས་པར་སྤྱོད་པས་སྲིད་པ་བརྒྱ་དག་ཉེ་བར་ཞི་མཛད་དགྱེས། །</p>
<p>ཁྱོད་ཀྱི་འཛུམ་པ་མཛད་པ་ཕྱོགས་བཅུ་དག་ཏུ་རྒྱ་ཆེར་གསལ། །</p>
<p>བདུད་རྩི་མུན་པ་སེལ་བ་རྣམ་པར་དབྱེ་བ་མྱུར་དུ་གསུངས། །</p>
<p>པི་བང་རྫ་རྔ་རྒྱུད་གཅིག་རྒྱུད་གསུམ་དུང་དང་གླིང་བུ་དང་། །</p>
<p>མི་འམ་ཅི་དང་ཀ་ལ་པིང་ཀ་དག་དང་ཁུ་བྱུག་དང་། །</p>
<p>ངང་པ་ཁྲུང་ཁྲུང་དག་དང་རྔ་དང་རྫ་རྔ་ཕེག་རྡོབ་རྣམས། །</p>
<p>དུས་གཅིག་སྦྱར་བ་བགྱིས་ཀྱང་སངས་རྒྱས་གསུང་གི་བརྒྱ་ཆར་མི་འགྱུར་རོ། །</p>
<p>ཕྱོགས་བཅུ་དག་ནས་ལྷགས་པར་གྱུར་པའི་འཁོར་ཡངས་འདི་དག་ནི། །</p>
<p>མང་འཛིན་བློ་གྲོས་མང་ཞིང་བློ་གྲོས་ངན་པར་ལྷུང་བ་སྟེ། །</p>
<p>ཅི་ནས་འབྲས་བཅས་བརྟུལ་ཞུགས་གྲུབ་ནས་ཕྱོགས་ཕྱོགས་མཆི་འགྱུར་བར། །</p>
<p>ཇི་ལྟར་འདི་དག་སྲེད་པའི་འཁྲི་ཤིང་བཙལ་བ་དེ་འདྲ་གསུངས། །</p>
<p>བྱེ་བའི་ཞིང་གནས་ལྷགས་པ་འཁོར་གྱི་དམ་པ་མཐའ་ཡས་པ། །</p>
<p>ཕྱོགས་བཅུའི་མི་མཆོག་དག་གིས་ཆོས་འདོད་པ་དག་རབ་བཀྱེ་བ། །</p>
<p>དེ་དག་ཅི་ནས་དངོས་གྲུབ་ཐོབ་ནས་རྒ་སྟེ་འཆི་འགྱུར་བར། །</p>
<p>དེ་དག་ལ་ནི་འཛུམ་པའི་གླེང་གཞི་ཆོས་ཆར་དབབ་ཏུ་གསོལ། །</p>
<p>དེ་ནས་བཅོམ་ལྡན་འདས་ཀྱིས་རྒྱལ་པོའི་བཙུན་མོ་དཔལ་བཟངས་དང་། གསེར་མཆོག་སྣང་ལ་སླར་ཚིགས་སུ་བཅད་དེ་བཀའ་སྩལ་པ། དྲན་པ་བསྐལ་པ་དཔག་ཏུ་མེད་པ་གང་གཱའི་བྱེ་སྙེད་ན། །</p>
<p>གང་ཚེ་བསོད་ནམས་འོད་ཟེར་ཞེས་བྱ་འཇིག་རྟེན་འདྲེན་པ་བྱུང་། །</p>
<p>སྟོན་པ་དེ་ཡི་ཚེ་ལོ་བྱེ་བ་ཕྲག་ནི་བདུན་ཅུ་སྟེ། །</p>
<p>ཆོས་ཀྱི་རྒྱལ་པོ་དེ་ཡི་ཉན་ཐོས་དགེ་འདུན་མཐའ་ཡས་གྱུར། །</p>
<p>འཁོར་ལོས་སྒྱུར་བའི་རྒྱལ་པོ་ཤེས་རབ་ཁ་ལོ་སྒྱུར་བ་བྱུང་། །</p>
<p>དེ་ཡི་ཆུང་མ་ཏོག་གི་རྒྱལ་པོ་དང་ཡང་གཉིས་པ་ནི། །</p>
<p>འོད་འཕྲོ་ཞེས་བྱ་དངོས་པོ་ཀུན་ལ་མ་ཆགས་མངོན་པར་བྱུང་། །</p>
<p>ཆོས་འདོད་རབ་ཏུ་བྱུང་ནས་ལོ་ནི་བྱེ་བར་ཆོས་ཚུལ་བསྲུངས། །</p>
<p>དེས་ནི་འདྲེན་པ་བྱེ་བ་དྲུག་ཅུ་དག་དང་གཞན་ཡང་ནི། །</p>
<p>དཀྲིགས་ཕྲག་སུམ་ཅུའི་ཆོས་ཚུལ་འཐུན་པར་མཐའ་དུས་དེར་བསྲུངས་ཏེ། །</p>
<p>མ་འོངས་འཇིག་རྟེན་མགོན་པོ་གང་གཱ་སུམ་ཅུའི་བྱེ་སྙེད་ཀྱི། །</p>
<p>ཆོས་ཚུལ་ཉམས་པར་འགྱུར་ཚེ་འཐུན་པར་དེར་ནི་སྲུང་བར་འགྱུར། །</p>
<p>ཚེ་རབས་དེ་དང་དེར་ནི་ཁྱེད་འཐུན་སེམས་ཅན་དག་གྱུར་པ། །</p>
<p>རྒྱལ་པོ་འཁྲུགས་མེད་ཤེས་རབ་ཁ་ལོ་སྒྱུར་བའི་ཆུང་མར་འགྱུར། །</p>
<p>ཆོས་བསྲུངས་པས་ན་ཕྱི་མའི་དུས་ན་བུད་མེད་དངོས་སྤངས་ཏེ། །</p>
<p>བདེ་བ་ཅན་གྱི་དེ་བཞིན་གཤེགས་པ་མཐའ་ཡས་འོད་མཐོང་འགྱུར། །</p>
<p>ཕྱི་བཞིན་འབྲང་བ་གཞན་ཡང་ཇི་སྙེད་དེ་དག་འཐུན་པར་ནི། །</p>
<p>ཟད་འགྱུར་དུས་ན་བྱང་ཆུབ་བསྲུང་བར་བསམ་པ་ཐག་པས་ཞུགས། །</p>
<p>བདེ་བ་ཅན་དུ་པད་མ་འདབ་མ་རྒྱས་པར་འདུག་པ་ཡི། །</p>
<p>རྒྱལ་བའི་སྲས་པོ་མཚན་རྣམས་སུམ་ཅུ་དག་གིས་བརྒྱན་པར་འགྱུར། །</p>
<p>དེ་དག་དེར་དོང་ནས་ནི་གུས་པར་སྟོན་པ་མཆོད་བྱས་ནས། །</p>
<p>བསྐལ་པ་བཀོད་པའི་རྒྱལ་པོ་ཞེས་བྱ་དགྲ་རྣམས་མེད་པ་ལ། །</p>
<p>དེ་དག་ཐམས་ཅད་དེར་ནི་བྱང་ཆུབ་དམ་པ་འཚང་རྒྱར་འགྱུར། །</p>
<p>ལྷ་མིའི་སྐྱེ་དགུ་དག་ཀྱང་ཆོས་སྒྲུབ་ཕྱིར་ནི་གནས་པར་འགྱུར། །</p>
<p>ཞིང་དེ་ན་ནི་བདུད་ཀྱི་ལས་རྣམས་ཐམས་ཅད་ཡོངས་མེད་ཅིང་། །</p>
<p>དེ་ཡི་དུས་ན་ཉན་ཐོས་རྣམས་ཀྱང་གྲག་པར་མི་འགྱུར་ཏེ། །</p>
<p>ལས་སྐྱོན་མེད་ཅིང་ངན་སོང་མེད་ལ་སྲོག་ཆགས་མངལ་གནས་མེད། །</p>
<p>དེར་ནི་རྟག་ཏུ་བྱང་ཆུབ་སེམས་དཔའ་མཐའ་ཡས་འདུ་བར་འགྱུར། །</p>
<p>གང་ཞིག་རྒྱལ་བ་རྣམས་ཀྱི་བྱང་ཆུབ་བསྲུང་ཕྱིར་ལུས་བོར་ཏེ། །</p>
<p>ཤེས་ཀྱི་ཁེ་འདོད་མེད་ཅིང་སྲོག་ལའང་ལྟ་བར་མི་འགྱུར་བ། །</p>
<p>དེ་ནི་མྱུར་དུ་བྱང་ཆུབ་དམ་པ་འཚང་རྒྱ་འདིར་གནས་ནས། །</p>
<p>བསམ་པ་ཇི་བཞིན་འདོད་པར་སངས་རྒྱས་ཞིང་རྣམས་ཀུན་ཏུ་འགྲོ །དེ་ལྟ་བས་ན་ཐབ་མོ་ཆེན་པོའི་ཚེ་ཡང་ཕན་ཚུན་དུ། །</p>
<p>འཐུན་བྱོས་སངས་རྒྱས་དགའ་སྐྱེད་གུས་བཅས་ཕྲག་དོག་མེད་པར་ནི། །</p>
<p>ང་ཡི་བྱང་ཆུབ་སྲུངས་ཤིག་དབྱེ་འགྱུར་ཕྱི་མའི་དུས་ན་ཡང་། །</p>
<p>གང་དག་རྙེད་ལ་བརྐམ་པ་དེ་དག་རྗེས་སུ་མ་སློབ་ཤིག །གང་དོན་སངས་རྒྱས་ཆོས་ཚོལ་བ་ནི་བསྐལ་པ་བྱེ་བར་ནི། །</p>
<p>ང་ཡིས་ཆུང་མ་བུ་ཕོ་བུ་མོ་རྒྱལ་སྲིད་མགོ་མིག་བཏང་། །</p>
<p>ང་ཡི་ཆོས་དེ་རིགས་པ་མི་ལྡན་དེ་དག་རྙེད་རྒྱུས་འཇིག །ཤེས་ཀྱི་ཁེ་དང་རྙེད་ཕྱིར་ཕན་ཚུན་ཞེ་སྡང་བྱེད་པར་འགྱུར། །</p>
<p>ཟད་འགྱུར་དུས་ན་བསམ་པ་ཐག་པས་བྱང་ཆུབ་བསྲུང་བའི་ཕྱིར། །</p>
<p>སྲོག་ཆགས་བྱེ་བ་བརྒྱད་ཅུ་མཆི་མའི་ཤུགས་ཀྱིས་ཞུགས་པར་འགྱུར། །</p>
<p>སྟོང་གསུམ་གཡོས་ནས་ལྷ་ཡིས་མེ་ཏོག་ཆར་ཡང་རབ་ཏུ་ཕབ། །</p>
<p>གང་དག་མདོ་འདིར་དགའ་བ་དེ་དག་རྙེད་པ་ལེགས་པར་རྙེད། །</p>
<p>ཕྱོགས་བཅུའི་འདྲེན་པ་ཇི་སྙེད་པ་ལའང་དགའ་བར་གྱུར་པ་ཡིན། །</p>
<p>ལྷ་རྣམས་ཀྱིས་ཀྱང་དེ་དག་བསྔགས་ཕྲེང་དམ་པ་རྗོད་པར་འགྱུར། །</p>
<p>གང་དག་ཕྱི་དུས་ཡེ་ཤེས་ཕྱག་རྒྱའི་མདོ་ཐོས་སྒོམ་བྱེད་པ། །</p>
<p>དེ་དག་རྣམས་ལ་ལྷ་ཡང་མཆོད་བྱེད་གནོད་སྦྱིན་སྲུང་བར་བྱེད། །</p>
<p>གང་ཞིག་སངས་རྒྱས་ཞིང་ནི་གང་གཱའི་བྱེ་མ་སྙེད་ཀྱི་རྣམས། །</p>
<p>གསེར་བཀང་བསྐལ་པ་གང་གཱའི་བྱེ་སྙེད་འདྲེན་པ་ཕུལ་བ་ནི། །</p>
<p>གང་ཞིག་ཡེ་ཤེས་ཕྱག་རྒྱའི་མདོ་སྡེ་འདི་ལ་བཟོད་གྱུར་ན། །</p>
<p>འདི་ལ་གང་སྦྱོར་བྱེད་པའི་བསོད་ནམས་དེ་ཡི་གྲངས་མི་འགྲོ །མི་འདོད་པ་ལ་ནན་གྱིས་བྱང་ཆུབ་སུ་ལའང་སྦྱིན་མི་བྱ། །</p>
<p>སངས་རྒྱས་ཀྱི་ནི་རྨད་བྱུང་ཐོས་ནས་བྱང་ཆུབ་སེམས་བསྐྱེད་ཅིང་། །</p>
<p>ཇི་ལྟར་མདོ་སྡེ་དམ་པ་འདི་ལས་རྗེས་སུ་བསྟན་བཤད་པ། །</p>
<p>དེ་ལྟར་སྦྱོར་བ་རིང་པོར་མི་ཐོགས་འཇིག་རྟེན་མགོན་པོར་འགྱུར། །</p>
<p>གང་ཞིག་སངས་རྒྱས་བྱང་ཆུབ་དམ་པ་རྒྱ་ཆེན་རེག་འདོད་པ། །</p>
<p>དགོན་པར་གནས་ནས་གུས་དང་བཅས་པར་སོ་སོར་ཐར་བསྡམས་ཏེ། །</p>
<p>སྡོམ་པ་གསུམ་གྱིས་སེམས་ཅན་ཀུན་ལ་མ་བུར་འདུ་ཤེས་ནས། །</p>
<p>ཡང་དག་དགའ་བ་མདུན་བྱས་དཔའ་དང་སྟོན་པའི་འདུ་ཤེས་བསྐྱེད། །</p>
<p>གང་ཞིག་ཡེ་ཤེས་ཕྱག་རྒྱའི་ཏིང་འཛིན་འདི་ནི་ཡི་གེར་བྲིས། །</p>
<p>འཆང་ཞིང་སྟོན་ལ་ཀློག་ཅིང་གང་ཞིག་གཞན་ལ་རབ་འཆད་པ། །</p>
<p>དེ་ཡི་བསོད་ནམས་ཕུང་པོ་དཔག་ཏུ་མེད་ཅིང་བསམ་མི་ལང་། །</p>
<p>རྒྱལ་བའི་སྲས་པོ་བདེ་བ་ཅན་གྱི་འཇིག་རྟེན་ཁམས་སུ་འགྲོ །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</p>
<p>བཙུན་པ་བཅོམ་ལྡན་འདས་སེམས་ཅན་གང་དག་སླད་མའི་ཚེ་སླད་མའི་དུས་ལྔ་བརྒྱ་ཐ་མ་ལ། དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདི་ཡོངས་སུ་འཛིན་པར་འགྱུར་བ་དང་ལེན་པར་འགྱུར་བ་དེ་དག་ཇི་སྙེད་ཅིག་འབྱུང་བར་འགྱུར། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་འདི་སྐད་ཅེས་བཀའ་སྩལ་ཏོ། །</p>
<p>བྱམས་པ་ཕྱི་མའི་ཚེ་ཕྱི་མའི་དུས་ན། སྡུག་བསྔལ་བ། མཆོག་ཏུ་སྡུག་བསྔལ་བ། གཟུ་ལུམས་ཅན། མཆོག་ཏུ་གཟུ་ལུམས་ཅན། བཟོད་པར་དཀའ་བ། མོས་པར་དཀའ་བ། དགེ་བའི་རྩ་བ་རྣམ་པར་འཇིག་པར་བྱེད་པ་འབྱུང་བར་འགྱུར་རོ། །</p>
<p>བྱམས་པ་གལ་ཏེ་མ་འོངས་པའི་ཚེ་མ་འོངས་པའི་དུས་ན་བྱང་ཆུབ་སེམས་དཔའ་རྣམས་ཀྱི་རྣམ་པར་འཇིག་པར་འགྱུར་བ་ཅི་འདྲ་བ་འབྱུང་བ། དེ་ཐམས་ཅད་ཁྱོད་ལ་བསྟན་ཀྱང་དེ་དག་བྱམས་པ་ཁྱོད་ལ་སྣང་བར་མི་འགྱུར་རོ། །</p>
<p>དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</p>
<p>བདག་ཅག་ཐམས་ཅད་ལ་ཐུགས་བརྩེ་བར་དགོངས་ཏེ། བཅོམ་ལྡན་འདས་བཤད་དུ་གསོལ། བདེ་བར་གཤེགས་པ་བཤད་དུ་གསོལ། བཅོམ་ལྡན་འདས་བྱང་ཆུབ་སེམས་དཔའ་གང་དག་ཡང་དག་པར་སློབ་པར་འཚལ་བར་འགྱུར་བ་དེ་དག་ནི་ཐོས་ནས་དེ་བཞིན་ཉིད་དུ་སློབ་པར་འགྱུར་ཞིང་དེ་བཞིན་ཉིད་དུ་བསླབས་ནས་ཀྱང་དེ་བཞིན་ཉིད་དུ་སྒྲུབ་པར་འགྱུར་ཏེ། ཇི་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཡོངས་སུ་ཉམས་པར་མི་འགྱུར་བ་དེ་ལྟར་སྒྲུབ་པར་འགྱུར་རོ། །</p>
<p>དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་འདི་སྐད་ཅེས་བཀའ་སྩལ་ཏོ། །</p>
<p>བྱམས་པ་སེམས་ཅན་གང་དག་སྔོན་སངས་རྒྱས་བརྒྱ་ལ་བྱང་ཆུབ་ཏུ་སེམས་བསྐྱེད་ཅིང་དགེ་བའི་རྩ་བ་བསྐྱེད་པར་གྱུར་པ་དེ་དག་ནི་ཕྱི་མའི་ཚེ་ཕྱི་མའི་དུས་ན་བྱང་ཆུབ་ཀྱི་སེམས་ཉམས་པར་འགྱུར་ཏེ། ཤིན་ཏུ་རྒྱས་པ་ལ་ཡང་མི་མོས་ཤིང་སྤོང་བར་འགྱུར་རོ། །</p>
<p>བྱམས་པ་སེམས་ཅན་གང་དག་སྔོན་གྱི་སངས་རྒྱས་སྟོང་ལ་བྱང་ཆུབ་ཏུ་སེམས་བསྐྱེད་ཅིང་དགེ་བའི་རྩ་བ་ཡང་བསྐྱེད་པར་གྱུར་པ་དེ་དག་ནི་ཕྱི་མའི་ཚེ་ཕྱི་མའི་དུས་ན་བྱང་ཆུབ་ཀྱི་སེམས་སྐྱེ་ཡང་ཤིན་ཏུ་རྒྱས་པ་སྤོང་བར་འགྱུར་གྱིས་མོས་པར་མི་འགྱུར། ཡི་གེར་འདྲི་བར་མི་འགྱུར། འཛིན་པར་མི་འགྱུར། འཆང་བར་མི་འགྱུར། ལུང་ནོད་པར་མི་འགྱུར། དད་པར་མི་འགྱུར་རོ། །</p>
<p>བྱམས་པ་སེམས་ཅན་གང་དག་སངས་རྒྱས་འབུམ་ལ་བྱང་ཆུབ་ཏུ་སེམས་བསྐྱེད་ཅིང་། དགེ་བའི་རྩ་བ་ཡང་བསྐྱེད་པར་གྱུར་པ་དེ་དག་ནི་ཕྱི་མའི་ཚེ་ཕྱི་མའི་དུས་ན་བྱང་ཆུབ་ཀྱི་སེམས་སྐྱེ་བར་འགྱུར། ཤིན་ཏུ་རྒྱས་པ་ལ་ཡང་མོས་པར་འགྱུར་ཞིང་མི་སྤོང་ཡང་ལུང་ནོད་པར་མི་འགྱུར། དོན་གོ་བར་མི་འགྱུར་རོ། །</p>
<p>བྱམས་པ་སེམས་ཅན་གང་དག་སངས་རྒྱས་བྱེ་བ་ལ་བྱང་ཆུབ་ཏུ་སེམས་བསྐྱེད་ཅིང་། དགེ་བའི་རྩ་བ་ཡང་བསྐྱེད་པར་གྱུར་པ་དེ་དག་ནི་ཕྱི་མའི་ཚེ་ཕྱི་མའི་དུས་ན་བྱང་ཆུབ་ཀྱི་སེམས་སྐྱེ་བར་འགྱུར། ཤིན་ཏུ་རྒྱས་པའང་ཐོས་པར་འགྱུར། ཡི་གེར་འདྲི་བར་འགྱུར། འཆང་བར་འགྱུར། མོས་པར་འགྱུར། ལུང་ནོད་པར་འགྱུར། དོན་གོ་བར་འགྱུར་ཡང་བྱང་ཆུབ་ལ་བཟོད་པར་མི་འགྱུར། ཏིང་ངེ་འཛིན་འདི་ཐོབ་པར་མི་འགྱུར། སྤོབས་པར་མི་འགྱུར་རོ། །</p>
<p>བྱམས་པ་སེམས་ཅན་གང་དག་སངས་རྒྱས་བྱེ་བ་ཕྲག་བཅུ་ལ་བྱང་ཆུབ་ཏུ་སེམས་བསྐྱེད་ཅིང་དགེ་བའི་རྩ་བ་ཡང་བསྐྱེད་པར་གྱུར་པ་དེ་དག་ནི་ཕྱི་མའི་ཚེ་ཕྱི་མའི་དུས་ན་བྱང་ཆུབ་ཀྱི་སེམས་སྐྱེ་བར་འགྱུར། ཤིན་ཏུ་རྒྱས་པ་ཡང་ཐོས་པར་འགྱུར། མོས་པར་འགྱུར་ལ། ཡི་གེར་འདྲི་བར་འགྱུར། འཛིན་པར་འགྱུར། ལུང་ནོད་པར་འགྱུར། བཟོད་པར་འགྱུར་ཡང་ཏིང་ངེ་འཛིན་འདི་ཐོབ་པར་མི་འགྱུར། སྤོབས་པར་མི་འགྱུར་རོ། །</p>
<p>བྱམས་པ་སེམས་ཅན་གང་དག་སངས་རྒྱས་བྱེ་བ་ཕྲག་སུམ་ཅུ་ལ་བྱང་ཆུབ་ཏུ་སེམས་བསྐྱེད་ཅིང་དགེ་བའི་རྩ་བ་ཡང་བསྐྱེད་པར་གྱུར་པ་དེ་དག་ནི་ཕྱི་མའི་ཚེ་ཕྱི་མའི་དུས་ན་བྱང་ཆུབ་ཀྱི་སེམས་སྐྱེ་བར་འགྱུར། ཤིན་ཏུ་རྒྱས་པ་ཡང་ཐོས་པར་འགྱུར། མོས་པར་འགྱུར་ཞིང་སྤོང་བར་མི་འགྱུར་ལ། ཡིད་ཆེས་པར་འགྱུར། འདོན་པར་འགྱུར། ཡི་གེར་འདྲི་བར་འགྱུར། ཀློག་པར་འགྱུར། ཁ་ཏོན་བྱེད་པར་འགྱུར། ཀུན་ཆུབ་པར་བྱེད་པར་འགྱུར། འཛིན་པར་འགྱུར། ཀུན་འཛིན་པར་འགྱུར། དོན་ཡང་རྟོགས་པར་འགྱུར། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་སྟོན་པར་འགྱུར། བསྒོམ་པར་འགྱུར། བྱང་ཆུབ་ལ་བཟོད་པ་ཡང་ཐོབ་པར་འགྱུར་ཡང་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདི་ཐོབ་པར་མི་འགྱུར། སྤོབས་པར་མི་འགྱུར་རོ། །</p>
<p>བྱམས་པ་སེམས་ཅན་གང་དག་སངས་རྒྱས་བྱེ་བ་ཕྲག་བརྒྱད་ཅུ་ལ་བྱང་ཆུབ་ཏུ་སེམས་བསྐྱེད་ཅིང་དགེ་བའི་རྩ་བ་ཡང་བསྐྱེད་པར་གྱུར་པ་དེ་དག་དང་། སངས་རྒྱས་བྱེ་བ་ཕྲག་བརྒྱད་ཅུ་ལས་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདི་ཐོས་པར་འགྱུར། བཟུང་ཀུན་ཏུ་བཟུང་བར་གྱུར་པ་དེ་དག་ནི་ཕྱི་མའི་ཚེ་ཕྱི་མའི་དུས་ན་བྱང་ཆུབ་ཏུ་སེམས་བསྐྱེད་པར་འགྱུར། ཤིན་ཏུ་རྒྱས་པའང་ཐོས་པར་འགྱུར། མོས་པར་འགྱུར། ཡིད་ཆེས་པར་འགྱུར་ཞིང་སྤོང་བར་མི་འགྱུར་ལ། འདོན་པར་འགྱུར། དད་པར་འགྱུར། ཁ་ཏོན་བྱེད་པར་འགྱུར། ཡི་གེར་འདྲི་བར་འགྱུར། ཀློག་པར་འགྱུར། ཀུན་ཆུབ་པར་བྱེད་པར་འགྱུར། འཛིན་པར་འགྱུར། ཀུན་འཛིན་པར་འགྱུར། དོན་ཀྱང་རྟོགས་པར་འགྱུར། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་སྟོན་པར་འགྱུར། སྒོམ་པར་འགྱུར། བྱང་ཆུབ་ལ་བཟོད་པའང་ཐོབ་པར་འགྱུར། དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདི་ཡང་ཐོབ་པར་འགྱུར། ཆོས་ཐམས་ཅད་དབྱེར་མེད་ཅིང་དམིགས་སུ་མེད་པས་སངས་རྒྱས་ཀྱི་བྱང་ཆུབ་སྟོན་པར་འགྱུར། བདུད་ཀྱི་ལས་ཀྱིས་མི་འཕྲོགས་པར་འགྱུར། ཆོས་ཀྱི་སྒྲིབ་པས་མི་འཕྲོགས་པར་འགྱུར་རོ། །</p>
<p>དེ་དག་གིས་བསྐལ་པ་གྲངས་མེད་པར་གང་སྡིག་པའི་ལས་མངོན་པར་འདུས་བྱས་པར་གྱུར་པ་དེ་དག་གི་དེ་ཡང་ཕྱི་མའི་ཚེ་ཕྱི་མའི་དུས་ན་ཀླད་པ་ན་བ་ཙམ་གྱིས་ཐམས་ཅད་བྱང་བར་འགྱུར། སེམས་ཉམ་ང་བ་ཙམ་གྱིས་ཐམས་ཅད་བྱང་བར་འགྱུར། སྐུར་པ་བཏབ་པ་ཙམ་གྱིས་ཐམས་ཅད་བྱང་བར་འགྱུར། བརྙས་པ་ཙམ་གྱིས་ཐམས་ཅད་བྱང་བར་འགྱུར། ཐིང་སླད་བྱས་པ་ཙམ་གྱིས་ཐམས་ཅད་བྱང་བར་འགྱུར། ཅོ་དྲིས་བྱས་པ་ཙམ་གྱིས་ཐམས་ཅད་བྱང་བར་འགྱུར། རྙེད་པ་ཆུང་བས་ཐམས་ཅད་བྱང་བར་འགྱུར། སྐྱེ་བ་གཅིག་ཁོ་ནས་ཐམས་ཅད་བྱང་བར་འགྱུར་རོ། །</p>
<p>བྱམས་པ་གང་དག་ཕྱི་མའི་ཚེ་ཕྱི་མའི་དུས་ན་བྱང་ཆུབ་ཀྱི་སེམས་ལ་སྒྱིད་ལུག་པར་མི་འགྱུར་ཞིང་ཡང་དག་པར་བླངས་པ་བསྟན་ལ། བསམ་པ་ཐག་པ་ནས་བྱང་ཆུབ་ལ་ཞུགས་པའི་བྱང་ཆུབ་སེམས་དཔའ་དེ་དག་ནི་སངས་རྒྱས་གྲངས་མེད་པ་མང་པོ་ལ་བསྙེན་བཀུར་བྱས་པ་ཡིན་ནོ། །</p>
<p>བྱམས་པ་བྱང་ཆུབ་སེམས་དཔའ་དེ་དག་གིས་ངན་སོང་མྱོང་བར་འགྱུར་བའི་ལས་གང་འདུས་བྱས་པ་དེ་དག་གི་དེ་ཡང་ཕྱི་མའི་ཚེ་ཕྱི་མའི་དུས་ན་མདོག་ངན་པར་གྱུར་པ་ཙམ་གྱིས་བྱང་བར་འགྱུར། གདུལ་དཀའ་བ་ཙམ་གྱིས་བྱང་བར་འགྱུར། ནད་མང་བ་ཙམ་གྱིས་བྱང་བར་འགྱུར། གཟི་བརྗིད་ཆུང་བས་བྱང་བར་འགྱུར། དམའ་བའི་རིགས་སུ་སྐྱེས་པས་བྱང་བར་འགྱུར། མ་གྲགས་པའི་རིགས་སུ་སྐྱེས་པས་བྱང་བར་འགྱུར། ཁྱད་དུ་བསད་པའི་རིགས་སུ་སྐྱེས་པས་བྱང་བར་འགྱུར། དབུལ་པོའི་རིགས་སུ་སྐྱེས་པས་བྱང་བར་འགྱུར། མཐའ་འཁོབ་ཀྱི་སྐྱེ་བོའི་རིགས་སུ་སྐྱེས་པས་བྱང་བར་འགྱུར། ངན་པའི་རིགས་སུ་སྐྱེས་པས་བྱང་བར་འགྱུར། ཕོངས་པའི་རིགས་སུ་སྐྱེས་པས་བྱང་བར་འགྱུར། ལོག་པར་ལྟ་བའི་རིགས་སུ་སྐྱེས་པས་བྱང་བར་འགྱུར། བྲན་ཕོ་དང་། བྲན་མོ་དང་། ཀླ་ཀློའི་རིགས་སུ་སྐྱེས་པས་བྱང་བར་འགྱུར། སེམས་ཅན་སྐལ་བ་མི་མཉམ་པ་དང་ཕྲད་པས་བྱང་བར་འགྱུར། འཕགས་པ་མ་ཡིན་པའི་སེམས་ཅན་དང་ཕྲད་པས་བྱང་བར་འགྱུར། སེམས་ལ་མྱ་ངན་མང་བས་བྱང་བར་འགྱུར། རྒྱལ་སྲིད་འཁྲུགས་པ་དང་། ཡུལ་འཁྲུགས་པ་དང་། ལྗོངས་འཁྲུགས་པ་དང་། གྲོང་དང་། གྲོང་ཁྱེར་དང་། གྲོང་རྡལ་དང་། ཡུལ་འཁོར་དང་། རྒྱལ་པོའི་ཕོ་བྲང་འཁོར་འཁྲུགས་པ་དང་། ཁྱིམ་འཁྲུགས་པ་དང་། སྡུག་པ་དང་བྲལ་བས་འཁྲུགས་པ་དང་། མུ་གེས་འཁྲུགས་པ་དང་། དགེ་བའི་བཤེས་གཉེན་མི་མཐོང་བ་དང་། རྒྱུན་ཏུ་ཆོས་མཉན་པ་མི་ཐོབ་པ་དང་། གོས་དང་། ཟས་དང་། མལ་ཆ་དང་། ན་བའི་གསོས་སྨན་དང་། ཡོ་བྱད་རྣམས་ཡུན་རིང་པོས་རྙེད་པ་དང་། ངན་པ་རྙེད་པ་དང་། ཆུང་ངུ་རྙེད་པ་དང་། སྐྱེ་བོ་ཕལ་པ་དགའ་བ་དང་། སྐྱེ་བོ་ཡ་རབས་ལ་མ་མོས་པ་དང་། དགེ་བའི་རྩ་བ་ལ་བརྩོན་པའི་བར་ཆད་འབྱུང་བ་དང་། རྟོག་པ་ཆུང་བ་དང་། བསམ་གཏན་ལ་སེམས་གཡེང་བ་དང་། སེམས་ཀྱི་གནས་མ་རྙེད་པ་དང་། བྱང་ཆུབ་ཀྱི་ཡན་ལག་རྣམས་མ་རྙེད་པ་དང་། ཆོས་ཀྱི་མཚམས་སྦྱར་བ་ཁོང་དུ་མ་ཆུད་པས་ཀྱང་ལས་ཀྱི་སྒྲིབ་པ་དེ་བྱང་བར་འགྱུར་རོ། །</p>
<p>ཐ་ན་རྨི་ལམ་ན་སྡིག་པ་མཐོང་བ་རྨིས་པས་ཀྱང་ལས་ཀྱི་སྒྲིབ་པ་དེ་དག་བྱང་བར་འགྱུར་རོ། །</p>
<p>ལས་ཀྱི་སྒྲིབ་པ་དེས་ཉེན་པར་གྱུར་ན་ནི་བདུད་སྡིག་ཅན་གྱི་ཟིལ་གྱིས་ནོན་པར་འགྱུར་རོ། །</p>
<p>དེ་དག་བདུད་སྡིག་ཅན་གྱི་ཟིལ་གྱིས་ནོན་པར་གྱུར་ན་ནི་བདུད་ཀྱི་སྐྱོན་རྟོགས་པར་མི་འགྱུར་རོ། །</p>
<p>དེ་དག་བདུད་ཀྱི་སྐྱོན་ཁོང་དུ་མ་ཆུད་པས་དེ་ལ་གང་དག་རྙེད་པ་དང་ལྡན་པ་དེ་དག་ནི་མ་རྙེད་པ་དག་ལ་བརྙས་སོ། །</p>
<p>གང་དག་མཛེས་པར་གྱུར་པ་དེ་དག་ནི་མཛེས་པ་མ་ཡིན་པ་དག་ལ་བརྙས་སོ། །</p>
<p>གང་དག་བལྟ་ན་སྡུག་པར་གྱུར་པ་དེ་དག་ནི་བལྟ་ན་མི་སྡུག་པ་དག་ལ་བརྙས་སོ། །</p>
<p>གང་དག་མཐོང་ན་དགའ་བར་གྱུར་པ་དེ་དག་ནི་མཐོང་ན་དགའ་བ་མ་ཡིན་པ་དག་ལ་བརྙས་སོ། །</p>
<p>གང་དག་མང་དུ་ཐོས་པར་གྱུར་པ་དེ་དག་ནི་མང་དུ་ཐོས་པ་མ་ཡིན་པ་དག་ལ་བརྙས་སོ། །</p>
<p>གང་དག་སྤོབས་པ་དང་ལྡན་པར་གྱུར་པ་དེ་དག་ནི་སྤོབས་པ་དང་མི་ལྡན་པ་དག་ལ་བརྙས་སོ། །</p>
<p>གང་དག་སྟོང་པ་ལ་མོས་པར་གྱུར་པ་དེ་དག་ནི་སེར་སྣ་ཅན་དག་ལ་བརྙས་སོ། །</p>
<p>གང་དག་ཚུལ་ཁྲིམས་དང་ལྡན་པར་གྱུར་པ་དེ་དག་ནི་ངང་ཚུལ་ངན་པ་ཅན་དག་ལ་བརྙས་སོ། །</p>
<p>གང་དག་བཟོད་པ་ཙམ་རྙེད་པར་གྱུར་པ་དེ་དག་ནི་གནོད་སེམས་ཅན་དག་ལ་བརྙས་སོ། །</p>
<p>གང་དག་བརྩོན་འགྲུས་དང་ལྡན་པར་གྱུར་པ་དེ་དག་ནི་ལེ་ལོ་ཅན་དག་ལ་བརྙས་སོ། །</p>
<p>གང་དག་བསམ་གཏན་ལ་བསམ་གཏན་བྱེད་པར་གྱུར་པ་དེ་དག་ནི་སེམས་རྣམ་པར་གཡེངས་པ་དག་ལ་བརྙས་སོ། །</p>
<p>གང་དག་ཤེས་རབ་དང་ལྡན་པར་གྱུར་པ་དེ་དག་ནི་འཆལ་པའི་ཤེས་རབ་ཅན་དག་ལ་བརྙས་སོ། །</p>
<p>གང་དག་ཐབས་ལ་མཁས་པར་གྱུར་པ་དེ་དག་ནི་ཐབས་ལ་མི་མཁས་པ་དག་ལ་བརྙས་སོ། །</p>
<p>དེ་དག་ཆོས་ཡིད་དུ་འོང་བ་གང་དང་གང་རྙེད་པར་གྱུར་པ་དེ་ཡང་དེ་དག་ཉིད་ཀྱིས་གཞན་ལ་བརྙས་སོ། །</p>
<p>བྱམས་པ་གང་དག་འཐུན་པར་གྱུར་ནས་ལག་གཅིག་སྟེ། དབྱེར་མེད་པས་སྔོན་སངས་རྒྱས་བརྒྱ་ལ་དགེ་བའི་རྩ་བ་བསྐྱེད་པར་གྱུར་པ་དེ་དག་ཀྱང་ཕྱི་མའི་ཚེ་ཕྱི་མའི་དུས་ན་དབྱེ་བར་འགྱུར་ན། དེ་ལས་གཞན་པའི་སེམས་ཅན་བསམ་པ་མ་ངེས་པ་དགེ་བའི་རྩ་བ་མ་བསྐྱེད་པ། བློ་རྒོད་པ་རྣམས་ལྟ་སྨོས་ཀྱང་ཅི་དགོས་ཏེ། བྱམས་པ་དེ་ལྟར་ཕྱིས་འཇིག་རྟེན་མི་བཟད་པ་དག་འབྱུང་བར་འགྱུར་རོ། །</p>
<p>བྱམས་པ་དེ་ལྟ་བས་ན་བྱང་ཆུབ་སེམས་དཔའ་ཁྱོད་ཀྱིས་གོ་ཆ་ཆེན་པོ་སྲ་བ་ཤིན་ཏུ་བགོ་བར་བྱ། ལྷག་པའི་བསམ་པས་བསྒྲུབ་པ་དང་། བཟོད་པའི་སྟོབས་དང་ལྡན་པར་བྱ། ཆོས་ཟབ་མོ་ལ་འཇུག་པའི་ཡེ་ཤེས་ལ་མཁས་པར་བྱ། དམིགས་པ་མེད་པའི་ལྟ་བ་ཅན་དུ་འགྱུར་བར་བྱ། སེམས་བརྟན་པར་བྱ། བརྩོན་འགྲུས་བརྟན་པར་བྱ། རྟུལ་བ་བརྟན་པ་དང་། སྦྱོར་བ་བརྟན་པར་བྱ། ཕྱི་མའི་ཚེ་ཕྱི་མའི་དུས་ན་དམ་པའི་ཆོས་ཡོངས་སུ་བླང་བ་དང་། དམ་པའི་ཆོས་གཟུང་བ་དང་། དམ་པའི་ཆོས་ཀུན་ཏུ་བསྲུང་བ་དང་། དམ་པའི་ཆོས་ཡུན་རིང་དུ་གནས་པར་བྱ་བ་ལ་སྤྲོ་བར་བྱ། བརྩོན་འགྲུས་བརྩམ་པར་བྱ། བརྩོན་པར་བྱ། གཞན་ཡང་གཟུང་བར་བྱའོ། །</p>
<p>དེ་ནས་མཆོག་ཏུ་དགའ་བའི་རྒྱལ་པོ་དང་། འཇམ་དཔལ་ལ་སོགས་པ་སེམས་དཔའ་དཔེ་མེད་པ་དྲུག་ཅུ་དང་། བྱམས་པ་དང་། སེང་གེ་རབ་སྣང་ལ་སོགས་པ། བསྐལ་པ་བཟང་པོའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་བཅོམ་ལྡན་འདས་ཀྱིས་དམ་པའི་ཆོས་ཡོངས་སུ་གཟུང་བ་བསྟན་པ་འདི་ཐོས་ནས། ཕྱི་མའི་ཚེ་ཕྱི་མའི་དུས་དེ་ན་དམ་པའི་ཆོས་ཡོངས་སུ་གཟུང་བར་སྤྲོ་བར་འགྱུར་ཏེ། དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་བདག་ཅག་ལྷན་ཅིག་ཏུ་འཐུན་པར་གཡོ་དང་། སྒྱུ་ཐམས་ཅད་སྤངས་ཤིང་། ང་རྒྱལ་དང་། རྒྱགས་པ་དང་། དྲེགས་པ་ཐམས་ཅད་སྤངས་ལ་དགའ་བ་དང་། མི་དགའ་བ་དང་། སྲིད་པ་ཐམས་ཅད་བསལ་ཏེ། ཟབ་མོ་མི་དམིགས་པ་ལ་མོས་ཤིང་དེ་བཞིན་གཤེགས་པའི་སངས་རྒྱས་ཀྱི་བྱང་ཆུབ་བསྐལ་པ་གྲངས་མ་མཆིས་པ་བྱེ་བ་ཁྲག་ཁྲིག་བརྒྱ་སྟོང་དུ་བསྒྲུབས་པ་འདི་ཀུན་ཏུ་བསྲུང་བར་བགྱི། ཡོངས་སུ་གཟུང་བར་བགྱི། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་པར་བགྱི་ཞིང་། བདག་ཅག་ལུས་དང་སྲོག་ལ་མི་བལྟ་བར་སངས་རྒྱས་ཀྱི་བྱང་ཆུབ་འདི་ཀུན་ཏུ་བསྲུང་བར་བགྱིའོ། །</p>
<p>དེ་ནས་བཅོམ་ལྡན་འདས་ཀྱིས་མཆོག་ཏུ་དགའ་བའི་རྒྱལ་པོ་དང་། འཇམ་དཔལ་ལ་སོགས་པ་སེམས་དཔའ་དཔེ་མེད་པ་དྲུག་ཅུ་དང་། བྱམས་པ་དང་། སེང་གེ་རབ་སྣང་ལ་སོགས་པ་བསྐལ་པ་བཟང་པོའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ལ་རྗེས་སུ་བསྟན་པའི་ཕྱིར་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>གཡོ་མེད་སྒྱུ་མེད་ང་མེད་ཐ་བ་མེད། །</p>
<p>དྲན་ལྡན་བློ་གྲོས་ལྡན་ཞིང་གནས་མེད་གནས། །</p>
<p>ཟབ་མོ་བཟོད་ལ་མི་གཡེང་ལེགས་གནས་ཏེ། །</p>
<p>སྟོབས་བཅུ་ནོར་འདི་རབ་ཏུ་བསྲུང་བར་གྱིས། །</p>
<p>སྒྱུ་མེད་གཅམ་མེད་འདོད་མེད་ང་མེད་དང་། །</p>
<p>གཟུང་མེད་དགའ་དང་རྣམ་པར་འཛིན་བྲལ་དང་། །</p>
<p>ནམ་མཁའི་ལམ་ལྟར་མཉམ་ཉིད་རབ་ལྡན་པར། །</p>
<p>དེ་ལྟར་སྦྱོར་བ་ཏིང་འཛིན་འདི་འཐོབ་བོ། །</p>
<p>རྟག་ཏུ་བྱང་ཆུབ་འདུན་པ་བརྟན་པར་གྱིས། །</p>
<p>ཟབ་མོ་རྒྱལ་བ་དག་གི་ཚུལ་ཡང་བསྒོམས། །</p>
<p>དགའ་བ་ཀུན་ལ་འདྲིས་ལ་མི་ལྟ་ན། །</p>
<p>དེས་ནི་ཏིང་འཛིན་དཀོན་མཆོག་འདི་འཐོབ་བོ། །</p>
<p>རྟག་ཏུ་དགའ་དང་མི་དགའ་སེམས་སྙོམས་ཤིང་། །</p>
<p>སྐྱེས་བུ་མཆོག་ལ་སྟོན་པ་ལྟ་བུ་ཡི། །</p>
<p>འདུ་ཤེས་སྐྱེད་ཅིང་དགའ་བྱ་རྟག་དགའ་བ། །</p>
<p>དེས་ནི་མྱུར་དུ་ཏིང་འཛིན་འདི་རྟོགས་སོ། །</p>
<p>སྣང་བ་ཟད་མི་ཤེས་པ་མཆོག་གི་གཏེར། །</p>
<p>སྤོབས་པ་ཕྱག་རྒྱ་ཚུལ་ནི་བྱེ་བ་བརྒྱས། །</p>
<p>ཉི་མའི་འོད་ཟེར་རབ་རིབ་སེལ་ལྟ་བུ། །</p>
<p>ཡེ་ཤེས་འཇུག་པའི་ཚུལ་ནི་འདིར་བརྗོད་དོ། །</p>
<p>ཉི་མ་ཟླ་བ་དང་ནི་སྐར་མ་དང་། །</p>
<p>ཇི་ལྟར་ས་དང་གངས་ཀྱི་རི་བོ་དང་། །</p>
<p>གླིང་བཞིའི་བདག་པོ་བརྒྱ་བྱིན་ཚངས་པ་དང་། །</p>
<p>སྨན་པ་ལྟ་བུའི་མདོ་སྡེ་འདི་ཟུང་ཤིག །འདི་ནི་སེམས་དག་འདི་ནི་ལས་ཟད་བྱེད། །</p>
<p>འདི་ནི་བདུད་རྩི་འདི་ནི་བདུད་འདུལ་བ། །</p>
<p>འདི་ནི་ཕ་རོལ་སེམས་སྤྱོད་རྫུ་འཕྲུལ་མིག །འདི་ནི་སེམས་ཅན་ཐམས་ཅད་རྟོགས་བྱེད་སྒྲ། །</p>
<p>འདི་ནི་བསྐལ་པ་ཁྲག་ཁྲིག་དྲན་པར་བྱེད། །</p>
<p>འདི་ནི་དྲ་བ་ཐམས་ཅད་མ་ལུས་ཟད། །</p>
<p>སངས་རྒྱས་ཕྱག་རྒྱ་འདི་ནི་བདེ་གཤེགས་བསྟོད། །</p>
<p>འདི་དང་ལྡན་པའི་ལག་ཏུ་བྱང་ཆུབ་གནས། །</p>
<p>ཇི་ལྟར་སྟོང་ཉིད་རང་བཞིན་འདིར་གནས་པ། །</p>
<p>དེ་ལྟར་དེ་ཡིས་སྟོང་ཉིད་འདི་རྟོགས་ཏེ། །</p>
<p>རྟོག་དང་རྣམ་པར་རྟོག་པའི་སྤྲོས་པ་འདི། །</p>
<p>གཉི་ག་ཡོངས་སུ་སྤངས་ན་ཆོས་འཛིན་ཡིན། །</p>
<p>ང་ནི་མྱ་ངན་འདས་ཕྱི་ལ་ལ་ཞིག ། ཆོས་འདི་རྨི་ལམ་ལྟ་བུར་བལྟ་ཞེས་འཛེར། །</p>
<p>གང་ཆོས་མ་བྱུང་སུས་ཀྱང་བྱས་མ་ཡིན། །</p>
<p>རང་གི་ཤེས་པས་དེ་དག་དེ་ལ་རྟོག །སྟོང་ཉིད་མ་སྐྱེས་སུས་ཀྱང་བྱས་མ་ཡིན། །</p>
<p>མ་མཐོང་འོངས་པ་མ་ཡིན་འཕོ་མིན་ན། །</p>
<p>དམིགས་གནས་བདག་ཅག་སྟོང་ཉིད་ལེགས་བསླབ་ཤེས། །</p>
<p>འཛེར་པ་དེ་དག་ཆོས་ཀྱི་རྐུན་པོ་ཡིན། །</p>
<p>གང་དག་ལས་ནི་ཆོས་འདི་ཐོས་ནས་སུ། །</p>
<p>མཆི་མ་འབྱུང་ཞིང་བ་སྤུ་རབ་གཡོས་ནས། །</p>
<p>དེ་ནི་བྱང་ཆུབ་ཕྱིར་མི་ལྡོག་ཅེས་འཛེར། །</p>
<p>ཕྱི་ནས་བསྔགས་པ་མ་ཡིན་བརྒྱ་དག་སྨྲ། །</p>
<p>མ་རབས་ཁྱིམ་དུ་ནོར་མང་ཟད་ནས་ནི། །</p>
<p>བདེ་བའི་ཆེད་དུ་དེ་དག་རབ་འབྱུང་སྟེ། །</p>
<p>བསྟན་པ་འདི་ལ་བདེ་བ་ཀུན་རྙེད་ནས། །</p>
<p>ང་ཡི་སྲས་རྣམས་ལ་ནི་སྡང་བར་བྱེད། །</p>
<p>བྱང་ཆུབ་དོན་གཉེར་ཁ་ཅིག་འདིར་རབ་འབྱུང་། །</p>
<p>བྱང་ཆུབ་སྨྲ་སྟེ་བྱང་ཆུབ་གནས་མ་ཡིན། །</p>
<p>རྒྱ་མཚོ་ཆུ་མཐའ་ཕྱི་མཐའ་རིང་བ་ལྟར། །</p>
<p>འདིར་ཡང་མ་བསྡམས་བྱང་ཆུབ་དེ་བཞིན་ནོ། །</p>
<p>རྙེད་དང་མཛའ་བོའི་ཁྱིམ་ལ་སྟེན་པའི་ཕྱིར། །</p>
<p>བདག་ཅག་ཡང་དག་རབ་ཏུ་བྱུང་བ་སྟེ། །</p>
<p>སྤྱོད་ལམ་དང་ནི་དགོན་པར་རྣམ་དག་ཅིང་། །</p>
<p>མཁན་པོ་དང་ནི་མཛའ་བོས་དག་ཅེས་འཛེར། །</p>
<p>གང་དག་ང་ཡི་བསྟན་འདིར་རབ་བྱུང་ནས། །</p>
<p>པད་མ་ཆུ་ལྟར་འཇིག་རྟེན་ཆོས་གནས་ཏེ། །</p>
<p>ཚུལ་འདི་ཇི་བཞིན་མདོ་སྡེ་འདིར་བརྩོན་པ། །</p>
<p>དེ་དག་ང་ཡི་བྱང་ཆུབ་ཡང་དག་སྲུང་། །</p>
<p>མཆོག་ཏུ་དགའ་བའི་རྒྱལ་པོ་ཁྱོད་བསྟན་གྱིས། །</p>
<p>བློ་ངན་དེ་དག་ལྟ་བུར་བསླབ་མི་བྱ། །</p>
<p>ནན་ཏན་གྱིས་ནི་སངས་རྒྱས་ཡོན་ཏན་ཐོབ། །</p>
<p>དེ་ཕྱིར་རྟོག་པ་མེད་པར་རབ་ཏུ་སྦྱོར། །</p>
<p>ཁྲག་ཁྲིག་ཞིང་གི་མི་རྣམས་ཇི་སྙེད་པས། །</p>
<p>གང་གཱའི་བྱེ་སྙེད་བླངས་ནས་བཏབ་པ་དག །དེ་ལ་བྱེ་སྙེད་ས་བོན་ཇི་ཙམ་པར། །</p>
<p>འབྲས་བུ་རེ་རེ་བྱུང་བར་གྱུར་པ་ཡི། །</p>
<p>དེ་ལྟའི་ཐབས་ཀྱིས་བྱེ་མ་རྒྱ་ཆེ་བ། །</p>
<p>སྟོང་འགྱུར་དུ་ནི་ཡོངས་སུ་བསྒྱུར་བྱས་ནས། །</p>
<p>ཇི་སྙེད་ཞིང་རྣམས་མཐའ་ཡས་རབ་འདས་ཤིང་། །</p>
<p>གཅིག་ཅེས་བྱ་བར་མཚན་མ་བཞག་གྱུར་ལ། །</p>
<p>དེ་ལྟའི་ཚུལ་གྱིས་སྔ་ན་ཡོད་པ་ཡི། །</p>
<p>བྱེ་མ་དག་ནི་ཐམས་ཅད་ཟད་གྱུར་པ། །</p>
<p>དེ་ཙམ་ཚད་ཀྱི་ཕྱོགས་བཅུ་ཇི་སྙེད་པ། །</p>
<p>ཞིང་རྣམས་རྒྱལ་བ་རྣམས་ཀྱིས་ཡོངས་གང་ལ། །</p>
<p>སངས་རྒྱས་རེ་རེའང་དེ་སྙེད་དབུར་གྱུར་ཏེ། །</p>
<p>དབུ་ཀུན་ལ་ཡང་དེ་སྙེད་ལྗགས་གྱུར་ལ། །</p>
<p>དེ་དག་བསྐལ་པ་གང་གཱའི་བྱེ་སྙེད་དུ། །</p>
<p>མདོ་སྡེ་འདིར་གནས་དེ་ཡི་བསྔགས་བརྗོད་ཀྱང་། །</p>
<p>རི་རབ་ཡུངས་འབྲུ་ནམ་མཁའ་རྩྭ་ཙམ་དང་། །</p>
<p>རྒྱ་མཚོ་ལས་ནི་ཐིགས་གཅིག་བླངས་པ་བཞིན། །</p>
<p>དེ་ལྟར་དེ་ཡི་ཡོན་ཏན་བརྗོད་གྱུར་པ། །</p>
<p>དེ་ཕྱིར་རྟོག་མེད་ཚུལ་དུ་རབ་ཏུ་སྦྱོར། །</p>
<p>དེ་ནས་མཆོག་ཏུ་དགའ་བའི་རྒྱལ་པོ་དང་། འཇམ་དཔལ་གཞོན་ནུར་གྱུར་པ་ལ་སོགས་པ་སེམས་དཔའ་དཔེ་མེད་དྲུག་ཅུ་དང་། བྱམས་པ་དང་། སེང་གེ་རབ་སྣང་ལ་སོགས་པ་བསྐལ་པ་བཟང་པོའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་ཆོས་ཆོས་ཞེས་བགྱི་བའི་ཆོས་དེ་ཆོས་གང་གི་ཚིག་བླ་དགས་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་མཆོག་ཏུ་དགའ་བའི་རྒྱལ་པོ་དང་། འཇམ་དཔལ་ལ་སོགས་པ་སེམས་དཔའ་དཔེ་མེད་དྲུག་ཅུ་དང་། བྱམས་པ་དང་། སེང་གེ་རབ་སྣང་ལ་སོགས་པ་བསྐལ་པ་བཟང་པོའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ལ་འདི་སྐད་ཅེས་བཀའ་སྩལ་ཏོ། །</p>
<p>རིགས་ཀྱི་བུ་དག་ཆོས་ཆོས་ཞེས་བྱ་བའི་ཆོས་དེ་ནི་འགྱུར་བ་མེད་ཅིང་རྣམ་པར་རྟོག་པ་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་འགྱུར་བ་མ་མཆིས་ཤིང་། རྣམ་པར་རྟོག་པ་མ་མཆིས་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་འགྱུར་བ་མེད་ཅིང་རྣམ་པར་རྟོག་པ་མེད་པ་ཞེས་བྱ་བ་དེ་ནི་དམིགས་པ་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་དམིགས་པ་མ་མཆིས་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་དམིགས་པ་མེད་པ་ཞེས་བྱ་བ་དེ་ནི་མི་ཟད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་མི་ཟད་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་མི་ཟད་པ་ཞེས་བྱ་བ་དེ་ནི་མི་སྐྱེ་བའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་མི་སྐྱེ་བ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་མི་སྐྱེ་བ་ཞེས་བྱ་བ་དེ་ནི་མི་འགོག་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་མི་འགོག་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་མི་འགོག་པ་ཞེས་བྱ་བ་དེ་ནི་སྡུད་པ་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་སྡུད་པ་མ་མཆིས་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་སྡུད་པ་མེད་པ་ཞེས་བྱ་བ་དེ་ནི་ཡོངས་སུ་གཟུང་བ་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་ཡོངས་སུ་གཟུང་བ་མ་མཆིས་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་ཡོངས་སུ་གཟུང་བ་མེད་པ་ཞེས་བྱ་བ་དེ་ནི་གནས་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་གནས་མ་མཆིས་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་གནས་མེད་པ་ཞེས་བྱ་བ་དེ་ནི་འགྱུར་བ་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་འགྱུར་བ་མ་མཆིས་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་འགྱུར་བ་མེད་པ་ཞེས་བྱ་བ་དེ་ནི་འདུས་མ་བྱས་ཀྱི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་འདུས་མ་བགྱིས་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་འདུས་མ་བྱས་ཞེས་བྱ་བ་དེ་ནི་གྲངས་དང་བྲལ་བའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་གྲངས་དང་བྲལ་བ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་གྲངས་དང་བྲལ་བ་ཞེས་བྱ་བ་དེ་ནི་སེམས་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་སེམས་མ་མཆིས་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་སེམས་མེད་པ་ཞེས་བྱ་བ་དེ་ནི་རྣམ་པར་རིག་པ་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་རྣམ་པར་རིག་པ་མ་མཆིས་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་རྣམ་པར་རིག་པ་མེད་པ་ཞེས་བྱ་བ་དེ་ནི་འདུ་བ་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་འདུ་བ་མ་མཆིས་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་འདུ་བ་མེད་པ་ཞེས་བྱ་བ་དེ་ནི་བྲལ་བ་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་བྲལ་བ་མ་མཆིས་པ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་བྲལ་བ་མེད་པ་ཞེས་བྱ་བ་དེ་ནི་མཉམ་པ་ཉིད་ཀྱི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་མཉམ་པ་ཉིད་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་མཉམ་པ་ཉིད་ཅེས་བྱ་བ་དེ་ནི་མི་མཉམ་པ་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་མི་མཉམ་པ་མ་མཆིས་ཞེས་བགྱི་བ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་མི་མཉམ་པ་མེད་པ་ཞེས་བྱ་བ་དེ་ནི་གནས་པ་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་གནས་པ་མ་མཆིས་པ་ཞེས་བགྱི་བ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་གནས་པ་མེད་པ་ཞེས་བྱ་བ་དེ་ནི་དངོས་པོ་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་དངོས་པོ་མ་མཆིས་པ་ཞེས་བགྱི་བ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་དངོས་པོ་མེད་པ་ཞེས་བྱ་བ་དེ་ནི་ངོ་བོ་ཉིད་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་ངོ་བོ་ཉིད་མ་མཆིས་ཞེས་བགྱི་བ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་ངོ་བོ་ཉིད་མེད་པ་ཞེས་བྱ་བ་དེ་ནི་ཀུན་གཞི་མེད་པའི་ཚིག་བླ་དགས་སོ། །</p>
<p>གསོལ་པ། བཅོམ་ལྡན་འདས་ཀུན་གཞི་མ་མཆིས་ཞེས་བགྱི་བ་དེ་ཡང་གང་གི་ཚིག་བླ་དགས་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་ཀུན་གཞི་མེད་པ་ཞེས་བྱ་བ་དེ་ནི་མྱ་ངན་ལས་འདས་པའི་ཚིག་བླ་དགས་སོ། །</p>
<p>དེ་ནས་མཆོག་ཏུ་དགའ་བའི་རྒྱལ་པོ་དང་། འཇམ་དཔལ་ལ་སོགས་པ་སེམས་དཔའ་དཔེ་མེད་དྲུག་ཅུ་དང་། བྱམས་པ་དང་། སེང་གེ་རབ་སྣང་ལ་སོགས་པ་བསྐལ་པ་བཟང་པོའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</p>
<p>བཅོམ་ལྡན་འདས་གལ་ཏེ་ཆོས་དེ་དག་མཚན་ཉིད་དེ་ལྟ་བུ་ལགས་ན། བཅོམ་ལྡན་འདས་འདི་ལ་ཆོས་ནུབ་པར་གྱུར་པ་ནི་གང་ལགས། བདག་ཅག་གིས་ནི་གང་བསྲུང་བར་བགྱི། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་མཆོག་ཏུ་དགའ་བའི་རྒྱལ་པོ་དང་། འཇམ་དཔལ་ལ་སོགས་པ་སེམས་དཔའ་དཔེ་མེད་དྲུག་ཅུ་དང་། བྱམས་པ་དང་། སེང་གེ་རབ་སྣང་ལ་སོགས་པ་བསྐལ་པ་བཟང་པོའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ལ་འདི་སྐད་ཅེས་བཀའ་སྩལ་ཏོ། །</p>
<p>རིགས་ཀྱི་བུ་དག་བྱིས་པ་སོ་སོའི་སྐྱེ་བོ་རྣམས་ནི་ཆོས་སུ་འདུ་ཤེས་ཤིང་ཆོས་སུ་རྟོག་སྟེ། ཆོས་སྤྲོས་པར་བྱེད་དོ། །</p>
<p>དེ་དག་ཆོས་སུ་བརྟགས། ཆོས་སུ་སྤྲོས་པས་གཉིས་སུ་སྟོན་ཏོ། །</p>
<p>གང་དག་གཉིས་སུ་སྟོན་པ་དེ་དག་ཆོས་དང་འགལ་བར་ཞུགས་པ་ཡིན་མོད་ཀྱི། རིགས་ཀྱི་བུ་གང་དོན་དམ་པར་ན་འདི་ལ་ཆོས་སམ། ཆོས་དང་འགལ་བ་གང་ཡང་མི་དམིགས་སོ། །</p>
<p>དེ་ནས་བཅོམ་ལྡན་འདས་ཀྱིས་དོན་དེ་དག་བཀའ་སྩལ་ནས། དེའི་ཚེ་ཚིགས་སུ་བཅད་པ་འདི་དག་གསུངས་སོ། །</p>
<p>ཁ་ཅིག་བྱས་པ་དེ་ཉིད་འདུས་བྱས་ཏེ། །</p>
<p>གཞན་ནི་འདུས་མ་བྱས་འཛེར་ཁ་ཅིག་གཞན། །</p>
<p>ཆོས་ལ་དམིགས་པས་གཉི་གའང་རྣམ་རྟོག་སྟེ། །</p>
<p>སྤྲོས་པ་དེ་ནི་དག་པ་མ་ཡིན་སྨྲ། །</p>
<p>ཆོས་ནི་གང་གིས་མ་བྱས་བཤིག་པ་མེད། །</p>
<p>མ་མཐོང་མ་ཤེས་སུ་དང་ཉེ་བའང་མིན། །</p>
<p>ཡོངས་རྟོག་སྤྱོད་ཡུལ་མི་རིགས་ལྡན་དེ་དག །དེ་དག་ཐམས་ཅད་སྟོང་ཞེས་ཚིག་ཏུ་སྨྲ། །</p>
<p>གང་ཞིག་སྟོང་སེམས་དེ་ནི་རིགས་མིན་ཏེ། །</p>
<p>འདི་ལྟར་དེ་ཡིས་སྐྱེ་མེད་བརྟགས་ཕྱིར་རོ། །</p>
<p>རྣམ་རྟོག་ཐམས་ཅད་བདུད་ཀྱི་ཞགས་པ་སྟེ། །</p>
<p>འགྱུར་མེད་ཆོས་ཀྱི་ཕྱག་རྒྱ་ཞེས་བྱའོ། །</p>
<p>མེད་པའི་ཆོས་ལ་ཡོངས་སུ་རྟོག་པས་ན། །</p>
<p>བྱིས་པ་གང་ཡིན་གཡོ་བ་དེ་ཡིས་བཅིངས། །</p>
<p>རྣམ་པར་རྟོག་པ་ཐམས་ཅད་བྲག་ཅ་འདྲ། །</p>
<p>བྱིས་པ་དེ་དག་གཉིས་སུ་འཛིན་པས་རྟོག །ཤེས་ལྡན་རྣམས་ཀྱིས་ཤེས་པ་གཞར་མི་རྙེད། །</p>
<p>ཤེས་ལྡན་ལས་ཀྱང་ཤེས་པ་བྱུང་བ་མེད། །</p>
<p>ཀུན་རྫོབ་དག་ལ་བརྟེན་ནས་འདི་བསྟན་ཏེ། །</p>
<p>འདི་ལ་ཤེས་དང་ཤེས་ལྡན་མི་དམིགས་སོ། །</p>
<p>གལ་ཏེ་ཆོས་ཀྱི་ངོ་བོ་འགའ་ཡོད་ན། །</p>
<p>དེ་ནི་འཇིག་ཕྱིར་ཆད་པ་མྱ་ངན་འདའ། །</p>
<p>གལ་ཏེ་ཆོས་རྣམས་གནས་པར་གྱུར་ན་ནི། །</p>
<p>དེ་ཚེ་མྱ་ངན་འདས་ཀུན་རྟག་པར་འགྱུར། །</p>
<p>བྱིས་པ་དག་གིས་སྤངས་དང་དེ་བཞིན་ཐོབ། །</p>
<p>བྱིས་པས་མྱ་ངན་འདའ་བྱས་མཚན་ཉིད་མེད། །</p>
<p>བདག་ཏུ་དམིགས་པ་དག་ནི་འདུས་བྱས་ཐོབ། །</p>
<p>མཁས་པ་ཡོད་དང་མེད་པར་འདུ་ཤེས་མེད། །</p>
<p>རིག་དང་མ་རིག་གཉི་ག་གཉིས་སུ་མེད། །</p>
<p>ཐ་སྙད་ཙམ་སྟེ་དེ་ལ་སྙིང་པོ་མེད། །</p>
<p>སྤྲོས་པ་མཚན་མ་སྤྱོད་ཡུལ་དེ་དག་ནི། །</p>
<p>དངོས་པོ་གཞིག་ཕྱིར་མྱ་ངན་འདས་པ་སྨྲ། །</p>
<p>སེམས་ཀྱིས་སེམས་ཀྱི་ངོ་བོ་ཉིད་མི་ཤེས། །</p>
<p>ངོ་བོ་ཉིད་ཀྱིས་སེམས་ཀྱང་མི་ཤེས་ཏེ། །</p>
<p>ཆོས་རྣམས་ཐམས་ཅད་རྨི་ལམ་ངོ་བོ་ཉིད། །</p>
<p>དེ་ནི་གཉིས་སུ་བདེན་ཞེས་ཁ་ཅིག་སྨྲ། །</p>
<p>སྐྱེ་བའི་ཆོས་དེ་བདེན་པ་མ་ཡིན་ཏེ། །</p>
<p>འགོག་པ་ཡང་ནི་ཅུང་ཟད་བདེན་མ་ཡིན། །</p>
<p>སངས་རྒྱས་ཐམས་ཅད་སྐྱེ་བའི་ཆོས་མིན་ཏེ། །</p>
<p>དེ་ལྟའི་ཐབས་ཀྱིས་བདེན་པར་འགྱུར་བ་ཡིན། །</p>
<p>སངས་རྒྱས་ཡེ་ཤེས་ཅུང་ཟད་མ་རྙེད་དེ། །</p>
<p>བསྟན་པའི་ཆོས་ཀྱང་ཅུང་ཟད་བསྟན་པ་མེད། །</p>
<p>སུས་ཀྱང་སེམས་ཅན་གང་ཡང་བཀྲོལ་བ་མེད། །</p>
<p>དེ་ལྟར་སངས་རྒྱས་མི་སྐྱེ་སངས་རྒྱས་སོ། །</p>
<p>གལ་ཏེ་འདི་ནི་རང་བཞིན་མྱ་ངན་འདས། །</p>
<p>རྒྱལ་བ་ཉན་ཐོས་བཅས་པ་དེ་ཉིད་འགྲོ། །</p>
<p>ཐེར་ཟུག་ཆོས་ནི་མྱ་ངན་འདའ་མ་ཡིན། །</p>
<p>སྤྲོས་པ་མེད་པ་ནམས་ཀྱང་མཁས་མི་འགྱུར། །</p>
<p>གང་གིས་སེམས་ཅན་སེམས་ཅན་དོན་མི་མཐོང་། །</p>
<p>དེ་ལྟར་འཇིག་རྟེན་ཀུན་རྫོབ་སེམས་ཅན་བསྟན། །</p>
<p>སེམས་ཅན་ཡང་དག་ངོ་བོ་ཉིད་མཐོང་ན། །</p>
<p>དེ་ནི་མྱ་ངན་འདའ་བ་གཞི་མེད་གནས། །</p>
<p>གང་དག་འདི་ལ་ཕུང་པོ་བདེན་སྨྲ་དང་། །</p>
<p>ཁ་ཅིག་སྲིད་འགོག་ལམ་ནི་བདེན་ཞེས་འཛེར། །</p>
<p>སྐྱེ་བ་མེད་པ་བདེན་པ་གཅིག་ཡིན་ན། །</p>
<p>དེ་ལ་ཁ་ཅིག་བདེན་པ་བཞི་ཞེས་འཛེར། །</p>
<p>བྱང་ཆུབ་སྙིང་པོར་འདུག་ནས་བདེན་གཅིག་ཀྱང་། །</p>
<p>གྲུབ་པར་མ་མཐོང་བཞི་ལྟ་ག་ལ་ཞིག །དེ་ལྟར་བློ་གྲོས་ངན་མང་རབ་བྱུང་ནས། །</p>
<p>ང་ཡི་བསྟན་པ་རྣམ་པར་འཇིག་པར་བྱེད། །</p>
<p>དགེ་སྦྱོང་ཡོན་ཏན་ཚོལ་བར་འདོད་པ་དག །ཏིང་འཛིན་འདི་ལ་རབ་ཏུ་སྦྱར་བའི་ཕྱིར། །</p>
<p>མ་བསྡམས་རྣམས་དང་འདྲིས་པ་མེད་བྱས་ཏེ། །</p>
<p>བསེ་རུ་ལྟ་བུར་དགོན་པར་གནས་པར་བྱ། །</p>
<p>རྐང་གཉིས་དམ་པ་བྱེ་བ་བརྒྱད་ཅུ་ཡིས། །</p>
<p>འདི་ལ་རབ་ཏུ་སྦྱོར་ལ་དགོངས་པ་མཛད། །</p>
<p>གང་དག་བདེན་པ་མཐོང་བའི་ལྷ་མང་པོ། །</p>
<p>དེ་དག་ཉིན་དང་མཚན་དུ་དེ་ལ་སྲུང་། །</p>
<p>གང་དག་ཏིང་འཛིན་བལྟ་དཀའ་འདི་སྒོམ་ལ། །</p>
<p>སངས་རྒྱས་ཀྱིས་ནི་དེ་ཡི་རྨི་ལམ་དུ། །</p>
<p>སྣང་བ་གསལ་བ་མཐའ་ཡས་མི་ཟད་པ། །</p>
<p>བསྒྲུབ་པ་འཇུག་པའི་སྒོར་འཇུག་སྦྱིན་པར་འགྱུར། །</p>
<p>དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་བྱང་ཆུབ་སེམས་དཔའ་སེམས་དཔའ་ཆེན་པོ་སངས་རྒྱས་ཀྱི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་ཏིང་ངེ་འཛིན་འདི་ལ་བརྩོན་པར་བྱའོ། །</p>
<p>བྱང་ཆུབ་སེམས་དཔའ་མཚན་དང་དཔེ་བྱད་བཟང་པོ་ཡོངས་སུ་སྒྲུབ་པར་འདོད་པས་ཏིང་ངེ་འཛིན་འདི་ལ་བརྩོན་པར་བྱའོ། །</p>
<p>བྱང་ཆུབ་སེམས་དཔའ་སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་ཐོབ་པར་འདོད་པས་ཏིང་ངེ་འཛིན་འདི་ལ་བརྩོན་པར་བྱའོ། །</p>
<p>བྱང་ཆུབ་སེམས་དཔའ་སྟོབས་དང་། མི་འཇིགས་པ་དང་། བྱམས་པ་ཆེན་པོ་དང་། སྙིང་རྗེ་ཆེན་པོ་ཐོབ་པར་འདོད་པས་ཏིང་ངེ་འཛིན་འདི་ལ་བརྩོན་པར་བྱའོ། །</p>
<p>བྱང་ཆུབ་སེམས་དཔའ་སངས་རྒྱས་ཀྱི་སྤྱན་དང་། རང་བྱུང་ཉིད་དང་། སངས་རྒྱས་ཀྱི་ཞིང་ཕུན་སུམ་ཚོགས་པ་དང་། ཚེ་ཕུན་སུམ་ཚོགས་པ་དང་། བཀོད་པ་ཕུན་སུམ་ཚོགས་པ་ཐོབ་པར་འདོད་པས་ཏིང་ངེ་འཛིན་འདི་ལ་བརྩོན་པར་བྱའོ། །</p>
<p>བྱང་ཆུབ་སེམས་དཔའ་འཁོར་ཕུན་སུམ་ཚོགས་པ་དང་། གཟུགས་ཕུན་སུམ་ཚོགས་པ་དང་། བྱང་ཆུབ་སེམས་དཔའ་མཚན་ཕུན་སུམ་ཚོགས་པ་དང་། ཉན་ཐོས་ཕུན་སུམ་ཚོགས་པ་ཐོབ་པར་འདོད་པས་ཏིང་ངེ་འཛིན་འདི་ལ་བརྩོན་པར་བྱའོ། །</p>
<p>བྱང་ཆུབ་སེམས་དཔའ་སྣང་བ་དང་། ཡེ་ཤེས་དང་། གཟུངས་དང་། སེམས་ཅན་གྱི་སྐད་ཀྱི་བརྡ་དང་། རིགས་པ་དང་། ཚུལ་དང་། སྒོ་ཐོབ་པར་འདོད་པས་ཏིང་ངེ་འཛིན་འདི་ལ་བརྩོན་པར་བྱའོ། །</p>
<p>བྱང་ཆུབ་སེམས་དཔའ་ལམ་ལ་འཇུག་པ་དང་། འོད་ཕུན་སུམ་ཚོགས་པ་དང་། སོ་སོ་ཡང་དག་པར་རིག་པའི་སྟོབས་བསྐྱེད་པ་དང་། རྣམ་པར་གདོན་མི་ཟ་བའི་སྟོབས་བསྐྱེད་པ་ལ་མཁས་པ་ཐོབ་པར་འདོད་པས་ཏིང་ངེ་འཛིན་འདི་ལ་བརྩོན་པར་བྱའོ། །</p>
<p>བྱང་ཆུབ་སེམས་དཔའ་སྤོབས་པ་ཕུན་སུམ་ཚོགས་པ་དང་། ལྟ་བ་ཕྱིན་ཅི་མ་ལོག་པ་དང་། མཉམ་པ་ཉིད་རྟོགས་པར་ཁོང་དུ་ཆུད་པར་འདོད་པས་ཏིང་ངེ་འཛིན་འདི་ལ་བརྩོན་པར་བྱའོ། །</p>
<p>དེ་ཅིའི་ཕྱིར་ཞེ་ན། འདི་ལྟར་བྱང་ཆུབ་སེམས་དཔའ་ཏིང་ངེ་འཛིན་འདི་ལ་བརྩོན་པ་ནི་ཡོན་ཏན་གྱི་ཕན་ཡོན་འདི་ཐམས་ཅད་འཐོབ་བོ། །</p>
<p>དེ་ལྟར་བྱང་ཆུབ་སེམས་དཔའ་ཡོན་ཏན་གྱི་ཕན་ཡོན་དང་ལྡན་པ་ནི་སངས་རྒྱས་ཞེས་བྱའོ། །</p>
<p>འདྲེན་པ་ཞེས་བྱའོ། །</p>
<p>རྣམ་པར་འདྲེན་པ་ཞེས་བྱའོ། །</p>
<p>ཡོངས་སུ་འདྲེན་པ་ཞེས་བྱའོ། །</p>
<p>སྟོན་པ་ཞེས་བྱའོ། །</p>
<p>ཐམས་ཅད་མཁྱེན་པ་ཞེས་བྱའོ། །</p>
<p>རྒྱལ་བ་ཞེས་བྱའོ། །</p>
<p>འཇིག་རྟེན་གྱི་མགོན་པོ་ཞེས་བྱའོ། །</p>
<p>རང་བྱུང་ཞེས་བྱའོ། །</p>
<p>དེ་བཞིན་གཤེགས་པ་ཞེས་བྱའོ། །</p>
<p>ཇི་ལྟར་སྨྲ་བ་དེ་བཞིན་བྱེད་པ་ཞེས་བྱའོ། །</p>
<p>མཉམ་པ་མེད་པ་དང་། མི་མཉམ་པ་དང་། མཉམ་པ་དང་། མཚུངས་པ་མེད་པ་ཞེས་བྱའོ། །</p>
<p>མཆོག་ཏུ་སྨྲ་བ། ཡང་དག་པར་སྨྲ་བ། བདེན་པ་སྨྲ་བ། དུས་སུ་སྨྲ་བ་ཞེས་བྱའོ། །</p>
<p>འདུལ་བ་སྨྲ་བ་ཞེས་བྱའོ། །</p>
<p>བླ་ན་མེད་པ་ཞེས་བྱའོ། །</p>
<p>མིའི་དམ་པ་ཞེས་བྱའོ། །</p>
<p>དེ་ཅིའི་ཕྱིར་ཞེ་ན། འཇམ་དཔལ་ངས་ཏིང་ངེ་འཛིན་འདི་ལ་གནས་ནས་བཅོམ་ལྡན་འདས་མར་མེ་མཛད་དེ་བཞིན་གཤེགས་པ་མཐོང་མ་ཐག་ཏུ་བྱང་ཆུབ་ཐོབ་བོ། །</p>
<p>འཇམ་དཔལ་གྱིས་གསོལ་པ། གལ་ཏེ་བཅོམ་ལྡན་འདས་དེ་བཞིན་གཤེགས་པ་མར་མེ་མཛད་གཟིགས་མ་ཐག་ཏུ་བྱང་ཆུབ་བརྙེས་ནས། བཅོམ་ལྡན་འདས་ཅིའི་སླད་དུ་སླར་བསྐལ་པ་གྲངས་མ་མཆིས་པར་འཁོར་བ་ན་འཁོར། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་སངས་རྒྱས་ཀྱི་བྱ་བ་བྱེད་ཅིང་སེམས་ཅན་ཡོངས་སུ་སྨིན་པར་བྱ་བ་དང་། སྔོན་གྱི་སྨོན་ལམ་ཕུན་སུམ་ཚོགས་པ་ཐོབ་པར་བྱ་བའི་ཕྱིར་བསྐལ་པ་གྲངས་མེད་པར་འཁོར་བ་ན་འཁོར་མོད་ཀྱི། འོན་ཀྱང་འཇམ་དཔལ་དེར་ངས་བྱང་ཆུབ་དང་། དེ་ཉིད་དུ་ཡོངས་སུ་མྱ་ངན་ལས་འདས་པ་བཟུང་ངོ་། །</p>
<p>དེ་ནས་བཅོམ་ལྡན་འདས་ཀྱིས་དོན་འདི་ཉིད་རྒྱ་ཆེར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</p>
<p>འདི་དང་ལྡན་པ་འདྲེན་པར་འགྱུར་ཏེ་བློ་གྲོས་མཐའ་ཡས་བློ་གྲོས་མཆོག །ཕྱོགས་བཅུའི་སངས་རྒྱས་བྱེ་བ་ཕྲག་བརྒྱ་མང་པོ་དག་གིས་དགོངས་པར་འགྱུར། །</p>
<p>མདོ་སྡེ་བརྒྱ་ཡི་ཚུལ་དག་ཤིན་ཏུ་རབ་འབྱེད་བསམ་ཡས་དཔག་མེད་དེ། །</p>
<p>མདོ་སྡེ་འདི་ལ་རབ་ཏུ་སྦྱོར་བ་མི་ཟད་གཟུངས་འཐོབ་རྙེད་པར་འགྱུར། །</p>
<p>འདི་ནི་ཡེ་ཤེས་ཏིང་འཛིན་རྣམ་པར་གདོན་མི་ཟ་བ་སྐད་ཀུན་སྒོ། །</p>
<p>རབ་ཏུ་རྟོགས་དང་རྣམ་པར་གྲོལ་དང་ཆགས་མེད་འཛིན་པ་ཐམས་ཅད་ཞི། །</p>
<p>མི་སྐྱེ་བ་དང་འགོག་དང་གཞི་མེད་མྱ་ངན་འདས་དང་རིམས་ནད་མེད། །</p>
<p>སྟོབས་དང་མཚན་དང་དཔེ་བྱད་བཟང་དང་རྒྱལ་བའི་ཡོན་ཏན་ཀུན་སྒྲུབ་པ། །</p>
<p>དབྱངས་ཀྱི་ཡན་ལག་ཀུན་དང་སྣ་ཚོགས་མཐའ་ཡས་སྐད་རྣམས་ཡོངས་སུ་སྦྱོང་། །</p>
<p>རྗེས་སུ་རྟོགས་དང་ཚིམ་པ་དང་ནི་སྤྱོད་དང་འཛིན་པ་ཐམས་ཅད་བྲལ། །</p>
<p>ཤིན་ཏུ་རྣམ་པར་ཤེས་དང་གདོན་མི་ཟ་མཆོག་ཉོན་མོངས་ཐམས་ཅད་ཟད། །</p>
<p>མདོ་སྡེ་འདི་ལ་རབ་ཏུ་སྦྱོར་བ་བྱང་ཆུབ་དྲུང་དུ་སོང་བ་ཡིན། །</p>
<p>རྩེ་གཅིག་ཡིད་ཀྱིས་མངོན་སུམ་དུ་ནི་འདི་ལ་ཚུལ་བཞིན་རབ་སྦྱོར་ལ། །</p>
<p>གཉིད་དང་ལེ་ལོ་མ་བྱེད་ཤེས་ཀྱི་ཁེ་བདེ་མངོན་པར་དགའ་མ་བྱེད། །</p>
<p>རྟག་ཏུ་ཚུལ་ཁྲིམས་གཉེན་དང་ཕྲག་དོག་མེད་དང་བྱམས་པའི་ཡིད་དུ་བྱོས། །</p>
<p>དགའ་བའི་ངང་ཚུལ་གུས་དང་བཅས་པས་ཏིང་འཛིན་མཆོག་འདི་རྙེད་པར་འགྱུར། །</p>
<p>མཉམ་སེམས་ཤིན་ཏུ་བསྡམས་པ་དྲང་པོ་རྟག་ཏུ་རྣམ་པར་དགའ་བ་དང་། གནས་མེད་འདྲིས་མེད་ཤེས་ཀྱི་ཁེ་དང་བདེ་ལ་པད་མ་ཆུ་བཞིན་བྱོས། །</p>
<p>ཇི་ལྟར་བྱ་བཞིན་ང་མེད་མོས་པ་བརྟན་ཞིང་སྲེད་དང་གཡོ་མེད་པ། །</p>
<p>དེ་ནི་ཕྱི་མའི་དུས་ན་གཟུངས་མཆོག་རྒྱལ་པོ་འདི་ནི་འཐོབ་པར་འགྱུར། །</p>
<p>སྟོང་གསུམ་དག་ནི་རབ་ཏུ་གཡོས་ནས་ལྷ་བརྒྱ་སིལ་སྙན་དཀྲོལ་བར་བྱེད། །</p>
<p>ནམ་མཁའ་ལས་ནི་བྱུག་པ་གོས་དང་ཕྱེ་མ་དག་དང་རྒྱལ་མཚན་བརྒྱ། །</p>
<p>མཛེས་ཕྲེང་མགུལ་རྒྱན་རྣ་ཆ་ཟླ་གམ་དུང་དང་རྐང་གདུབ་དོ་ཤལ་བརྒྱ། །</p>
<p>ནོར་བུ་མུ་ཏིག་དཔུང་རྒྱན་གཙུག་རྒྱན་སོར་གདུབ་སྣ་ཚོགས་འཐོར་བར་བྱེད། །</p>
<p>ལྷ་དང་ལྷ་ཡི་བུ་མོ་ཀླུ་དང་དྲི་ཟ་འདབ་བཟངས་ཚོགས་མང་པོ། །</p>
<p>ནམ་མཁའ་ལྡིང་དང་ལྷ་མིན་དབང་པོ་དགེ་བསྙེན་དགེ་སློང་བརྒྱ་མང་དང་། །</p>
<p>དེ་བཞིན་དགེ་སློང་མ་དང་དགེ་བསྙེན་མ་ནི་མང་པོ་དགའ་འགྱུར་ལངས། །</p>
<p>རང་གི་གོས་དག་དང་ནི་རྒྱན་རྣམས་ཕུལ་ནས་བྱང་ཆུབ་སེམས་བསྐྱེད་དོ། །</p>
<p>ཆོས་འདི་ཤིན་ཏུ་བསྟན་ཚེ་སེམས་ཅན་མང་པོ་བྱང་ཆུབ་ཞུགས་པ་དང་། །</p>
<p>ཁ་ཅིག་ཕྱིར་མི་ལྡོག་པར་གྱུར་པ་བསྟན་ཅིང་ཚད་གཟུང་ནུས་མ་ཡིན། །</p>
<p>དགྲ་བཅོམ་ཉིད་དུ་བཏུལ་བར་གྱུར་པ་མཐའ་ཡས་གང་གཱའི་བྱེ་མ་སྙེད། །</p>
<p>འདྲེན་པ་བལྟ་ཕྱིར་ཞིང་ནི་བརྒྱ་ནས་ལྷགས་པ་དེ་དག་དགའ་ནས་དོང་། བཅོམ་ལྡན་འདས་ཀྱིས་ཆོས་ཀྱི་རྣམ་གྲངས་འདི་བཤད་པ་ན། སེམས་ཅན་གྲངས་མེད་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་ཞུགས་སོ། །</p>
<p>བྱང་ཆུབ་སེམས་དཔའ་ཁྲག་ཁྲིག་ཕྲག་བརྒྱད་ཅུ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །</p>
<p>བྱང་ཆུབ་སེམས་དཔའ་བྱེ་བ་ཕྲག་དྲུག་ཅུ་དང་། འབུམ་ཕྲག་གསུམ་ནི་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདི་ཐོབ་བོ། །</p>
<p>དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་དཔག་ཏུ་མེད་པ་དང་། སེམས་ཅན་ཚད་མེད་པ་དག་གིས་ནི་དགྲ་བཅོམ་པ་ཉིད་ཐོབ་བོ། །</p>
<p>ཕྱོགས་བཅུའི་འཇིག་རྟེན་གྱི་ཁམས་ནས་འདུས་པའི་བྱང་ཆུབ་སེམས་དཔའ་དེ་དག་ཐམས་ཅད་ཀྱིས་ནི་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདི་ཐོབ་བོ། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཉན་ཐོས་ཆེན་པོ་དེ་དག་དང་། མཆོག་ཏུ་དགའ་བའི་རྒྱལ་པོ་དང་། འཇམ་དཔལ་ལ་སོགས་པ་བྱང་ཆུབ་སེམས་དཔའ་དཔེ་མེད་དྲུག་ཅུ་དང་། བྱམས་པ་དང་། སེང་གེ་རབ་སྣང་དང་སྣང་བྱེད་ལ་ཐུག་པའི་བར་ལ་སོགས་པ་བསྐལ་པ་བཟང་པོའི་བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་དང་། ཕྱོགས་བཅུའི་འཇིག་རྟེན་གྱི་ཁམས་ནས་འདུས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དང་། རྒྱལ་པོའི་བཙུན་མོ་དཔལ་བཟངས་དང་། གསེར་མཆོག་སྣང་དང་། ཐམས་ཅད་དང་ལྡན་པའི་འཁོར་དེ་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །</p>
<p>།འཕགས་པ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་ཅེས་བྱ་བ་ཐེག་པ་ཆེན་པོའི་མདོ་རྫོགས་སོ།། །</p>
<p>།རྒྱ་གར་གྱི་མཁན་པོ་ཛི་ན་མི་ཏྲ་དང་། མུ་ནི་ཝརྨ་དང་། དཱ་ན་ཤཱི་ལ་དང་། ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་སྐད་གསར་ཆད་ཀྱིས་ཀྱང་བཅོས་ནས་གཏན་ལ་ཕབ་པ།།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>