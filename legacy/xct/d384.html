<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d384' lang='xct'>
<header>
<ul>
<li class='division'>སྡེ་དགེ 384</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། ཤྲཱི་གུ་ཧྱ་སརྦ་ཙྪིནྡ་ཏནྟྲ་རཱ་ཛ། བོད་སྐད་དུ། དཔལ་གསང་བ་ཐམས་ཅད་གཅོད་པའི་རྒྱུད་ཀྱི་རྒྱལ་པོ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་རྡོ་རྗེ་བཙུན་མོའི་བྷ་ག་ལ་སྙོམས་པར་བཞུགས་སོ། །</p>
<p>དེ་ནས་བྱང་ཆུབ་སེམས་དཔའ་རྡོ་རྗེ་སྙིང་པོ་ལ་སོགས་པའི་འཁོར་རྣམས་ཀྱིས་གཡོན་གྱི་ཕྱོགས་ནས་སྐོར་བ་ལན་གསུམ་བྱས་ནས་ཕྱི་ནང་གསང་བའི་མཆོད་པས་མཆོད་ནས་འདི་སྐད་ཅེས་གསོལ་ཏོ། །</p>
<p>ཀྱེ་ཧོ་བཅོམ་ལྡན་རྡོ་རྗེ་འཛིན། །</p>
<p>གསང་བ་ཞེས་པ་ཇི་ལྟར་ལགས། །</p>
<p>དེ་ཡི་གཅོད་པ་ཇི་ལྟར་ལགས། །</p>
<p>རྒྱུད་ཀྱི་དོན་ནི་ཇི་ལྟར་ལགས། །</p>
<p>དེ་ཡི་རྒྱལ་པོའང་ཇི་ལྟར་ལགས། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>གསང་བ་ཞེས་པ་རྣམ་པ་བཞི། །</p>
<p>དང་པོ་བུམ་དབང་དང་འབྲེལ་བའི། །</p>
<p>བསྐྱེད་པའི་རིམ་པའི་རྣལ་འབྱོར་ཏེ། །</p>
<p>རྟེན་དང་བརྟེན་པར་བསྒོམ་པ་ནི། །</p>
<p>སྣོད་བཅུད་གཟུང་འཛིན་རྣམ་རྟོག་རྣམས། །</p>
<p>སྤང་ཕྱིར་ང་ཡིས་གསུངས་པ་ཡིན། །</p>
<p>དེ་ཡི་ཁྱད་པར་དགོངས་པའི་དོན། །</p>
<p>དང་པོ་སྟོང་ཉིད་ལ་སོགས་པ། །</p>
<p>རྒྱུད་གཞན་དུ་ནི་ང་ཡིས་གསུངས། །</p>
<p>རྟེན་དང་བརྟེན་པའི་བྱེ་བྲག་ལ། །</p>
<p>དང་པོ་རྟེན་གྱི་དགོངས་པ་ཡང་། །</p>
<p>ཐུགས་ཀའི་ཡི་གེ་ཧཱུྃ་ལས་ནི། །</p>
<p>མར་མེ་གཅིག་ལས་གཉིས་ཀྱི་ཚུལ། །</p>
<p>ཁ་དོག་ནག་པོའི་ཨེ་འཕྲོས་པས། །</p>
<p>གྲུ་གསུམ་རྒྱ་ཆེ་གཏིང་རིང་བསམ། །</p>
<p>གྲུ་གསུམ་སྐུ་གསུང་ཐུགས་ཡིན་ཏེ། །</p>
<p>དུག་གསུམ་འཇོམས་པ་དགོངས་པའི་དོན། །</p>
<p>ལོགས་ནི་རྣམ་ཐར་གསུམ་ཡིན་ཏེ། །</p>
<p>ལུས་ངག་ཡིད་གསུམ་ལས་བྱུང་བའི། །</p>
<p>མི་དགེ་བཅུ་འཇོམས་དགོངས་པའི་དོན། །</p>
<p>ཆོས་ཀྱི་སྐུ་ནི་དྲི་མེད་ཀྱིས། །</p>
<p>རང་བཞིན་གྱིས་ནི་ཀུན་ལ་ཁྱབ། །</p>
<p>དེ་ཕྱིར་རྒྱ་ཆེན་དགོངས་པའི་དོན། །</p>
<p>འཕགས་པ་ཉན་ཐོས་རང་རྒྱལ་དང་། །</p>
<p>བྱང་ཆུབ་སེམས་དཔའ་རྣམས་ཀྱིས་ཀྱང་། །</p>
<p>ཆོས་སྐུ་རྟོགས་པ་མ་ཡིན་པས། །</p>
<p>གཏིང་རིང་བ་རུ་དགོངས་པས་བཤད། །</p>
<p>དེ་ནས་ཐུགས་ཀའི་ཧཱུྃ་ལས་ཡང་། །</p>
<p>ཧཱུྃ་འཕྲོས་པ་ལས་རྡོ་རྗེར་གྱུར། །</p>
<p>རྡོ་རྗེ་གུར་དུ་གྱུར་པ་ཡང་། །</p>
<p>དང་པོ་ཚེ་ཡི་བར་ཆད་དང་། །</p>
<p>གཉིས་པ་ཐར་པའི་བར་ཆད་དེ། །</p>
<p>བགེགས་ནི་རྣམ་པ་གཉིས་ཡིན་ཏེ། །</p>
<p>ཕྱི་ཡི་བགེགས་དང་ནང་གི་བགེགས། །</p>
<p>ཕྱི་ཡིས་ཚེ་ཡི་བར་ཆད་བྱེད། །</p>
<p>ནང་གིས་ཐར་པའི་བར་ཆད་བྱེད། །</p>
<p>བར་ཆད་རྣམ་པ་གཉིས་བསྲུང་བ། །</p>
<p>རྡོ་རྗེ་གུར་གྱི་དགོངས་པའི་དོན། །</p>
<p>ཡྃ་ལས་བྱུང་བའི་གོང་དང་འདྲ། །</p>
<p>དབྱིབས་ནི་ཟླ་གམ་ལྟ་བུ་སྟེ། །</p>
<p>རྣམ་པར་རྟོག་པ་སྤོང་བ་དང་། །</p>
<p>མི་རྟོག་པ་ནི་སྐྱེ་བ་ལ། །</p>
<p>དབང་དུ་བྱེད་པས་དབང་གི་དོན། །</p>
<p>བ་དན་བཞི་ཡི་དགོངས་པ་ཡང་། །</p>
<p>ཆོས་རྣམས་དུས་གསུམ་གནས་པ་ཡི། །</p>
<p>དགོངས་པ་ཡིན་པར་ང་ཡིས་གསུངས། །</p>
<p>རྃ་ལས་མེ་ཡི་དཀྱིལ་འཁོར་ནི། །</p>
<p>ཟུར་གསུམ་དྲག་པོའི་དགོངས་པ་ཡིན། །</p>
<p>རྡོ་རྗེ་རྩེ་གསུམ་སྐུ་གསུམ་དོན། །</p>
<p>བྃ་ལས་ཆུ་ཡི་དཀྱིལ་འཁོར་ཏེ། །</p>
<p>ཟླུམ་པོ་སྤྲོས་པ་ཞི་བར་གསུངས། །</p>
<p>བུམ་པ་ཆོས་སྐུའི་ཡན་ལག་བཞི། །</p>
<p>ལྃ་ལས་གསེར་གྱི་ས་གཞི་སྟེ། །</p>
<p>གྲུ་བཞི་རྒྱས་པའི་རང་བཞིན་ཏེ། །</p>
<p>རྡོ་རྗེ་རྩེ་ལྔ་ཡེ་ཤེས་ལྔ། །</p>
<p>དེ་སྟེང་རི་རབ་རྩེ་མོ་བརྒྱད། །</p>
<p>རྣམ་ཐར་བརྒྱད་ཀྱི་དགོངས་པ་ཡིན། །</p>
<p>སྣོད་བཅུད་རྣམ་རྟོག་མི་མངའི་རྟགས། །</p>
<p>དུར་ཁྲོད་བརྒྱད་ནི་གཡས་དང་གཡོན། །</p>
<p>གོ་རིམས་བཞིན་དུ་དགོད་པར་བྱ། །</p>
<p>རེ་རེའི་བྱེ་བྲག་རྣམ་རྟོག་ཡང་། །</p>
<p>བླ་མའི་ཞལ་ལས་ཤེས་པར་བྱ། །</p>
<p>གཉེན་པོའི་སྟོབས་ནི་ཡོངས་སུ་རྒྱས། །</p>
<p>ཤིང་རྣམས་རིམ་བཞིན་རྟག་ཏུ་དགོད། །</p>
<p>རྣམ་རྟོག་མི་དགེ་བཅུ་ཡི་དོན། །</p>
<p>འཇོམས་པའི་རྟགས་སུ་ཕྱོགས་སྐྱོང་དགོད། །</p>
<p>འདོད་ཆགས་ཞེ་སྡང་མ་རིག་པ། །</p>
<p>གདུག་པ་འཇོམས་ཕྱིར་ཀླུ་བརྒྱད་དགོད། །</p>
<p>ཐུགས་རྗེ་ཆེན་པོ་དང་ལྡན་པ། །</p>
<p>གཟུགས་སྐུ་གཉིས་ཀྱི་ང་རྒྱལ་གྱིས། །</p>
<p>ལུས་དང་ངག་གི་སེམས་ཅན་གྱིས། །</p>
<p>དོན་མཛད་ཕྱིར་ནི་ཆར་སྤྲིན་དགོད། །</p>
<p>ནང་དང་གསང་བ་དེ་བཞིན་ནོ། །</p>
<p>དེ་བཞིན་མཐར་ཐུག་བཞི་པ་ཡང་། །</p>
<p>སྙན་ནས་བརྒྱུད་པ་ཤེས་པར་བྱ། །</p>
<p>དེ་ནས་ནང་དུ་གཞལ་ཡས་ཁང་། །</p>
<p>བྷྲུྃ་ལས་འཁོར་ལོ་རྩིབས་བརྒྱད་དེ། །</p>
<p>རྩིབས་བརྒྱད་རྣམ་ཤེས་བརྒྱད་ཀྱི་དངོས། །</p>
<p>ཡོངས་སུ་གྱུར་པས་རྣམ་སྣང་སྐུ། །</p>
<p>ཕྱི་ནས་བལྟས་པས་ནང་དུ་གསལ། །</p>
<p>དེ་བཞིན་ནང་ནས་ཕྱི་རུ་སྟེ། །</p>
<p>ཐམས་ཅད་གཅིག་ཏུ་སྣང་བའི་དོན། །</p>
<p>ཚོན་ཆེན་སྣ་ལྔ་སྐུ་ལྔའི་དོན། །</p>
<p>ཁ་དོག་ལྔ་ནི་རིགས་ལྔའི་དོན། །</p>
<p>གྲུ་བཞི་ཚངས་པའི་གནས་བཞིར་གསུངས། །</p>
<p>ལོགས་བཞི་བསྡུ་བའི་དངོས་པོ་སྟེ། །</p>
<p>སྒོ་བཞི་དྲན་པ་ཉེར་གཞག་ཡིན། །</p>
<p>ཀ་བ་བརྒྱད་ནི་རྣམ་ཐར་བརྒྱད། །</p>
<p>གདུང་བཞི་ཡེ་ཤེས་བཞི་ཡི་དོན། །</p>
<p>ཏྭ་ར་ཎལ་སོགས་པ་ཀུན། །</p>
<p>སྟོབས་ལ་སོགས་པ་ཡིན་པར་གསུངས། །</p>
<p>དེ་ནས་ནང་དུ་གདན་རྣམས་ནི། །</p>
<p>པདྨའི་ས་བོན་དབྱངས་ལས་སྐྱེས། །</p>
<p>འདོད་ཆགས་ལ་སོགས་ཉོན་མོངས་ཀྱིས། །</p>
<p>མ་གོས་རྟགས་སུ་པདྨའི་གདན། །</p>
<p>དེ་སྟེང་ཉི་མ་ཟླ་བ་སྟེ། །</p>
<p>ཐབས་དང་ཤེས་རབ་གཉིས་ཀྱི་བརྡ། །</p>
<p>དང་པོ་རོ་ནི་ང་བདག་གམ། །</p>
<p>རྣམ་རྟོག་འཇོམས་ཕྱིར་གསུངས་པ་ཡིན། །</p>
<p>ཡན་ལག་བཞི་ལྡན་གཙོ་བོའི་གདན། །</p>
<p>འཁོར་ལ་རེ་རེ་གདན་དུ་སྦྱིན། །</p>
<p>གཙོ་བོའི་ཡན་ལག་ཡིན་པའི་ཕྱིར། །</p>
<p>དགོངས་པའི་དོན་དང་བཅས་པ་ཡིས། །</p>
<p>རྟེན་གྱི་དཀྱིལ་འཁོར་རྫོགས་པའོ། །</p>
<p>དེ་ནས་ལྷ་རྣམས་བསྐྱེད་པ་ནི། །</p>
<p>སྐྱེ་བ་བཞི་ཡི་ཚུལ་ཡིན་ཏེ། །</p>
<p>སྐད་ཅིག་ལས་བྱུང་རྫུས་པའི་ཚུལ། །</p>
<p>དཔེར་ན་ཆུ་གཏིང་ལས་ནི་ཉ། །</p>
<p>རྐྱེན་ལས་སྐྱེས་པ་དྲོད་གཤེར་སྐྱེས། །</p>
<p>དཔེར་ན་ཉི་མས་པདྨ་བཞིན། །</p>
<p>སྤྲོ་ཞིང་བསྡུ་བ་སྒོང་སྐྱེས་ཚུལ། །</p>
<p>དཔེར་ན་རྡོ་ལས་ཟངས་བཞིན་ནོ། །</p>
<p>སྦྱོར་བ་ལས་བྱུང་མངལ་སྐྱེས་ཚུལ། །</p>
<p>ཡར་ལ་སྲེག་ཅིང་མར་ལ་གསོ། །</p>
<p>དཔེར་ན་སྤྲ་ཚིལ་ལས་ནི་གཟུགས། །</p>
<p>ཕོ་བྲང་རྣམ་པར་སྣང་མཛད་རྫོགས། །</p>
<p>རྗེས་སུ་སྐྱེད་པ་ཧེ་རུ་ཀ། །</p>
<p>དབང་བསྐུར་བཅོམ་ལྡན་མི་བསྐྱོད་པ། །</p>
<p>བསྟོད་པ་རིན་ཆེན་འབྱུང་ལྡན་ཡིན། །</p>
<p>མཆོད་པ་དོན་ཡོད་གྲུབ་པའོ། །</p>
<p>བདུད་རྩི་མྱང་བ་འོད་དཔག་མེད། །</p>
<p>ཡན་ལག་དྲུག་ལས་བྱུང་བ་ཡི། །</p>
<p>དངོས་གྲུབ་འདི་ནི་ཁྱད་པར་འཕགས། །</p>
<p>དེ་ནས་བཟླས་པའམ་བསྒོམ་པ་ནི། །</p>
<p>དབང་པོ་རབ་འབྲིང་ཐ་མའི་སྟེ། །</p>
<p>རབ་ཀྱིས་ཡོངས་སུ་རྫོགས་པ་ཡི། །</p>
<p>བསྒོམ་པའམ་བཟླས་པ་བྱ་བར་གསུངས། །</p>
<p>འབྲིང་གིས་གཙོ་བོ་ཡབ་ཡུམ་ཡིན། །</p>
<p>ཐ་མས་དབུ་མའི་སྤྱན་ལ་འཇུག །དབུ་མའི་སྤྱན་ལ་བརྟན་གྱུར་ནས། །</p>
<p>སུམ་ཅུ་རྩ་བདུན་རྫོགས་པར་སྒོམ། །</p>
<p>འབྲིང་པོ་ཡིས་ཀྱང་དེ་བཞིན་ཏེ། །</p>
<p>གནས་པ་རྩ་དང་གཡོ་བ་རླུང་། །</p>
<p>བཀོད་པ་སེམས་དང་དམན་པ་དབྱིབས། །</p>
<p>ཟབ་པ་སྔགས་དང་ཐིག་ལེ་དང་། །</p>
<p>མཐར་ཐུག་ཆོས་དང་ཡན་ལག་བདུན། །</p>
<p>འདི་ཡིས་བསྟན་པ་ཤིན་ཏུ་ཟབ། །</p>
<p>གོང་དུ་གསུངས་པ་ཐམས་ཅད་ཀྱང་། །</p>
<p>རྣམ་པ་བཞི་རུ་ཤེས་པར་བྱ། །</p>
<p>རེ་རེ་ལ་ཡང་བཞི་བཞི་སྟེ། །</p>
<p>དུ་མའི་ཚུལ་ནི་ཤིན་ཏུ་ཟབ། །</p>
<p>ཕྱི་དང་ནང་ནི་སྔགས་ཀྱི་དོན། །</p>
<p>གཟུགས་བརྙན་དཀྱིལ་འཁོར་ཕྱི་ཡི་དོན། །</p>
<p>ཕྱི་ལ་ལྟོས་ནས་ནང་ཡིན་ཏེ། །</p>
<p>དེ་ཉིད་གསང་བ་གསང་བའི་དོན། །</p>
<p>ལས་སུ་རུང་བ་མཐར་ཕྱིན་དོན། །</p>
<p>གཟུགས་བརྙན་དཀྱིལ་འཁོར་མཚན་ཉིད་ནི། །</p>
<p>ནང་དུ་དཀྱིལ་འཁོར་མཚན་ཉིད་ནི། །</p>
<p>ཕུང་པོ་སྐྱེ་མཆེད་ཁམས་རྣམས་ལ། །</p>
<p>རེ་རེ་ལྷ་རུ་བྱིན་བརླབས་ལ། །</p>
<p>ལྔ་འམ་དྲུག་གམ་སུམ་ཅུ་བདུན། །</p>
<p>གཡས་གཡོན་སྟེང་འོག་སྒོ་ལ་སོགས། །</p>
<p>བླ་མའི་ཞལ་ལས་ཤེས་པར་བྱ། །</p>
<p>རྡོ་རྗེ་སྙིང་པོས་ཡང་གསོལ་པ། །</p>
<p>སུམ་ཅུ་རྩ་བདུན་ཞེས་བྱ་བའི། །</p>
<p>ཡོངས་སུ་རྫོགས་པ་ཇི་ལྟར་ལགས། །</p>
<p>བསྐྱེད་པ་ཞེས་བྱ་ཇི་ལྟར་ལགས། །</p>
<p>དེ་ཡི་རིམ་པ་ཇི་ལྟར་ལགས། །</p>
<p>གཞན་ཡང་རྟེན་གྱི་དཀྱིལ་འཁོར་དང་། །</p>
<p>ཐུན་དང་ཐུན་མཚམས་ཇི་ལྟར་ལགས། །</p>
<p>ལྟ་སྤྱོད་ཟུང་དུ་ཇི་ལྟར་འཇུག །དཔའ་བོས་བདག་ལ་བཤད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>སུམ་ཅུ་རྩ་བདུན་ཡང་དག་རྒྱུ། །</p>
<p>འབྲས་བུ་གཉིས་མེད་ཡེ་ཤེས་བསྐྱེད། །</p>
<p>དེ་ཕྱིར་འབྲས་བུ་སྔོན་འགྲོ་བའི། །</p>
<p>རྒྱུ་ནི་གཙོ་བོར་གྱུར་པ་ཡིན། །</p>
<p>ཧེ་རུ་ཀར་གྱུར་གཅིག་ལ་ཡང་། །</p>
<p>རྒྱུ་རྣམས་ཡོངས་སུ་རྫོགས་པ་སྟེ། །</p>
<p>གནས་ནི་ཉི་ཤུ་རྩ་བཞི་སོགས། །</p>
<p>བླ་མའི་ཞལ་ནས་ཤེས་པར་བྱ། །</p>
<p>རྒྱུ་ནོར་བ་ལས་མ་ཡིན་ཏེ། །</p>
<p>གྲོ་ལས་ནས་ཀྱི་མྱུ་གུ་མིན། །</p>
<p>མ་ཚང་བ་ལས་མ་ཡིན་ཏེ། །</p>
<p>འབྲུ་ཉམས་པ་ལས་མྱུ་གུ་མེད། །</p>
<p>རྒྱུ་མེད་པ་ལས་མ་ཡིན་ཏེ། །</p>
<p>ནམ་མཁའི་མེ་ཏོག་ལས་ནི་དྲི། །</p>
<p>རྒྱུ་དེ་རྐྱེན་མེད་པ་ལས་མིན། །</p>
<p>ནགས་སྲེག་མེ་ལ་རླུང་མེད་བཞིན། །</p>
<p>དེ་ལྟར་ཡན་ལག་བཞི་ལྡན་པའི། །</p>
<p>ལས་དང་པོ་ཡིས་རྣམ་རྟོག་སྤང་། །</p>
<p>ལྷ་ཡི་རྣལ་འབྱོར་ལ་གནས་པས། །</p>
<p>བསྐྱེད་པ་ཞེས་ནི་གསུངས་པ་ཡིན། །</p>
<p>ཕྱི་དང་ནང་དུ་དུ་མའི་ཆ། །</p>
<p>དེ་ཡི་རིམ་པར་བཤད་པ་ཡིན། རྟེན་གྱི་དཀྱིལ་འཁོར་བྱེ་བྲག་ཀྱང་། །</p>
<p>ཁྱམས་དང་བླ་གབ་མེད་པ་དང་། །</p>
<p>བླ་གབ་བཅས་དང་རྣམ་པ་གསུམ། །</p>
<p>མོས་པའི་དབང་དུ་གསུངས་པ་ཡིན། །</p>
<p>འཁོར་ལོ་བཞི་ཡི་དབྱེ་བ་ཡིས། །</p>
<p>ཉིན་ཐུན་བཞི་ཡི་དབྱེ་བ་ཡི། །</p>
<p>ཉིན་མཚན་བཞི་རུ་གསུངས་པ་ཡིན། །</p>
<p>མཚམས་ཀྱང་བཞི་རུ་ཤེས་པར་བྱ། །</p>
<p>དབྱུག་གུ་ཆུ་ཚོད་འཕོ་བ་དང་། །</p>
<p>ཐུན་བརྒྱད་བསྒོམ་པའི་རྣལ་འབྱོར་པས། །</p>
<p>ཐུན་དང་མཚམས་ནི་མཉམ་པར་གསུངས། །</p>
<p>མཚམས་ཀྱི་ཚེ་ན་རྣལ་འབྱོར་པ། །</p>
<p>དབང་པོ་འབྲིང་དང་ཐ་མ་ཡིས། །</p>
<p>ལྷ་རྣམས་རྫོགས་པར་སྤྲོ་བྱས་ལ། །</p>
<p>མར་མེ་གཅིག་ལས་གཉིས་ཀྱི་ཚུལ། །</p>
<p>མཆོད་པ་ལ་སོགས་ཚུལ་བཞིན་བྱ། །</p>
<p>ལྟ་བ་ཞེས་པ་མཉམ་གཞག་སྟེ། །</p>
<p>རྗེས་ཐོབ་སྤྱོད་པ་རུ་ནི་བཤད། །</p>
<p>བསྐྱེད་པའི་རིམ་པ་བསྒོམ་པ་ལས། །</p>
<p>རྒྱན་དྲུག་འཆང་བའི་སྤྱོད་པ་གནང་། །</p>
<p>གསང་བའི་དབང་དང་འབྲེལ་བ་ལ། །</p>
<p>རྒྱན་དང་བདུད་རྩིའི་སྤྱོད་པ་གནང་། །</p>
<p>རྡོ་རྗེའི་རིགས་དང་རིན་ཆེན་རིགས། །</p>
<p>པདྨའི་རིགས་དང་ལས་ཀྱི་རིགས། །</p>
<p>སྤྱོད་པ་གནང་བ་ང་ཡིས་གསུངས། །</p>
<p>ཤེས་རབ་ཡེ་ཤེས་དང་འབྲེལ་བས། །</p>
<p>གོང་དུ་གསུངས་པ་ཐུན་མོང་སྟེ། །</p>
<p>ཁྱད་པར་ཕྱག་རྒྱའི་སྤྱོད་པ་གནང་། །</p>
<p>ལྟ་བ་མི་ལྡན་སྤྱོད་པ་དང་། །</p>
<p>སྤྱོད་པ་མི་ལྡན་ལྟ་བ་གཉིས། །</p>
<p>འདི་ནི་གསང་སྔགས་དམ་སྲི་སྟེ། །</p>
<p>མནར་མེད་སེམས་ཅན་དམྱལ་བར་སྐྱེ། །</p>
<p>དེ་ཕྱིར་ལྟ་མེད་སྤྱོད་པ་སྤང་། །</p>
<p>སྲིན་པོ་ཁྲོས་པའི་སྤྱོད་པའོ། །</p>
<p>སྤྱོད་མེད་ལྟ་བའང་སྤང་བ་སྟེ། །</p>
<p>དཀའ་ཐུབ་ཀྱིས་ནི་ལུས་གདུངས་ཤིང་། །</p>
<p>ཕུང་སོགས་རྣམ་སྣང་ལ་སོགས་ལ། །</p>
<p>བརྙས་པ་རྟོག་གེ་སྐམ་པོ་ཡིན། །</p>
<p>དེས་ན་ལྟ་སྤྱོད་ཟུང་དུ་འཇུག །གླང་ཆེན་བཞེངས་ཀྱང་མཉམ་པར་བཞེངས། །</p>
<p>གླང་ཆེན་བཞུགས་ཀྱང་མཉམ་པར་བཞུགས། །</p>
<p>རྡོ་རྗེ་སྙིང་པོས་ཡང་ཞུས་པ། །</p>
<p>བདུད་རྩི་ཞེས་པ་ཇི་ལྟར་ལགས། །</p>
<p>དེ་ཡི་སྤྱོད་པ་ཇི་ལྟར་ལགས། །</p>
<p>དེ་ཡི་ཡོན་ཏན་ཇི་ལྟར་འབྱུང་། །</p>
<p>རྒྱན་ལ་སོགས་པའི་དོན་རྣམས་ཀུན། །</p>
<p>གཙོ་བོས་བདག་ལ་བཤད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>བདུད་རྩི་རྣམ་པ་གསུམ་དུ་གསུངས། །</p>
<p>དང་པོར་ཕྱི་ཡི་བདུད་རྩི་བསྟེན། །</p>
<p>བདུད་རྩི་ལྔ་དང་ཤ་ལྔ་ལ། །</p>
<p>ལྕགས་ཀྱུ་ལྔ་ནི་དགོད་པ་སྟེ། །</p>
<p>བརྒྱད་དང་བཅུ་བཞི་དང་པོར་འཛག །སི་ཧླ་མི་བསྐྱོད་ལུད་སྐམ་བླང་། །</p>
<p>བཅུ་གཉིས་བཅུ་དྲུག་དང་པོར་འཛག །ཧེ་རུ་ཀ་དང་རྣམ་སྣང་དང་། །</p>
<p>ལུད་སྐམ་སྙིང་པོ་བླང་བར་བྱ། །</p>
<p>ཡར་གྱི་ངོ་དང་མར་གྱི་ངོ་། །</p>
<p>བརྒྱད་དང་བཅུ་བཞི་བཅྭ་ལྔ་ལ། །</p>
<p>ཐམས་ཅད་བཟང་པོའི་དུས་སུ་གསུངས། །</p>
<p>སེང་གེའི་གཟུགས་ནི་དཀར་པོ་བཟང་། །</p>
<p>ལུས་ངག་སྡོམ་ཞིང་ཉེས་པ་མེད། །</p>
<p>འདི་ནི་ཤ་ཡི་སྒྲུབ་པའི་རྟེན། །</p>
<p>གླང་པོ་གླང་པོ་ཆེན་པོ་སྟེ། །</p>
<p>ཀེ་ཏ་ཀ་ཡི་རྒྱུ་ཉིད་ལས། །</p>
<p>གླ་རྩི་ལ་སོགས་འབྱུང་བའི་ཤ། །</p>
<p>བ་ལང་གི་ཝང་ལྡན་པའི་ཤ། །</p>
<p>རྟ་ནི་རྟ་ཡི་རྒྱལ་པོ་སྟེ། །</p>
<p>ཁ་དོག་དཀར་མིན་དམར་བ་མིན། །</p>
<p>དབྱིབས་དང་ཁ་དོག་མི་འགྱུར་ཤ། །</p>
<p>མི་ནི་སྐྱེ་བ་བདུན་པའི་ཤ། །</p>
<p>ལུས་ངག་ཡིད་ལ་མཁས་པས་བརྟགས། །</p>
<p>བཟའ་བའི་སྣོད་ནི་དུམ་བུ་གཅིག །དེ་ཡི་ནད་དུ་བསྒྲུབ་པར་བྱ། །</p>
<p>རབ་འབྲིང་ཐ་མའི་མཚན་མ་ནི། །</p>
<p>འབར་དང་དུད་པ་སྤྲོ་བ་རྣམས། །</p>
<p>མཚན་མ་ཕྱི་ཡི་ཡིན་པར་བཤད། །</p>
<p>གཞན་སྐྱེས་དོན་ནི་རྒས་ཆེན་སེལ། །</p>
<p>སྐད་མ་ཕྱིན་ན་དངོས་གྲུབ་མེད། །</p>
<p>སྐད་ཕྱུང་བས་ནི་ཚངས་པར་འགྱུར། །</p>
<p>ནང་གི་བདུད་རྩི་རང་བྱུང་ཡིན། །</p>
<p>དྲིལ་ཅན་བུ་ག་དགུ་ལམ་ནས། །</p>
<p>འཛག་པའི་བདུད་རྩི་རྒྱུན་ཆད་ནས། །</p>
<p>ཏིལ་གྱི་འབྲུ་བཞིན་གང་བ་སྟེ། །</p>
<p>ཨ་བ་དྷཱུ་ཏཱིར་དབུགས་ཆུད་པས། །</p>
<p>སྟེང་གི་དྲུག་པའི་རྒྱུ་བ་ཡིན། །</p>
<p>སི་ཧླ་ག་བུར་དབུས་ན་གནས། །</p>
<p>འོག་གི་དྲུག་པ་རྒྱུ་བ་ཡིན། །</p>
<p>འདི་ནི་གསང་བའི་བདུད་རྩི་སྟེ། །</p>
<p>སྐྲ་དཀར་གཉེར་མ་འཆི་བ་སྤོང་། །</p>
<p>སྤྱོད་པའི་རྣལ་འབྱོར་རྣམ་པ་གཉིས། །</p>
<p>གང་ཟག་མཆོག་དང་ལས་དང་པོ། །</p>
<p>བསྐྱེད་པའི་རིམ་པར་ལེགས་གནས་ཤིང་། །</p>
<p>རིགས་སུ་འཛིན་པ་སྤང་བའི་ཕྱིར། །</p>
<p>ཕྱི་ཡི་དྲུག་པའི་བདུད་རྩི་སྦྱིན། །</p>
<p>ལས་དང་པོ་ལ་ཕྱི་ནང་གཉིས། །</p>
<p>འདི་ཡི་ནུས་པའང་དུ་མ་སྟེ། །</p>
<p>སྐྲ་དཀར་མེད་ཅིང་རྣམ་རྟོག་འཇོམས། །</p>
<p>དཀྱིལ་འཁོར་བཞི་ལ་རབ་ཏུ་གནས། །</p>
<p>ལྔ་པ་གོམས་པར་གྱུར་པ་ཡིས། །</p>
<p>དྲུག་པ་གཟུང་བར་གསུངས་པ་སྟེ། །</p>
<p>ཀུན་རྫོབ་སྟེང་གི་སྣ་རྩེ་ནས། །</p>
<p>སོར་བཞི་ནས་ནི་དབུས་སུ་བཞུགས། །</p>
<p>ལྟེ་བའི་གནས་སུ་དབུགས་གནས་པ། །</p>
<p>སྟེང་གི་དྲུག་པ་ཟིན་པ་ཡིན། །</p>
<p>འདི་ཡི་ནུས་པའང་དུ་མ་སྟེ། །</p>
<p>སྲེད་པ་མེད་ཅིང་ཡང་བའོ། །</p>
<p>འདབ་ཆགས་རྒྱལ་པོ་ཇི་བཞིན་དུ། །</p>
<p>ནམ་མཁར་འཕུར་ཞིང་ལྟུང་བ་མེད། །</p>
<p>མཆོག་དང་ཆད་པའི་དབུས་གནས་པ། །</p>
<p>འོག་གི་དྲུག་པ་ཡིན་པར་བཤད། །</p>
<p>གང་ཟག་མཆོག་ལ་གསུངས་པ་ཡིན། །</p>
<p>འདི་ཡི་ནུས་པའང་དུ་མ་སྟེ། །</p>
<p>དྲིལ་ཅན་བུ་ག་འགག་པར་བྱེད། །</p>
<p>རྒྱན་གྱི་དང་པོ་ཞེ་སྡང་འཇོམས། །</p>
<p>དུར་ཁྲོད་ཆེན་པོ་སིཧླ་ལིང་། །</p>
<p>རུ་དྲ་འདུལ་བའི་རིམ་པ་སྟེ། །</p>
<p>བདུད་རྩིས་རྣམ་རྟོག་ལ་སོགས་འཇོམས། །</p>
<p>ཕྲིན་ལས་བཞི་ནི་ཐུན་མོང་ཡིན། །</p>
<p>ཕྱག་རྒྱས་འདོད་ཆགས་རྣམ་པར་དག །རྡོ་རྗེ་སྙིང་པོས་ཡང་གསོལ་པ། །</p>
<p>དྲུག་པ་ཞེས་པ་ཇི་ལྟ་བུ། །</p>
<p>གང་ཟག་མཆོག་ནི་ཇི་ལྟ་བུ། །</p>
<p>འདོད་ཆགས་ཇི་ལྟར་རྣམ་པར་དག །དཔའ་བོས་བདག་ལ་བཤད་དུ་གསོལ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>གཡས་གཡོན་སྟེང་འོག་བཞི་ལས་ནི། །</p>
<p>ལྔ་པ་ནམ་མཁའ་འབྱུང་བ་ཡིན། །</p>
<p>ལྔ་པ་རང་བཞིན་མེད་པ་སྟེ། །</p>
<p>དྲུག་པ་ཞེས་ནི་གསུངས་པ་ཡིན། །</p>
<p>དགའ་བ་མཆོག་དགའ་ལྷན་ཅིག་དགའ། །</p>
<p>བྲལ་བའི་དགའ་བ་སྔོན་འགྲོ་བས། །</p>
<p>ལྔ་པ་བདེ་བ་ཆེན་པོ་འབྱུང་། །</p>
<p>བདེ་ཆེན་རང་བཞིན་མེད་པ་དག །འོག་གི་སྒོ་ཡི་དྲུག་པ་ཡིན། །</p>
<p>དེ་ཕྱིར་དྲུག་པ་འདོད་པས་ཀྱང་། །</p>
<p>བཞི་པ་སྔོན་དུ་སོང་བ་ཡིས། །</p>
<p>ལྔ་པ་ཡོངས་སུ་རྫོགས་པ་བསྒོམ། །</p>
<p>དཔེར་ན་ཟངས་ཀྱི་དངོས་པོ་ལ། །</p>
<p>གསེར་འགྱུར་རྩི་ཡི་ནུས་པ་ཡིས། །</p>
<p>ཟངས་ཉིད་གསེར་དུ་གྱུར་པ་སྟེ། །</p>
<p>ཟངས་ལས་མ་གཏོགས་གསེར་ཉིད་དང་། །</p>
<p>ལྔ་པ་ལས་གཞན་དྲུག་པ་ནི། །</p>
<p>སངས་རྒྱས་ཀྱིས་ཀྱང་མ་གསུངས་སོ། །</p>
<p>ལོ་དང་ཟླ་བ་ཟླ་བ་ཕྱེད། །</p>
<p>ཉིན་ཞག་དུས་དྲུག་དུས་གཉིས་ལ། །</p>
<p>སྐད་ཅིག་རེ་ཙམ་དྲུག་ལ་འབྱུང་། །</p>
<p>ལས་དང་པོ་ཡི་སྤྱོད་ཡུལ་མིན། །</p>
<p>དཔེར་ན་ཆུ་ཡི་སྣོད་ནང་དུ། །</p>
<p>བདུད་རྩི་ཐིགས་པ་གཅིག་གཞག་པ། །</p>
<p>ཆུ་རུ་ཉམས་སུ་མྱོང་བ་ལས། །</p>
<p>ཅིག་ཤོས་ཉམས་སུ་མྱོང་བ་མེད། །</p>
<p>ཆུ་ལ་བརྟེན་ནས་བདུད་རྩི་ཡང་། །</p>
<p>ཉམས་སུ་མྱོང་བར་བྱེད་པ་སྟེ། །</p>
<p>དེ་བཞིན་སྤྲོས་བཅས་ལྔ་པ་ལ། །</p>
<p>བརྟེན་ནས་སྤྲོས་མེད་དྲུག་པ་འབྱུང་། །</p>
<p>རྒྱུད་གཞན་དུ་ནི་ང་ཡིས་གསུངས། །</p>
<p>མཚན་མ་ལྔ་འམ་རོ་བརྒྱད་དམ། །</p>
<p>ས་བརྒྱད་ནོན་ནས་མངོན་ཤེས་ལྡན། །</p>
<p>ལས་ཀྱི་ཕྱག་རྒྱ་ཡོངས་སུ་སྤངས། །</p>
<p>ཡེ་ཤེས་ཕྱག་རྒྱ་ལ་གནས་ཤིང་། །</p>
<p>ཕྱག་རྒྱ་ཆེན་པོ་ལ་འཇུག་པ། །</p>
<p>འདི་ནི་གང་ཟག་མཆོག་ཡིན་ཏེ། །</p>
<p>འདི་ཡིས་དྲུག་པ་ཟིན་པར་བཤད། །</p>
<p>འདོད་ཆགས་ཞེས་པ་འཁོར་བ་སྟེ། །</p>
<p>རྣམ་དག་མྱ་ངན་འདས་པར་གསུངས། །</p>
<p>དེ་ནས་གསང་བ་གཉིས་པ་ཡང་། །</p>
<p>གསང་བའི་དབང་དང་འབྲེལ་བ་སྟེ། །</p>
<p>རྟེན་ཅིང་འབྲེལ་པ་ཟབ་མོའི་དོན། །</p>
<p>དང་པོ་ལྷ་ཡི་ང་རྒྱལ་བྱ། །</p>
<p>མཁའ་འགྲོ་རྩ་རུ་ཤེས་པར་བྱ། །</p>
<p>དཔའ་བོ་བྱང་ཆུབ་སེམས་སུ་ཤེས། །</p>
<p>འཁོར་ལོའི་གནས་དང་འཁོར་ལོ་དང་། །</p>
<p>དེ་ནས་བསྒྲུབ་བྱ་ཤེས་པར་བྱ། །</p>
<p>བདེ་བ་ཆེན་པོའི་འཁོར་ལོ་ནས། །</p>
<p>ཚངས་མདོའི་བར་དུ་སོར་མོའི་ཚད། །</p>
<p>བཅུ་ཚན་བཞི་དང་བརྒྱད་ཡིན་ཏེ། །</p>
<p>སོར་གསུམ་ལ་ནི་འཁོར་ལོ་རེ། །</p>
<p>སྐུ་གསུང་ཐུགས་ཀྱི་རང་བཞིན་ཡིན། །</p>
<p>དབང་གི་གནས་དང་འཁོར་ལོའི་གནས། །</p>
<p>བླ་མའི་ཞལ་ནས་ཤེས་པར་བྱ། །</p>
<p>ཚངས་མདོ་མེ་ལ་གཞང་ཁ་རླུང་། །</p>
<p>སོར་གསུམ་སོར་བཞི་མཁས་པས་བརྟག །གནས་གསུམ་གསང་བའི་གནས་ཡིན་ཏེ། །</p>
<p>དེ་བཞིན་གནས་གསུམ་རིག་པའོ། །</p>
<p>སོར་བཞི་རྟ་མགྲིན་གནས་ཡིན་ཏེ། །</p>
<p>སོར་བརྒྱད་གསང་བ་བདེ་སྐྱོང་གནས། །</p>
<p>རྣལ་འབྱོར་ཕ་དང་རྣལ་འབྱོར་མའི། །</p>
<p>ལུས་ཀྱི་རྟེན་གྱི་བྱེ་བྲག་ལས། །</p>
<p>སོར་མོ་བཞི་བཅུ་བརྒྱད་ཉིད་ལས། །</p>
<p>བརྒྱད་ནི་གསང་བའི་འཁོར་ལོའི་གནས། །</p>
<p>བཞི་བཅུ་ལ་ནི་འཁོར་ལོ་གཞན། །</p>
<p>བླ་མའི་ཞལ་ནས་ཤེས་པར་བྱ། །</p>
<p>ཐམས་ཅད་སྒལ་ཚིགས་དབྱུག་གུ་སྟེ། །</p>
<p>ཕྱི་དང་ནང་དུ་མཁས་པས་བརྟག །འཁོར་ལོ་ལ་ཡང་རྣམ་པ་གཉིས། །</p>
<p>དང་པོར་འཁོར་ལོ་གཉིས་པ་རྩ། །</p>
<p>རྐྱེན་དང་གསང་བ་རང་བཞིན་དང་། །</p>
<p>དབང་དང་རྣམ་པ་བཞི་རུ་གསུངས། །</p>
<p>རྐྱེན་ལ་གཉིས་ཏེ་གསང་བ་བཞི། །</p>
<p>རང་བཞིན་བཅུ་དྲུག་དབང་ནི་གཉིས། །</p>
<p>ཙཎྜ་ལཱི་ནི་ཉི་ཤུ་བཞི། །</p>
<p>འཁོར་ལོ་བཞི་རུ་སྦས་པ་སྟེ། །</p>
<p>བླ་མ་ཚོགས་ནང་མཐོང་ན་རྒྱབ་ཀྱིས་ཕྱོགས། །</p>
<p>མན་ངག་གཞན་དུ་སྤེལ་ཞིང་འཕྱར་ལ་དགའ། །</p>
<p>འདོད་ཆགས་སྤྱོད་ཕྱིར་སྦས་པའི་རིམ་པ་ནོད། །</p>
<p>གབ་པའི་དོན་ལ་རྒྱབ་ཕྱོགས་སྐུར་པ་འདེབས། །</p>
<p>གསང་སྔགས་བར་གཅོད་རྣལ་འབྱོར་གཞན་ལ་གཤེ། །</p>
<p>འདི་ནི་མནར་མེད་སེམས་དམྱལ་ཆེན་པོར་སྐྱེ། །</p>
<p>སངས་རྒྱས་སྟོང་རྩ་གཅིག་རྫོགས་ཚེ་ཡི་ཚད། །</p>
<p>འདི་ལ་སྦས་ཀྱི་ཐམས་ཅད་ལ། །</p>
<p>ང་ཡིས་སྦ་བར་མ་གསུངས་ཏེ། །</p>
<p>དེ་ཕྱིར་རྒྱུད་གཞན་དུ་ནི་སྦས། །</p>
<p>རྒྱུད་འདིར་ང་ཡིས་རྒྱས་པར་བཤད། །</p>
<p>སུམ་ཅུ་རྩ་གཉིས་གཡས་གཡོན་ཆ། །</p>
<p>དྲུག་ཅུ་རྩ་བཞི་གྲངས་སུ་སྦས། །</p>
<p>སུམ་ཅུ་རྩ་གཉིས་ལས་ནི་ཟུང་། །</p>
<p>བཅུ་དྲུག་གྲངས་སུ་སྦས་པ་ཡིན། །</p>
<p>སུམ་ཅུ་རྩ་གཉིས་ཕྱོགས་དང་མཚམས། །</p>
<p>བརྒྱད་ཀྱི་གྲངས་སུ་སྦས་པའོ། །</p>
<p>སྤྱི་གཙུག་འཁོར་ལོ་སྤྱི་བོར་སྦས། །</p>
<p>གསང་བ་བདེ་སྐྱོང་ལྟེ་བར་སྦས། །</p>
<p>བཅུ་དྲུག་ལས་ནི་ཟུང་འགྱུར་བ། །</p>
<p>བརྒྱད་ཀྱི་གྲངས་སུ་སྦས་པ་ཡིན། །</p>
<p>བཅུ་དྲུག་ལས་ནི་གཡས་གཡོན་ཆ། །</p>
<p>སུམ་ཅུ་རྩ་གཉིས་གྲངས་སུ་སྦས། །</p>
<p>བཅུ་དྲུག་ལས་ནི་བཞི་བཞིར་འགྱུར། །</p>
<p>དྲུག་ཅུ་རྩ་བཞིའི་གྲངས་སུ་སྦས། །</p>
<p>མགྲིན་པ་ལོངས་སྤྱོད་འཁོར་ལོ་རུ། །</p>
<p>རོ་དྲུག་ལ་ནི་ལོངས་སྤྱོད་པས། །</p>
<p>རོ་མ་ལོངས་སྤྱོད་འཁོར་ལོར་སྦས། །</p>
<p>རྟ་མགྲིན་འཁོར་ལོ་མགྲིན་པར་སྦས། །</p>
<p>བརྒྱད་ལས་གཡས་གཡོན་ཆ་གཉིས་ཆ། །</p>
<p>བཅུ་དྲུག་གྲངས་སུ་སྦས་པ་ཡིན། །</p>
<p>བརྒྱད་ལས་གཡས་གཡོན་སྟེང་འོག་བཞི། །</p>
<p>སུམ་ཅུ་རྩ་གཉིས་གྲངས་སུ་སྦས། །</p>
<p>བརྒྱད་ལས་གཡས་གཡོན་སྟེང་འོག་བཞི། །</p>
<p>མཚམས་བཞི་དང་ནི་བརྒྱད་ཀྱི་ཆ། །</p>
<p>དྲུག་ཅུ་རྩ་བཞི་གྲངས་སུ་སྦས། །</p>
<p>ཚངས་མདོའི་མེ་ནི་མེ་ལ་སྦས། །</p>
<p>སྙིང་ག་ཆོས་ཀྱི་འཁོར་ལོ་རུ། །</p>
<p>ཆོས་ཀུན་རིག་པས་རིག་པ་སྦས། །</p>
<p>དྲུག་ཅུ་རྩ་བཞི་ལས་ནི་ཟུང་། །</p>
<p>སུམ་ཅུ་རྩ་གཉིས་གྲངས་སུ་སྦས། །</p>
<p>དྲུག་ཅུ་རྩ་བཞི་ལས་ནི་བཞི། །</p>
<p>བཅུ་དྲུག་གྲངས་སུ་སྦས་པ་ཡིན། །</p>
<p>དྲུག་ཅུ་རྩ་བཞི་ལས་ནི་བརྒྱད། །</p>
<p>བརྒྱད་ཀྱི་གྲངས་སུ་སྦས་པའོ། །</p>
<p>གཞང་ཁ་རླུང་ནི་རླུང་ལས་སྦས། །</p>
<p>གསང་བའི་གཏུམ་མོ་གཏུམ་མོར་སྦས། །</p>
<p>འཁོར་ལོ་རེ་ལ་འཁོར་ལོ་བཞི། །</p>
<p>ཕྱི་རུ་སྲོག་གི་རྣམ་པར་འཁྱུད། །</p>
<p>ཆུ་དང་ཆུ་བྲན་ཆུ་བོ་རྣམས། །</p>
<p>སྣ་ཚོགས་དུ་མར་འབབ་བྱེད་ཀྱང་། །</p>
<p>རྒྱ་མཚོ་ཆེན་པོར་རོ་གཅིག་འགྱུར། །</p>
<p>ལྟེ་བར་རོལ་པ་བདེ་ཆེན་སྐུ། །</p>
<p>རྣམ་པར་ཐར་དང་སྟོང་པ་དང་། །</p>
<p>དེ་བཞིན་མཚན་དང་དཔེ་བྱད་ལྡན། །</p>
<p>སྙིང་ག་ཆོས་ཀྱི་སྐུ་ཡིན་ཏེ། །</p>
<p>རྣམ་ཐར་ལ་སོགས་དེ་བཞིན་ནོ། །</p>
<p>མགྲིན་པ་ལོངས་སྤྱོད་དེ་དང་འདྲ། །</p>
<p>བདེ་ཆེན་སྤྲུལ་བའང་དེ་བཞིན་ནོ། །</p>
<p>མཚན་རྣམས་སྟེང་ལ་སྟོང་པ་འོག །དང་པོའི་བདེ་ཆེན་ཁ་སྦྱོར་ཡིན། །</p>
<p>རྣམ་ཐར་སྟེང་ལ་དཔེ་བྱད་འོག །བདེ་ཆེན་ཁ་སྦྱོར་གཉིས་པ་ཡིན། །</p>
<p>གཞན་ནི་ཞལ་ལས་ཤེས་པར་བྱ། །</p>
<p>སྟོབས་བཅུ་རྣམ་དག་ཁ་སྦྱོར་བཅུ། །</p>
<p>རླུང་ནི་སྒྲོལ་མའི་ངོ་བོ་སྟེ། །</p>
<p>རྩ་དྲུག་དབུགས་ཀྱི་རང་བཞིན་གང་། །</p>
<p>མེ་ནི་གོས་དཀར་རང་བཞིན་ཏེ། །</p>
<p>ཟུར་རྩ་གསུམ་ནི་དྲོད་ཀྱིས་གང་། །</p>
<p>རང་བཞིན་གྱིས་ནི་གནས་པ་ལ། །</p>
<p>བརྒྱད་དང་ལྔ་ཡི་མཚན་ཉིད་ལ། །</p>
<p>བརྒྱད་ལ་དབྱངས་ཀྱི་དང་པོ་བརྒྱད། །</p>
<p>ལྔ་ལ་ཀཱ་ལི་དང་པོ་ལྔ། །</p>
<p>རིག་པའི་ཕོ་བྲང་མཐའ་ཅན་ལྔ། །</p>
<p>རྟ་མགྲིན་དབྱངས་ཡིག་གཡོན་དང་གཡས། །</p>
<p>ཨ་གཉིས་མཐར་གཞག་འདབ་དགུ་ཡིན། །</p>
<p>གསང་བའི་བདེ་སྐྱོང་འཁོར་ལོ་ནི། །</p>
<p>མ་ནིང་བཞི་དང་ཨ་གཉིས་དབུས། །</p>
<p>བྱང་ཆུབ་སུམ་ཅུ་རྩ་བདུན་ཡིན། །</p>
<p>དེ་ནས་རྩ་ཡི་མཚན་ཉིད་ཀྱང་། །</p>
<p>ཕྱི་ཡི་སྟོང་ཕྲག་བདུན་ཅུ་གཉིས། །</p>
<p>ཤ་ལ་གནས་ནས་ཚིལ་བུ་སྐྱེད། །</p>
<p>ནང་གི་བརྒྱ་དང་ཉི་ཤུ་ནི། །</p>
<p>ཚིལ་ལ་གནས་ནས་རྐང་སྐྱེད་པའོ། །</p>
<p>གསང་བ་སུམ་ཅུ་རྩ་གཉིས་ནི། །</p>
<p>རུས་པར་གནས་ཤིང་ག་པུར་སྐྱེད། །</p>
<p>དེ་ཁོ་ན་ཡི་རྩ་གསུམ་ནི། །</p>
<p>གསང་བར་གནས་ཤིང་བདེ་བ་བསྐྱེད། །</p>
<p>ཁང་པ་སྟོང་ཕྲག་བདུན་ཅུ་གཉིས། །</p>
<p>ཁང་པ་རེ་ལ་ཁང་པ་འབུམ། །</p>
<p>ཁང་པ་དེར་གནས་སྲིན་བུའི་རིགས། །</p>
<p>སྟོང་ཕྲག་བདུན་ཅུ་རྩ་གཉིས་ཏེ། །</p>
<p>གྲངས་ནི་འབུམ་དུ་ཤེས་པར་བྱ། །</p>
<p>ནང་དང་གསང་བའི་རྩ་ལ་ཡང་། །</p>
<p>སྲིན་བུའི་རིགས་ནི་གྲངས་སུ་གསུངས། །</p>
<p>དེ་ཁོ་ན་ཡི་རྩ་གསུམ་ལས། །</p>
<p>འདོད་ཆགས་སྐྱེད་པའི་སྲིན་བུ་དགུ། །</p>
<p>ཉིན་དང་མཚན་མོ་མཚམས་དང་གསུམ། །</p>
<p>དགུ་རུ་མཁས་པས་ཤེས་པར་བྱ། །</p>
<p>རྩ་དེར་གནས་པའི་ག་བུར་ཡང་། །</p>
<p>བདུད་རྩི་སྦྱོར་བ་ལས་བྱུང་བ། །</p>
<p>བདུད་རྩི་ལ་སོགས་གོང་དུ་གསུངས། །</p>
<p>ཡྃ་ལས་རླུང་གི་དཀྱིལ་འཁོར་དང་། །</p>
<p>རྃ་ལས་མེའི་དཀྱིལ་འཁོར་བསམ། །</p>
<p>དེ་སྟེང་ཨ་ལས་ཀ་པཱ་ལ། །</p>
<p>པྃ་ལས་པདྨ་འདབ་བརྒྱད་བསམ། །</p>
<p>ནང་དུ་ཟླ་བའི་དཀྱིལ་འཁོར་བསམ། །</p>
<p>དེ་རུ་ཤ་ལ་སོགས་པ་དགོད། །</p>
<p>གཙོ་བོའི་སྟེང་དུ་སོར་བཞི་འམ། །</p>
<p>མཐོ་གང་ཙམ་དུ་བསམ་པ་ནི། །</p>
<p>ཡི་གེ་གོ་བཟློག་བསམ་པར་བྱ། །</p>
<p>སྔོན་པོ་དམར་པོ་དཀར་པོ་སྟེ། །</p>
<p>ཧཱུྃ་ལས་གྱུར་པའི་རྡོ་རྗེ་བསམ། །</p>
<p>དེ་སྟེངས་ཡི་གེ་མྃ་བསམ་ལ། །</p>
<p>ཉི་མའི་དཀྱིལ་འཁོར་སྟེང་དུ་བསམ། །</p>
<p>འདི་ནི་བདུད་རྩིའི་ཁ་སྦྱོར་རོ། །</p>
<p>ཤ་ལྔ་ལས་ནི་གདན་ལྔར་གྱུར། །</p>
<p>ལྕགས་ཀྱུ་བདུད་རྩི་ལྔ་རུ་འགྱུར། །</p>
<p>ལས་ཀྱི་རླུང་གིས་མེ་བུས་ཏེ། །</p>
<p>ཟླ་བ་གཙོ་བོ་ལ་སོགས་ཞུ། །</p>
<p>ཐ་མལ་པ་ཡི་བདུད་རྩི་ཡིན། །</p>
<p>ཡི་གེ་གསུམ་དང་ཉི་མ་ཞུ། །</p>
<p>ལྷ་ཡི་བདུད་རྩི་ཞེས་ནི་བྱ། །</p>
<p>འོད་ཟེར་གྱིས་བཀུག་ཡེ་ཤེས་ཀྱི། །</p>
<p>བདུད་རྩི་ཡིན་པ་རང་ཡིས་གསུངས། །</p>
<p>ལན་གསུམ་བསྐོར་བ་སྐུ་གསུང་ཐུགས། །</p>
<p>འདི་ནི་བྱིན་བརླབས་རྣལ་འབྱོར་རོ། །</p>
<p>དེ་ནས་བདུད་རྩི་མྱང་དང་མཆོད། །</p>
<p>མཆོད་པའི་རྣལ་འབྱོར་ཞེས་ནི་གསུངས། །</p>
<p>དེ་ནས་རོལ་པའི་རྣལ་འབྱོར་ཏེ། །</p>
<p>གཡས་གཡོན་དགོངས་པ་ཤེས་པར་བྱ། །</p>
<p>དེ་ནས་ཞུ་བའི་རྣལ་འབྱོར་ཡང་། །</p>
<p>མཉམ་པའི་རླུང་དང་གཏུམ་མོའི་མེས། །</p>
<p>ཡེ་ཤེས་བཞི་ཡི་ངོ་བོར་གྱུར། །</p>
<p>ཆ་གཅིག་མི་བསྐྱོད་རྣམ་སྣང་སྟེ། །</p>
<p>ཤ་ཟའི་མཁའ་འགྲོ་མཉམ་པ་ཉིད། །</p>
<p>ཆ་གཅིག་བྱ་བ་ནན་ཏན་ཏེ། །</p>
<p>སྲིན་བུ་ལས་ཀྱི་མཁའ་འགྲོ་མཆོད། །</p>
<p>ཆ་གཅིག་རླུང་དང་མཁྲིས་པ་སྟེ། །</p>
<p>མཁྲིས་པས་བད་ཀན་ལ་སོགས་པ། །</p>
<p>བླ་མའི་ཞལ་ནས་ཤེས་པར་བྱ། །</p>
<p>རྩ་ནི་ཡེ་ཤེས་མཁའ་འགྲོ་སྟེ། །</p>
<p>སོ་སོར་ཀུན་རྟོག་ཡེ་ཤེས་མཆོད། །</p>
<p>ཆ་གཅིག་རང་བཞིན་མེད་པ་སྟེ། །</p>
<p>མེ་ལོང་ལྟ་བུའི་ཡེ་ཤེས་ཀྱིས། །</p>
<p>རྡོ་རྗེ་མཁའ་འགྲོ་མཆོད་པར་མཛད། །</p>
<p>རླུང་ནི་རྡོ་རྗེ་མཁའ་འགྲོ་སྟེ། །</p>
<p>རྩ་ནི་ཡེ་ཤེས་མཁའ་འགྲོ་ཡིན། །</p>
<p>ག་པུར་ཤ་ཟའི་མཁའ་འགྲོ་སྟེ། །</p>
<p>སྲིན་བུ་ལས་ཀྱི་མཁའ་འགྲོ་ཡིན། །</p>
<p>གཞན་ཡང་རྩ་ལ་སོགས་པ་ལ། །</p>
<p>མཁའ་འགྲོ་རྣམས་ཀྱི་བྱེ་བྲག་ཀུན། །</p>
<p>གོ་རིམས་བཞིན་དུ་ཤེས་པར་བྱ། །</p>
<p>སྐུ་ནི་ལས་ཀྱི་མཁའ་འགྲོ་སྟེ། །</p>
<p>གསུང་ནི་ཤ་ཟའི་མཁའ་འགྲོའོ། །</p>
<p>ཐུགས་ནི་ཡེ་ཤེས་མཁའ་འགྲོ་ཡིན། །</p>
<p>བདེ་ཆེན་རྡོ་རྗེ་མཁའ་འགྲོའོ། །</p>
<p>གཞན་ཡང་འཁོར་ལོ་དབུས་ནས་ནི། །</p>
<p>མཁའ་འགྲོའི་བྱེ་བྲག་ཤེས་པར་བྱ། །</p>
<p>དགའ་བ་ལས་ཀྱི་མཁའ་འགྲོ་སྟེ། །</p>
<p>མཆོག་དགའ་ཤ་ཟའི་མཁའ་འགྲོའོ། །</p>
<p>རང་བཞིན་དགའ་བ་ཡེ་ཤེས་ཡིན། །</p>
<p>བདེ་ཆེན་རྡོ་རྗེ་མཁའ་འགྲོའོ། །</p>
<p>དཔའ་བོ་ཟླ་བའི་དཀྱིལ་འཁོར་ཏེ། །</p>
<p>མཁའ་འགྲོ་མ་ནི་ཉི་མའོ། །</p>
<p>ཙཎྜ་ལཱི་ནི་ཉི་ཤུ་བཞི། །</p>
<p>སྦས་པའི་འཁོར་ལོ་བཞི་རུ་ངེས། །</p>
<p>བདེ་ཆེན་ལོངས་སྤྱོད་འཁོར་ལོར་བསྡུ། །</p>
<p>ལོངས་སྤྱོད་ཆོས་ཀྱི་འཁོར་ལོར་བསྡུ། །</p>
<p>གོང་དུ་བསྡུ་བའི་རིམ་པ་ཡང་། །</p>
<p>ཐིག་ལེ་ལ་ནི་ཐམས་ཅད་འདུས། །</p>
<p>དཔེར་ན་ཉི་མའི་དཀྱིལ་འཁོར་གཅིག་ཉིད་ལ། །</p>
<p>ཉི་མའི་འོད་ཟེར་ཕྱོགས་བཅུ་དུ་མར་སྣང་། །</p>
<p>དུ་མའི་འོད་ཟེར་དཀྱིལ་འཁོར་གཅིག་ཏུ་འདུས། །</p>
<p>དཔེར་ན་འཁོར་ལོས་སྒྱུར་བའི་རྒྱལ་པོའི་གདུགས། །</p>
<p>ཤིང་གི་འཁྲུལ་འཁོར་སྦྱོར་བ་ཇི་བཞིན་ནོ། །</p>
<p>སྙིང་ག་ཆོས་ཀྱི་འཁོར་ལོར་བསྡུས་ནས་ཀྱང་། །</p>
<p>ཉི་ཟླའི་དཀྱིལ་ན་ཙ་ན་ཀ་ཡི་ཚད། །</p>
<p>དེ་ཡི་དབུས་སུ་ཐིག་ལེ་ཡུངས་ཀར་ཚད། །</p>
<p>སྔགས་ཕྲེང་བ་སྤུའི་ཉག་མ་ཙམ་གྱིས་ནི། །</p>
<p>གཡོན་བསྐོར་གཡས་བསྐོར་དབྱངས་གསལ་སྦྲུལ་ལྟར་འཁྱིལ། །</p>
<p>དེ་དག་ཐིག་ལེའི་རྣལ་འབྱོར་ཏེ། །</p>
<p>འདི་ལ་སེམས་ནི་བརྟན་འགྱུར་ནས། །</p>
<p>དེ་ནས་ཕྲ་མོའི་རྣལ་འབྱོར་བསྒོམ། །</p>
<p>ཟླ་བ་ཨཱ་ལི་ཀཱ་ལི་ལ། །</p>
<p>ཨཱ་ལི་ཉི་མ་ལ་ཐིམ་ནས། །</p>
<p>ཉི་མ་ཞབས་བསྐྱེད་ལ་ཐིམ་བསམ། །</p>
<p>ཞབས་བསྐྱེད་ལ་སོགས་རིམ་པར་ཐིམ། །</p>
<p>ཡན་ལག་ལྔ་ནི་ཡེ་ཤེས་ལྔ། །</p>
<p>དེ་ནི་ཕྲ་མོའི་རྣལ་འབྱོར་ཏེ། །</p>
<p>དེ་ནས་ནཱ་ད་ཕྲ་མོ་ལ། །</p>
<p>སེམས་ནི་རིམ་པར་བསྒོམ་པའོ། །</p>
<p>དེ་ནས་རང་རིག་ཡེ་ཤེས་ཏེ། །</p>
<p>ཆོས་ཀུན་སྟོང་པར་རོ་གཅིག་པའོ། །</p>
<p>གཞན་ཡང་ཆོས་ཀྱི་འཁོར་ལོ་དང་། །</p>
<p>སྤྲུལ་པ་ཡི་ནི་འཁོར་ལོ་གཉིས། །</p>
<p>འབར་བ་དང་ནི་འཛག་པའི་ཚུལ། །</p>
<p>བླ་མའི་ཞལ་ནས་ཤེས་པར་བྱ། །</p>
<p>ཕྱི་ཡི་རྣམ་རྟོག་རྩོལ་བ་སྟེ། །</p>
<p>ནང་གི་རྣམ་རྟོག་སྲོག་གི་རླུང་། །</p>
<p>སྲོག་རྩོལ་གཉིས་འགགས་དབུ་མ་སྟེ། །</p>
<p>ཀུན་རྫོབ་སྟེང་གི་སྣ་རྩེ་ནས། །</p>
<p>སོར་བཞི་ནས་ནི་རྩ་གསུམ་གཅིག །དབུགས་དགག་པ་ཡི་གནས་ཡིན་པས། །</p>
<p>དང་པོར་དེ་རུ་གཟུང་བར་བྱ། །</p>
<p>དེ་ནས་སྤྲུལ་པའི་གནས་སུ་གཟུང་། །</p>
<p>ཡང་ན་བགྲང་བར་ཤེས་པར་བྱ། །</p>
<p>དེ་ནས་གསང་བ་གསུམ་པ་ནི། །</p>
<p>ཤེས་རབ་ཡེ་ཤེས་དང་འབྲེལ་བའི། །</p>
<p>དགའ་བའི་མཚན་ཉིད་བཤད་པའོ། །</p>
<p>གཞང་ཁ་གཡའ་ཞིང་བ་སྤུ་ལྡང་། །</p>
<p>དགའ་བའི་མཚན་ཉིད་མི་དམིགས་པ། །</p>
<p>བཅུ་གཉིས་རང་བཞིན་ཡིན་པར་གསུངས། །</p>
<p>བྱང་ཆུབ་སེམས་རྒྱུ་མི་རྟོག་སྙམ། །</p>
<p>མཆོག་དགའ་མི་དམིགས་ཉི་ཤུ་ལྔ། །</p>
<p>གསང་བའི་ནོར་བུ་ཡོངས་སུ་གང་། །</p>
<p>ལྷན་ཅིག་སྐྱེས་དགའ་མི་དམིགས་པ། །</p>
<p>ཆོས་ཀྱི་སྐུ་ནི་ཡིན་པར་གསུངས། །</p>
<p>བདེ་བའི་རྒྱུན་ཆད་བྲལ་བའི་དགའ། །</p>
<p>དེ་ཡི་མི་དམིགས་གཟུགས་སྐུ་གཉིས། །</p>
<p>གཞན་ཡང་སྔོན་དུ་འགྲོ་བ་རྣམས། །</p>
<p>ཡན་ལག་ཐབས་དང་སྦྱོར་བ་དངོས། །</p>
<p>དགོངས་པ་དང་བཅས་རིམ་པའོ། །</p>
<p>སྐར་མའི་ཚོགས་ལྟར་དུ་མར་སྤྲོས་མོད་ཀྱང་། །</p>
<p>ཉི་མ་ཟླ་བ་ལྟ་བུར་ཟུང་དུ་འཇུག །ཉི་མ་ཟླ་བ་ལྟ་བུར་ཟུང་འཇུག་ཀྱང་། །</p>
<p>སྒྲ་གཅན་ལྟ་བུར་གཉིས་སུ་མེད་པའོ། །</p>
<p>རྡོ་རྗེ་སྙིང་པོས་ཡང་གསོལ་པ། །</p>
<p>སྐར་མའི་ཚོགས་ནི་ཇི་ལྟ་བུ། །</p>
<p>ཟུང་དུ་འཇུག་པ་ཇི་ལྟ་བུ། །</p>
<p>གཉིས་སུ་མེད་པ་ཇི་ལྟ་བུ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>བྱང་ཆུབ་སུམ་ཅུ་རྩ་བདུན་ནི། །</p>
<p>རྒྱུ་ཡི་ཁྱད་པར་སྤྲོས་པའོ། །</p>
<p>སྐུ་གསུམ་དང་ནི་ཡེ་ཤེས་ལྔ། །</p>
<p>འབྲས་བུའི་ཁྱད་པར་སྤྲོས་པ་ཡིན། །</p>
<p>རྒྱུ་རྣམས་བདུན་དུ་བསྡུ་བ་དང་། །</p>
<p>འབྲས་བུ་གསུམ་དུ་བསྡུ་བའོ། །</p>
<p>རྒྱུ་རྣམས་འབྲས་བུ་ལ་ཐིམ་སྟེ། །</p>
<p>འབྲས་བུ་གཉིས་སུ་བསྒོམ་པར་བྱ། །</p>
<p>ཆོས་ཀུན་སེམས་ཀྱི་ངོ་བོ་སྟེ། །</p>
<p>སེམས་ནི་སྟོང་པའི་རང་བཞིན་ཡིན། །</p>
<p>ཐམས་ཅད་སྟོང་པར་རོ་གཅིག་པ། །</p>
<p>འདི་ནི་བླང་དོར་མེད་པའི་དབྱིངས། །</p>
<p>འདོད་ཆགས་རྣམ་པར་དག་བྱའི་ཕྱིར། །</p>
<p>འདོད་ཆགས་སྐུ་ཡི་ཕྱག་རྒྱ་ལྔ། །</p>
<p>ཕྱག་རྒྱ་ཆེན་པོ་ཡེ་ཤེས་གཉིས། །</p>
<p>དམ་ཚིག་ཆོས་དང་ལས་ཕྱག་རྒྱ། །</p>
<p>འདི་ལ་བརྟེན་པ་ཤིན་ཏུ་ཟབ། །</p>
<p>འདི་ནི་བདེ་བ་ཆེན་པོ་སྟེ། །</p>
<p>བསྐྱེད་དང་རྫོགས་པའི་རང་བཞིན་དག །བདེ་ཆེན་འཁོར་ལོ་རྣམ་པ་གསུམ། །</p>
<p>གསང་བའི་སྣ་རྩེ་ཨེ་ལ་གནས། །</p>
<p>སྤྲུལ་པའི་འཁོར་ལོ་གང་བ་ཡིན། །</p>
<p>རིག་པ་ལ་སོགས་དེ་བཞིན་ཏེ། །</p>
<p>གསང་བ་བདེ་སྐྱོང་བ་ལ་གནས། རང་བཞིན་བདེ་ཆེན་འཁོར་ལོ་སྟེ། །</p>
<p>བདེ་བ་ཆེན་པོས་རོས་གང་བ། །</p>
<p>ཏིལ་དང་ཏིལ་མར་ཇི་བཞིན་ནོ། །</p>
<p>དཔེར་ན་ཤིང་སྣ་བཅད་པ་ལས། །</p>
<p>འོ་མ་འཛག་པ་ཇི་བཞིན་ནོ། །</p>
<p>བདེ་བ་ཆེན་པོ་དེ་ཉིད་ལས། །</p>
<p>སྐྲ་ཡི་རྩེ་མོ་བརྒྱ་སྟོང་དང་། །</p>
<p>ཁྲི་དང་འབུམ་གྱི་རྣམ་པ་སྟེ། །</p>
<p>དང་པོ་སྤྲིན་གྱི་རྣམ་པ་སྟེ། །</p>
<p>གཉིས་པ་དུ་བ་ལྟ་བུའོ། །</p>
<p>གསུམ་པ་གློག་གི་རྣམ་པ་སྟེ། །</p>
<p>བཞི་པ་མར་མེ་ལྟ་བུའོ། །</p>
<p>འདི་དག་ཀུན་གྱི་རིམ་པ་ཡང་། །</p>
<p>སྤྲུལ་པ་ལ་སོགས་རིམ་པ་བཞིན། །</p>
<p>སྤྲིན་གྱི་རྣམ་པ་སྐྱེ་བ་ནི། །</p>
<p>ཨ་ནི་སྐྱེ་བའི་མཚན་མ་ཡིན། །</p>
<p>མར་མེ་ལྟ་བུ་འཆི་བ་ཡིས། །</p>
<p>ཧྃ་གི་མཚན་མར་གསུངས་པ་ཡིན། །</p>
<p>ལྔ་པ་ནམ་མཁའ་ལྟ་བུ་ནི། །</p>
<p>གཉིས་སུ་མེད་པ་བར་མ་དོའི། །</p>
<p>མཚན་མ་སྟོང་པར་ཤེས་པར་བྱ། །</p>
<p>གཞན་ཡང་འདར་བ་ལ་སོགས་པ། །</p>
<p>བླ་མའི་ཞལ་ནས་ཤེས་པར་བྱ། །</p>
<p>དེ་ནས་གསང་བ་གསུམ་པ་ཡང་། །</p>
<p>ཤེས་རབ་ཡེ་ཤེས་འབྲེལ་བ་སྟེ། །</p>
<p>དགའ་བ་བཞི་ཡི་མཚན་ཉིད་ཀྱང་། །</p>
<p>གཞང་ལམ་གཡའ་ཞིང་བ་སྤུ་ལྡང་། །</p>
<p>ལུས་འདར་དགའ་བའི་ངོ་བོ་ཡིན། །</p>
<p>གསང་བ་རྡོ་རྗེ་རྩ་ལམ་ནས། །</p>
<p>བྱང་ཆུབ་སེམས་རྒྱུ་བདེ་བ་སྙམ། །</p>
<p>མཆོག་དགའ་ཡི་ནི་ངོ་བོ་སྟེ། །</p>
<p>རྡོ་རྗེ་པདྨ་འགགས་པ་སྙམ། །</p>
<p>ལྷན་ཅིག་སྐྱེས་པའི་ངོ་བོ་ཡིན། །</p>
<p>བདེ་བའི་རྒྱུན་ཆད་བདེ་བ་སྙམ། །</p>
<p>བྲལ་བ་དགའ་བའི་ངོ་བོ་ཡིན། །</p>
<p>འདི་རྣམས་ཀུན་གྱི་མཚན་ཉིད་ཀྱང་། །</p>
<p>བྱང་ཆུབ་སེམས་ཕྱོགས་ལ་སོགས་པ། །</p>
<p>གོང་དུ་གསུངས་པར་ཤེས་པར་བྱ། །</p>
<p>དགའ་བ་སྣང་བ་ཞེས་བྱ་སྟེ། །</p>
<p>མཆོག་དགའ་སྣང་བ་མཆེད་པ་ཡིན། །</p>
<p>རབ་ཏུ་དགའ་བ་སྣང་བ་ཐོབ། །</p>
<p>ལྷན་ཅིག་སྐྱེས་པ་འོད་གསལ་བའོ། །</p>
<p>ཡེ་ཤེས་བཞི་ཡི་རང་བཞིན་ཏེ། །</p>
<p>བདུད་བཞི་འཇོམས་པའི་གཉེན་པོ་ཡིན། །</p>
<p>རགས་པ་བཞི་ཡིས་གསང་བར་འཇོམས། །</p>
<p>ཕྲ་བའི་བདུད་བཞི་རང་བཞིན་གྱིས། །</p>
<p>འཁོར་ལོ་བཞི་རུ་འཇོམས་པ་ཡིན། །</p>
<p>འཁོར་ལོ་ལ་རྟེན་དགའ་བ་བཞི། །</p>
<p>དེ་ཉིད་ཡེ་ཤེས་བཞི་རུ་སྣང་། །</p>
<p>དེ་ཕྱིར་བདུད་བཞི་འཇོམས་པ་ཡིན། །</p>
<p>འདོད་ཆགས་ལ་བརྟེན་དུག་གསུམ་ནི། །</p>
<p>ཉོན་མོངས་པ་ཡི་བདུད་ཡིན་ཏེ། །</p>
<p>འདོད་ཆགས་རྣམ་པ་བཅུ་གཉིས་ཡིན། །</p>
<p>གསང་བའི་བདེ་སྐྱོང་ཉོན་མོངས་འཇོམས། །</p>
<p>ཁ་དོག་དབྱིབས་ནི་ཕུང་པོའི་བདུད། །</p>
<p>རྟ་མགྲིན་འཁོར་ལོ་ཕུང་པོ་འཇོམས། །</p>
<p>སྦས་པ་བཞི་ནི་ལྷ་ཡི་བདུད། །</p>
<p>རིག་པའི་འཁོར་ལོ་ལྷ་བདུད་འཇོམས། །</p>
<p>སྐྱེ་བ་དང་བཅས་འཆི་བ་སྟེ། །</p>
<p>གསང་བ་སྐྱེ་མེད་འཆི་བདག་འཇོམས། །</p>
<p>ཕྲ་བའི་བདུད་འཇོམས་དེ་དང་འདྲ། །</p>
<p>སྐད་ཅིག་བཞི་དང་སྡེ་པ་བཞི། །</p>
<p>བཟང་པོ་བཞི་དང་བདེན་པ་བཞི། །</p>
<p>འབྱུང་བ་བཞི་དང་ཡུམ་བཞི་དང་། །</p>
<p>ཚངས་པའི་གནས་བཞི་ལ་སོགས་པ། །</p>
<p>ཡེ་ཤེས་བཞི་པོ་འདི་ཉིད་ལས། །</p>
<p>ཁྱད་པར་གཞན་ནི་མི་འབྱུང་སྟེ། །</p>
<p>རྣམ་པར་རྟོག་པའི་བྱེ་བྲག་དང་། །</p>
<p>གཞན་ཡང་མོས་པའི་བྱེ་བྲག་དང་། །</p>
<p>ཆོས་ཚུལ་དུ་མའི་བྱེ་བྲག་གིས། །</p>
<p>སྣ་ཚོགས་དུ་མར་གསུངས་པ་ཡིན། །</p>
<p>དབང་གསུམ་བགྲོད་པའི་རྣལ་འབྱོར་པ། །</p>
<p>དགེ་སློང་ཆེན་པོར་གསུངས་པ་སྟེ། །</p>
<p>འདི་ཡི་ཐམས་ཅད་བྱ་བར་གསུངས། །</p>
<p>རྡོ་རྗེ་སྙིང་པོས་ཡང་གསོལ་པ། །</p>
<p>དགེ་སློང་དབང་གསུམ་ཇི་ལྟར་ལགས། །</p>
<p>དེ་ཡི་བྱ་བ་ཇི་ལྟ་བུ། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>དགེ་སློང་ལ་སོགས་རྣམ་པ་གསུམ། །</p>
<p>སོ་སོར་ཐར་དང་བྱང་ཆུབ་སེམས། །</p>
<p>རིག་འཛིན་ཉིད་ཀྱི་དགེ་སློང་ངོ་། །</p>
<p>གཅིག་དང་བཞི་དང་བཅུ་དང་ལྡན། །</p>
<p>ཉིས་བརྒྱ་ལྔ་བཅུའི་གོ་རིམས་ཀྱིས། །</p>
<p>བསྙེན་གནས་དགེ་བསྙེན་དགེ་ཚུལ་དང་། །</p>
<p>དགེ་སློང་སོ་སོར་ཐར་པ་ཡིན། །</p>
<p>གཏོང་དང་གཏོང་བ་ཆེན་པོ་དང་། །</p>
<p>ཤིན་ཏུ་གཏོང་དང་རྣམ་པར་གཏོང་། །</p>
<p>བསྙེན་གནས་དགེ་བསྙེན་དགེ་ཚུལ་དང་། །</p>
<p>དགེ་སློང་བྱང་ཆུབ་སེམས་དཔའ་ཡིན། །</p>
<p>དཀྱིལ་འཁོར་དུ་ཞུགས་དགེ་བ་སྟེ། །</p>
<p>དེ་ལ་གནས་པ་བསྙེན་གནས་ཡིན། །</p>
<p>བདུན་དང་ལྡན་ཕྱིར་ཆེན་པོ་ཡིན། །</p>
<p>ཆེན་པོ་འདི་གསུམ་བྱེ་བྲག་ཀྱང་། །</p>
<p>བུམ་པའི་དབང་ནི་དགེ་བ་སྟེ། །</p>
<p>དེ་ལ་བསྙེན་པས་དགེ་བསྙེན་ཡིན། །</p>
<p>དེ་ཕྱིར་བདུན་ལྡན་ཆེན་པོ་ཡིན། །</p>
<p>གསང་བའི་དབང་ནི་དགེ་བ་སྟེ། །</p>
<p>དེ་ཡི་ཚུལ་ལྡན་དགེ་ཚུལ་ཡིན། །</p>
<p>བདུན་དང་ལྡན་པས་ཆེན་པོ་ཡིན། །</p>
<p>དགེ་བ་ཤེས་རབ་ཡེ་ཤེས་ཏེ། །</p>
<p>དེ་ཉིད་སློང་བས་དགེ་སློང་ཡིན། །</p>
<p>བདུན་དང་ལྡན་པས་ཆེན་པོ་ཡིན། །</p>
<p>ཆེན་པོ་འདི་གསུམ་བྱེ་བྲག་ཀྱང་། །</p>
<p>ཕྱིར་མི་ལྡོག་པ་གསུམ་ཡིན་ཏེ། །</p>
<p>རྣམ་པར་སྨིན་དང་འཁོར་བ་དང་། །</p>
<p>ཐེག་པ་དམན་པར་ལྡོག་པ་ནི། །</p>
<p>སྤོང་བ་གསུམ་ནི་གོ་རིམས་བཞིན། །</p>
<p>ཐེག་པ་གསུམ་གྱིས་ངེས་འབྱུང་ཞིང་། །</p>
<p>རིག་འཛིན་ཐེག་པ་འབྲས་བུར་གནས། །</p>
<p>འབྲས་བུ་འདི་གནས་རྣལ་འབྱོར་པ། །</p>
<p>ཁྱིམ་པའམ་རྡོ་རྗེ་འཛིན་པ་ཡི། །</p>
<p>ཆ་ལུགས་སུ་ནི་གནས་བྱས་ལ། །</p>
<p>དབང་བསྐུར་རབ་གནས་ལ་སོགས་བྱ། །</p>
<p>ཐེག་པ་གསུམ་གྱི་ཆ་ལུགས་ཀྱིས། །</p>
<p>གསང་བ་སྤྱད་པར་མ་གསུངས་ཏེ། །</p>
<p>དཔེར་ན་རྡོ་ལས་ཟངས་སུ་འགྱུར། །</p>
<p>ཟངས་ལས་གསེར་གྱི་རྣམ་པར་རོལ། །</p>
<p>ཟངས་ཀྱི་དུས་ན་རྡོ་མེད་དོ། །</p>
<p>གསེར་དུ་གྱུར་པས་རྡོ་མི་སྣང་། །</p>
<p>རིག་འཛིན་ཉིད་ཀྱི་དགེ་སློང་ལ། །</p>
<p>སོ་སོར་ཐར་དང་བྱང་ཆུབ་སེམས། །</p>
<p>གཉིས་པོ་གནས་པ་ཉིད་དུ་ནི། །</p>
<p>སངས་རྒྱས་ཀྱིས་ཀྱང་མ་གསུངས་སོ། །</p>
<p>དེ་ནས་གསང་བ་བཞི་པོ་ཡང་། །</p>
<p>བཞི་པའི་དབང་དང་འབྲེལ་བ་སྟེ། །</p>
<p>རྟག་ཏུ་གཡོ་བའི་སེམས་འདི་ཉིད། །</p>
<p>གཟུགས་ལ་སོགས་པ་བཀུག་ནས་ནི། །</p>
<p>བསྒོམ་བྱར་ལྷན་ཅིག་བཅས་པ་དག །དབང་དུ་བྱས་དེ་བསྒོམ་པར་བྱ། །</p>
<p>གཟུང་བ་དང་ནི་འཛིན་པ་ཡི། །</p>
<p>དམིགས་པ་ཐམས་ཅད་རྣམ་སྤངས་ཏེ། སེམས་ཉིད་བསམ་དུ་མེད་པས་ན། །</p>
<p>ཅིར་ཡང་བསམ་པར་མི་བྱའོ། །</p>
<p>སེམས་ཉིད་སྟོང་པར་བཅུག་ནས་སུ། །</p>
<p>སྟོང་པ་སེམས་སུ་རབ་བཅུག་ནས། །</p>
<p>སྟོང་དང་མི་སྟོང་ལ་སོགས་པའི། །</p>
<p>རྟོག་པ་བཅོམ་པས་མཁའ་ལྟར་འགྱུར། །</p>
<p>རྟེན་ཡོད་མ་ཡིན་བརྟེན་པ་མེད། །</p>
<p>དཔེ་མེད་གནས་ཀྱང་ཡོད་མ་ཡིན། །</p>
<p>དེ་ཉིད་གནས་པ་རྫོགས་པ་སྟེ། །</p>
<p>ལྷན་སྐྱེས་གཉིས་མེད་རིག་པའོ། །</p>
<p>དེ་ནས་སྤྱོད་པ་བཀའ་སྩལ་པ། །</p>
<p>ཁྲོ་ཚུལ་གར་དང་ཕྱག་རྒྱ་རྣམས། །</p>
<p>སྒྱུ་མ་ཙམ་དུ་མ་ཤེས་པར། །</p>
<p>ཕྱག་རྒྱ་ཆེན་པོར་ཡང་དག་བསྒོམས། །</p>
<p>དུར་ཁྲོད་རྒྱལ་པོ་དྲེགས་པ་ཅན། །</p>
<p>སྙིང་རྗེ་མེད་ཅིང་ཤ་ཁྲག་ཟ། །</p>
<p>དེ་ཡི་གནས་སུ་སྐྱེ་བར་འགྱུར། །</p>
<p>ཕྱི་ནང་སྦས་དང་མཐར་ཐུག་གི། །</p>
<p>དཀྱིལ་འཁོར་དུ་ཞུགས་དབང་མནོས་ནས། །</p>
<p>བསྒོམ་དང་བཟླས་པ་ལ་སོགས་མེད། །</p>
<p>གསང་སྔགས་བར་དུ་གཅོད་ཅིང་གཤེ། །</p>
<p>རྣལ་འབྱོར་ཀུན་ལ་སྐུར་པ་འདེབས། །</p>
<p>རྡོ་རྗེ་སྤུན་ཚིག་སློབ་ལ་འཕྱར། །</p>
<p>རྩ་བ་ཡན་ལག་དམ་ཚིག་ཉམས། །</p>
<p>བླ་མ་ལ་སྨོད་རྣམ་སྨིན་གྱིས། །</p>
<p>མནར་མེད་སེམས་ཅན་དམྱལ་བར་སྐྱེ། །</p>
<p>རྟེན་ཅིང་འབྲེལ་བ་ཟབ་མོ་ཡི། །</p>
<p>རྩ་ཡི་འཁོར་ལོའི་དོན་མ་རྟོགས། །</p>
<p>ལྕགས་གྲི་སོར་ནི་བཅུ་དྲུག་པ། །</p>
<p>འཛེག་པ་རུ་ནི་ང་ཡིས་བཤད། །</p>
<p>གབ་པའི་གསང་བ་མ་རྟོགས་པར། །</p>
<p>སྦས་པ་མི་དམིགས་རྣམ་གསུམ་གྱིས། །</p>
<p>ཐུར་དུ་སེམས་ཅན་དམྱལ་བར་སྐྱེ། །</p>
<p>ཤིང་རྟའི་འཁོར་ལོ་འཁོར་བ་ལྟར། །</p>
<p>ལས་ཀྱི་རྣམ་པར་སྨིན་པས་འཁོར། །</p>
<p>ཤེས་པས་རང་གི་རང་རིག་དང་། །</p>
<p>རང་རིག་བདེ་བ་གང་འདོད་དང་། །</p>
<p>རང་རིག་སྒྱུ་མར་གང་འདོད་པ། །</p>
<p>རང་རིག་ཤེལ་སྒོང་ལྟ་བུ་དང་། །</p>
<p>དབྱིངས་དང་ཡེ་ཤེས་ལ་སོགས་པ། །</p>
<p>ལྟ་བའི་དོན་ཉིད་འཆད་པའོ། །</p>
<p>རྒྱུད་ཀྱི་དོན་ནི་རྣམ་པ་གསུམ། །</p>
<p>བདེ་ཆེན་འཁོར་ལོ་རྒྱུ་ཡི་རྒྱུད། །</p>
<p>གསང་བའི་སྣ་རྩེ་ཐབས་ཀྱི་རྒྱུད། །</p>
<p>གསང་བ་བདེ་སྐྱོང་འབྲས་བུའི་རྒྱུད། །</p>
<p>བུམ་པ་རྒྱུ་ཡི་རྒྱུད་དུ་གསུངས། །</p>
<p>གསང་བ་ཐབས་ཀྱི་རྒྱུད་ཡིན་ཏེ། །</p>
<p>ཤེས་རབ་ཡེ་ཤེས་འབྲས་བུའི་རྒྱུད། །</p>
<p>སྐྱེ་བ་རྒྱུ་ཡི་རྒྱུད་དུ་གསུངས། །</p>
<p>འཆི་བ་ཐབས་ཀྱི་རྒྱུད་དུ་གསུངས། །</p>
<p>བར་མ་དོ་ནི་འབྲས་བུའི་རྒྱུད། །</p>
<p>རྒྱུད་ཅེས་པ་ནི་རྒྱུན་ཡིན་ཏེ། །</p>
<p>རྒྱལ་པོ་གསང་བ་སྟོན་པ་སྟེ། །</p>
<p>གསང་བ་རྣམ་པ་བཞི་རུ་གསུངས། །</p>
<p>བུམ་པ་ལས་དང་པོ་ལ་གསང་། །</p>
<p>གསང་བ་བུམ་པའི་དུས་སུ་གསང་། །</p>
<p>ཤེས་རབ་ཡེ་ཤེས་གསང་བར་གསང་། །</p>
<p>རང་རིག་ཤེས་རབ་ཡེ་ཤེས་གསང་། །</p>
<p>གསང་བའི་འཁོར་ལོ་བཞི་པའོ། །</p>
<p>དེ་ནས་བྱང་ཆུབ་སེམས་དཔའ་རྡོ་རྗེ་སྙིང་པོ་དང་། མཁའ་འགྲོ་མའི་ཚོགས་རི་རབ་ཀྱི་རྡུལ་སྙེད་ཀྱིས་བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་མི་སྣང་བར་གྱུར་ཏོ། །</p>
<p>དཔལ་གསང་བ་ཐམས་ཅད་གཅོད་པའི་རྒྱུད་ཀྱི་རྒྱལ་པོ་རྫོགས་སོ།། །</p>
<p>།པཎྜི་ཏ་ག་ཡེ་དྷ་ར་དང་། ལོཙྪ་བ་དགེ་སློང་ཤཱཀྱ་ཡེ་ཤེས་བསྒྱུར་བའོ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>