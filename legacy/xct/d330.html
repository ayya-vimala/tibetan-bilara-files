<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d330' lang='xct'>
<header>
<ul>
<li class='division'>སྡེ་དགེ 330</li>
</ul>
</header>
<p>༄༅། །</p>
<p>རྒྱ་གར་སྐད་དུ། ཨལྤ་དེ་བ་ཏཱ་སཱུ་ཏྲ། བོད་སྐད་དུ། ལྷའི་མདོ་ཉུང་ངུ་། སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ། དེ་ནས་ལྷ་ཞིག་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ལྷ་དེས་བཅོམ་ལྡན་འདས་ལ་ཞུ་བ་ཞུས་པ། ཚུལ་ཁྲིམས་གང་ལགས་སྤྱོད་པ་གང་། །</p>
<p>ཡོན་ཏན་གང་ལགས་ལས་གང་གིས། །</p>
<p>གནས་པ་ཇི་ལྟར་ཤེས་རབ་གང་། །</p>
<p>སྐྱེ་བོ་གང་དག་མཐོ་རིས་མཆི། །</p>
<p>ལྷ་ལ་ཐུགས་བརྩེ་ཉེར་བཟུང་ནས། །</p>
<p>སྟོན་པས་དེ་ལ་ལུང་བསྟན་པ། །</p>
<p>སྐྱེ་བོ་མཐོ་རིས་གང་འགྲོ་བ། །</p>
<p>ལྷ་ཁྱོད་ང་ལ་རབ་ཏུ་ཉོན། །</p>
<p>སྲོག་གཅོད་པ་ལས་ཕྱིར་ལྡོག་ཅིང་། །</p>
<p>ཁྲིམས་བཟུང་ཡང་དག་སྡོམ་ལ་དགའ། །</p>
<p>གང་དག་འབྱུང་པོ་མི་འཚེ་བ། །</p>
<p>སྐྱེ་བོ་དེ་དག་མཐོ་རིས་འགྲོ། །</p>
<p>གང་དག་མ་བྱིན་ལེན་སྤོང་ཞིང་། །</p>
<p>སྦྱིན་པ་གཏོང་ལ་རྟག་དགའ་སྟེ། །</p>
<p>རྐུ་བ་སྤོང་ཞིང་མི་རྐུ་བ། །</p>
<p>སྐྱེ་བོ་དེ་དག་མཐོ་རིས་འགྲོ། །</p>
<p>གཞན་གྱི་ཆུང་མའི་ཐད་མི་འགྲོ། །</p>
<p>ལོག་པར་གཡེམ་པ་རྣམ་པར་སྤོང་། །</p>
<p>བདག་གི་ཆུང་མས་ཆོག་སེམས་པ། །</p>
<p>སྐྱེ་བོ་དེ་དག་མཐོ་རིས་འགྲོ། །</p>
<p>གཞན་གྱི་དོན་ལ་རྐུ་བྱེད་དང་། །</p>
<p>བདག་གི་ཕྱིར་དང་འཇིགས་པའི་ཕྱིར། །</p>
<p>བརྫུན་གྱི་ཚིག་རྣམས་མི་སྨྲ་བ། །</p>
<p>སྐྱེ་བོ་དེ་དག་མཐོ་རིས་འགྲོ། །</p>
<p>གྲོགས་པོ་རྟག་པར་འབྱེད་བྱེད་པ། །</p>
<p>ཕྲ་མའི་ཚིག་རྣམས་རབ་སྤོང་ཞིང་། །</p>
<p>གང་དག་འདུན་པར་རབ་དགའ་བ། །</p>
<p>སྐྱེ་བོ་དེ་དག་མཐོ་རིས་འགྲོ། །</p>
<p>རྒྱགས་ལ་རྟེན་ཅིང་ཞེ་གཅོད་པ། །</p>
<p>ཚིག་རྩུབ་དག་ནི་རྣམ་སྦྱོང་ཞིང་། །</p>
<p>འཇམ་པོའི་ཚིག་ཏུ་གང་སྨྲ་བ། །</p>
<p>སྐྱེ་བོ་དེ་དག་མཐོ་རིས་འགྲོ། །</p>
<p>དོན་མེད་གནས་དང་ལྡན་པ་ཡི། །</p>
<p>ཀྱལ་པའི་ཚིག་རྣམས་རབ་སྤོང་ཞིང་། །</p>
<p>གང་ཡང་དུས་སུ་ཆོས་སྨྲ་བ། །</p>
<p>སྐྱེ་བོ་དེ་དག་མཐོ་རིས་འགྲོ། །</p>
<p>གྲོང་ངམ་འོན་ཏེ་དགོན་པ་ན། །</p>
<p>གཞན་གྱིས་བདག་གིར་བྱས་པ་ལ། །</p>
<p>དེ་ལ་ཆགས་སེམས་གང་མེད་པ། །</p>
<p>སྐྱེ་བོ་དེ་དག་མཐོ་རིས་འགྲོ། །</p>
<p>བྱམས་པའི་སེམས་ཀྱིས་མི་འཚེ་ཞིང་། །</p>
<p>གནོད་པར་སེམས་པ་མེད་པ་ཡིས། །</p>
<p>སྐྱེ་བོ་ཀུན་ལ་མི་གནོད་པ། །</p>
<p>སྐྱེ་བོ་དེ་དག་མཐོ་རིས་འགྲོ། །</p>
<p>ལས་དང་ལས་ཀྱི་རྣམ་སྨིན་དང་། །</p>
<p>གཉི་ག་ལ་ཡང་གང་དད་ཅིང་། །</p>
<p>ཡང་དག་ལྟ་བ་ཡང་དག་འཛིན། །</p>
<p>སྐྱེ་བོ་དེ་དག་མཐོ་རིས་འགྲོ། །</p>
<p>དགེ་བའི་ཆོས་རྣམས་འདི་དག་ནི། །</p>
<p>དཀར་པོའི་ཆོས་ཀྱི་ལམ་བཅུ་སྟེ། །</p>
<p>གང་དག་ཡང་དག་འཛིན་འགྱུར་བ། །</p>
<p>སྐྱེ་བོ་དེ་དག་མཐོ་རིས་འགྲོ། །</p>
<p>བྲམ་ཟེ་མྱ་ངན་འདས་པ་དང་། །</p>
<p>དགྲ་དང་འཇིགས་པ་ཀུན་འདས་ཤིང་། །</p>
<p>འཇིག་རྟེན་ཆགས་མེད་རྒལ་བ་ནི། །</p>
<p>མང་པོ་ཡོད་པར་མ་མཐོང་ངོ་། །</p>
<p>བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་ལྷ་དེ་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །</p>
<p>ལྷའི་མདོ་ཉུང་ངུ་རྫོགས་སོ།། །</p>
<p>།ཞུ་ཆེན་གྱི་ལོ་ཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ།།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>