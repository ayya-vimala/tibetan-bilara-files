<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d41' lang='xct'>
<header>
<ul>
<li class='division'>སྡེ་དགེ 41</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། སཱུརྱ་སཱུ་ཏྲ། བོད་སྐད་དུ། ཉི་མའི་མདོ། འཕགས་པ་དཀོན་མཆོག་གསུམ་ལ་གུས་པས་ཕྱག་འཚལ་ལོ། །</p>
<p>འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉན་ཡོད་རྒྱལ་བྱེད་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</p>
<p>དེའི་ཚེ་ལྷའི་བུ་ཉི་མ། ལྷ་མ་ཡིན་གྱི་དབང་པོ་སྒྲ་གཅན་འཛིན་གྱིས་བཟུང་ངོ་། །</p>
<p>དེ་ནས་ལྷའི་བུ་ཉི་མས་བཅོམ་ལྡན་འདས་རྗེས་སུ་དྲན་པ་ཡིད་ལ་བྱས་ཏེ། དེའི་དུས་སུ་ཚིགས་སུ་བཅད་པ་འདི་གསོལ་ཏོ། །</p>
<p>སངས་རྒྱས་དཔའ་བོ་དེ་ལ་འདུད། །</p>
<p>ཐམས་ཅད་མྱུར་དུ་གྲོལ་བར་གྱིས། །</p>
<p>བདག་འདིའི་ཁ་རུ་བཅུག་པས་ན། །</p>
<p>བདག་ནི་ཁྱེད་ལ་སྐྱབས་སུ་མཆི། །</p>
<p>དེ་ནས་བཅོམ་ལྡན་འདས་ཀྱིས་ལྷའི་བུ་ཉི་མའི་ཆེད་དུ། ལྷ་མ་ཡིན་གྱི་དབང་པོ་སྒྲ་གཅན་འཛིན་ལ་ཚིགས་སུ་བཅད་པ་བཀའ་སྩལ་པ། སངས་རྒྱས་འཇིག་རྟེན་ལ་བརྩེ་བས། །</p>
<p>དགྲ་བཅོམ་དེ་བཞིན་གཤེགས་པ་ལ། །</p>
<p>ཉི་མ་སྐྱབས་སུ་སོང་བས་ན། །</p>
<p>སྒྲ་གཅན་འཛིན་གྱིས་ཉི་མ་ཐོང་། །</p>
<p>གང་ཞིག་མུན་པ་སྣང་བས་གསལ་བར་བྱེད། །</p>
<p>རྣམ་སྣང་དྲག་པོའི་གཟི་བརྗིད་དཀྱིལ་འཁོར་ཅན། །</p>
<p>ནམ་མཁའི་ཉི་མ་སྒྲ་གཅན་སྒྲིབ་མ་བྱེད། །</p>
<p>ཉི་མ་འདི་ནི་སྒྲ་གཅན་གྱིས་ཐོང་ཤིག །དེ་ནས་ལྷ་མ་ཡིན་གྱི་དབང་པོ་སྒྲ་གཅན་འཛིན་གྱིས་ལྷའི་བུ་ཉི་མ་གྲོལ་བར་བྱས་ནས། སྔར་གྱི་གཟུགས་བཞིན་དུ་གང་སུ་ཞིག་གིས་ལྷ་མ་ཡིན་གྱི་དབང་པོ་ཐགས་བཟངས་རིས་ཀྱི་དྲུང་དུ་སོང་ཞིང་སོང་ནས། སེམས་མི་དགའ་ཞིང་ཡི་མུག་པས་བ་སྤུ་ལངས་པར་གྱུར་ཏེ། ཕྱོགས་གཅིག་ཏུ་འདུག་གོ། །</p>
<p>ཕྱོགས་གཅིག་ཏུ་འདུག་ནས་ལྷ་མ་ཡིན་གྱི་དབང་པོ་སྒྲ་གཅན་འཛིན་ལ། ལྷ་མ་ཡིན་གྱི་དབང་པོ་ཐགས་བཟངས་རིས་ཀྱིས་ཚིགས་སུ་བཅད་པ་སྨྲས་པ། ཅི་ཕྱིར་ཡིད་ནི་སྐྲག་པར་གྱུར། །</p>
<p>སྒྲ་གཅན་འཛིན་གྱིས་ཉི་མ་ཐོང་། །</p>
<p>གཟུགས་ཀྱི་རྣམ་འགྱུར་ཀུན་དུ་ངན། །</p>
<p>ཅི་ཕྱིར་འཇིགས་པས་འདི་རུ་ལྷགས། །</p>
<p>དེས་སྨྲས་པ། སངས་རྒྱས་ཚིགས་བཅད་ཐོས་ནས་ནི། །</p>
<p>བདག་གིས་ཉི་མ་མ་བཏང་ན། །</p>
<p>མགོ་བོ་ཚལ་པ་བདུན་འགས་ཤིང་། །</p>
<p>འཚོ་བ་ལ་ནི་བདེ་བ་མེད། །</p>
<p>ཉི་མའི་མདོ་རྫོགས་སྷོ།།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>