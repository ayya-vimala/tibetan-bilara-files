<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d325' lang='xct'>
<header>
<ul>
<li class='division'>སྡེ་དགེ 325</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། ནཱ་ག་རཱ་ཛ་བྷེ་རཱི་གཱ་ཐཱ། །</p>
<p>བོད་སྐད་དུ། ཀླུའི་རྒྱལ་པོ་རྔ་སྒྲའི་ཚིགས་སུ་བཅད་པ། སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</p>
<p>དེ་བཞིན་གཤེགས་པས་རབ་བསྟན་པ། །</p>
<p>བྱང་ཆུབ་སེམས་དཔའ་སྐྱེས་པའི་རབས། །</p>
<p>ཐམས་ཅད་ལེགས་པར་འདུས་ནས་སུ། །</p>
<p>ཤིན་ཏུ་དང་བའི་སེམས་ཀྱིས་ཉོན། །</p>
<p>རྫོགས་པའི་སངས་རྒྱས་ལྷ་ཡི་ལྷ། །</p>
<p>དེ་བཞིན་གཤེགས་པ་བཞུགས་པ་ན། །</p>
<p>དགེ་སློང་རྣམས་ནི་གཅིག་ལ་གཅིག །ཁ་སྟོབས་ལ་སོགས་རྣམས་ཀྱིས་འགྱིང་། །</p>
<p>དགེ་སློང་ཚིག་ངན་འདོན་པ་ད་ག །དྲང་སྲོང་ཆེན་པོས་གསན་པ་ན། །</p>
<p>དེ་ཕྱིར་ཐུབ་པས་དགེ་འདུན་རྣམས། །</p>
<p>བསྡུས་ནས་འདི་སྐད་བཀའ་སྩལ་ཏེ། །</p>
<p>ཁྱེད་ཅག་ཁ་སྟོབས་ལ་སོགས་པས། །</p>
<p>གཅིག་ལ་གཅིག་ནི་འཚེ་བྱེད་པ། །</p>
<p>ཁྱིམ་ནས་ཁྱིམ་མེད་རབ་བྱུང་དང་། །</p>
<p>དེ་དག་འཐུན་པ་མ་ཡིན་ནོ། །</p>
<p>རྟག་ཏུ་ཡང་དག་དགའ་བྱེད་པའི། །</p>
<p>ཆོས་དྲུག་གང་ཡིན་ལ་འཇུག་པ། །</p>
<p>འདི་ནི་ཁྱིམ་ནས་ཁྱིམ་མེད་པར། །</p>
<p>རབ་ཏུ་བྱུང་བ་རྣམས་དང་འཐུན། །</p>
<p>སེམས་ཅན་ཀུན་ལ་སྙིང་བརྩེའི་ཕྱིར། །</p>
<p>འཚེ་བ་མེད་པར་ངས་བསྒོམས་ནས། །</p>
<p>ཇི་ལྟར་བྱང་ཆུབ་དོན་གཉེར་བ། །</p>
<p>དགེ་སློང་ང་ལས་འདི་ཉོན་ཅིག །ཤེས་རབ་ལྡན་པའི་མི་ཡིས་འདི། །</p>
<p>ཐོས་ནས་སྡིག་པ་རྣམ་སྤོངས་ལ། །</p>
<p>གྲུབ་དང་བདེ་བ་ཐོབ་བྱའི་ཕྱིར། །</p>
<p>དགེ་བའི་ཆོས་ལ་སྤྱད་པར་གྱིས། །</p>
<p>སྔོན་གྱི་སྤུན་དྲུང་གྱུར་པ་ཡི། །</p>
<p>ཀླུ་ཡི་རྒྱལ་པོ་གཉིས་བྱུང་བ། །</p>
<p>གཅིག་གི་མིང་ནི་རྔ་ཞེས་བྱ། །</p>
<p>གཉིས་པ་ཉེ་རྔ་ཞེས་བྱའོ། །</p>
<p>གཉིས་ཀ་སྲོག་གཅོད་ལས་ལྡོག་ཅིང་། །</p>
<p>ཚུལ་ཁྲིམས་ལྡན་ཞིང་དབང་ཆེན་གྲགས། །</p>
<p>ཀླུ་ཡི་སྐྱེ་གནས་ལ་སྨོད་ཅིང་། །</p>
<p>མི་ཡི་སྲིད་པ་འདོད་པར་གྱུར། །</p>
<p>ཚུལ་ལྡན་མང་དུ་ཐོས་པ་ཡི། །</p>
<p>དགེ་སྦྱོང་བྲམ་ཟེ་མཐོང་བ་དང་། །</p>
<p>མི་ཡི་ཚུལ་དུ་བསྒྱུར་ནས་ནི། །</p>
<p>བསྙེན་བཀུར་དག་ཀྱང་བྱེད་པར་འགྱུར། །</p>
<p>ཟླ་བ་ཕྱེད་དང་ཚེས་བརྒྱད་དང་། །</p>
<p>བཅུ་བཞི་བཅོ་ལྔ་གང་ཡིན་པ། །</p>
<p>དེ་ལ་ཡན་ལག་བརྒྱད་པ་ཡི། །</p>
<p>གསོ་སྦྱོང་ལ་ནི་ལེགས་མཉམ་འཇོག །དེ་གཉིས་སྔོན་གྱི་གནས་སྤངས་ནས། །</p>
<p>ཡུལ་གཞན་ཞིག་ཏུ་ཕྱིན་པ་དང་། །</p>
<p>དེ་དང་ཉེ་བའི་གནས་དེ་ན། །</p>
<p>རྔ་སྒྲ་ཞེས་བྱའི་ཀླུ་གནས་སོ། །</p>
<p>ཀླུ་ཡི་སྐྱེས་མཆོག་སྤུན་གཉིས་པོ། །</p>
<p>དེ་གཉིས་འོང་བར་དེས་ཤེས་ནས། །</p>
<p>ཁེངས་ཤིང་ཁྲོས་པའི་ཡིད་ཀྱིས་སུ། །</p>
<p>དུ་བ་ཅན་གྱི་དབུགས་འབྱིན་ཅིང་། །</p>
<p>ཁྱེད་གཉིས་ཆོས་སྤྱོད་མ་ཡིན་ཏེ། །</p>
<p>གཡོན་ཅན་ཚུལ་ངན་འཆོས་པའོ་ཞེས། །</p>
<p>རྔ་སྒྲས་ཚིག་ནི་རྩུབ་མོ་ཡིས། །</p>
<p>ཡང་དང་ཡང་དུ་སྐྲོད་པར་བྱེད། །</p>
<p>དམན་པས་བསྐྲད་པ་ཐོས་པ་དང་། །</p>
<p>ཉེ་རྔ་རབ་ཏུ་ཁྲོས་གྱུར་ཏེ། །</p>
<p>དེ་ཚེ་ཕུ་བོ་རྔ་ལ་ནི། །</p>
<p>ཚིག་རྣམས་ཀྱིས་ནི་གོ་བྱས་པ། །</p>
<p>ཀྱེ་རྔ་མི་ཡི་འཇིག་རྟེན་དག་འདི་ན། །</p>
<p>ཚིག་ངན་མངོན་དུ་སྨྲ་བས་གདུང་བྱེད་ཅིང་། །</p>
<p>སྦལ་ཟན་ཆུ་ཡི་འགྲམ་ན་སྐྱེས་པ་ཡིས། །</p>
<p>མཆེ་བ་གདུག་པས་བདག་ཅག་སྐྲོད་པར་བྱེད། །</p>
<p>འདི་ནི་ཆུ་ནང་དུད་འགྲོ་རྣམས་ལ་འཚེ། །</p>
<p>ཐང་ལ་མི་རྣམས་ལ་ཡང་འཚེ་བར་བྱེད། །</p>
<p>གཙོ་བོ་གལ་ཏེ་བདག་ལ་བཟོད་མཆིས་ཀྱང་། །</p>
<p>ཚིག་ངན་སྨྲ་ལ་ཡིད་ནི་བཟོད་མི་ནུས། །</p>
<p>དེང་ནི་འདི་ཡི་གྲོང་ཁྱེར་དང་། །</p>
<p>ཕོ་བྲང་གཉེན་འདུན་བཅས་བརླག་སྟེ། །</p>
<p>རྔ་སྒྲ་གཏན་ནས་བླངས་ནས་སུ། །</p>
<p>འདི་ནས་བདག་ཅག་འདོང་བར་བྱ། །</p>
<p>ཀླུ་ཡི་རྒྱལ་པོ་སྟོབས་པོ་ཆེ། །</p>
<p>དེ་ཡིས་ནུ་བོའི་ཚིག་ཐོས་ནས། །</p>
<p>ཡིད་ལ་འབབ་པར་བྱེད་པ་ཡི། །</p>
<p>ཚིགས་བཅད་འདི་སྐད་སྨྲས་ཏེ་བསྒོ། །</p>
<p>གང་གིས་ཁྱིམ་དུ་ཉིན་ཞག་འགའ་གནས་ཤིང་། །</p>
<p>བཟའ་དང་བཏུང་བ་ལེགས་པར་བླངས་གྱུར་པ། །</p>
<p>དེ་ལ་ཡིད་ཀྱིས་གནོད་པར་མི་བསམ་སྟེ། །</p>
<p>བྱས་པ་གཟོ་བ་སྐྱེས་བུ་དམ་པས་བསྔགས། །</p>
<p>ལྗོན་ཤིང་གང་གི་གྲིབ་མ་ཡིས། །</p>
<p>ཡུད་ཙམ་ཞིག་ཀྱང་ལེགས་འགེབས་དེའི། །</p>
<p>ལོ་མའང་བཅད་པར་མི་བྱ་ན། །</p>
<p>ཡལ་ག་ལྗོན་ཤིང་སྨོས་ཅི་དགོས། །</p>
<p>ནགས་ཚལ་ཤིང་ནི་བཅད་དམ་བསྲེགས་ཀྱང་རུང་། །</p>
<p>སླར་ཡང་སྐྱེ་འགྱུར་འདི་ལ་ཐེ་ཚོམ་མེད། །</p>
<p>ལག་པ་རློན་བཅད་ཕྱིར་ཡང་མི་སྐྱེ་ལྟར། །</p>
<p>གྲོགས་ལ་འཁུ་བས་ཡུན་རིང་བདེ་མི་ཐོབ། །</p>
<p>སྐྱེ་བོ་ངན་པ་ཡུན་རིང་མཆོད་བྱས་ཤིང་། །</p>
<p>བཟའ་བཏུང་ཞིམ་པོ་མང་པོས་ཕན་བཏགས་ཀྱང་། །</p>
<p>དེས་ནི་ངེས་པར་གྲོགས་པོ་སྤོང་འགྱུར་ཏེ། །</p>
<p>གླང་ཆེན་གྱིས་ནི་ཀོའུ་ཤིའི་སྤྱིལ་བུ་བཞིན། །</p>
<p>ཇི་ལྟར་ཆུ་འགྲམ་ཤིང་ནི་འགྱེལ་འགྱུར་ལྟར། །</p>
<p>མི་གང་བློ་ནི་གཡོ་ཞིང་འགྱུར་བྱེད་པ། །</p>
<p>དེ་ཡི་མཛའ་བཤེས་བརྟན་པར་མི་འགྱུར་ཏེ། །</p>
<p>ཤིང་ཤུན་ཚོན་གྱིས་རས་དཀར་བཙོས་པ་བཞིན། །</p>
<p>གལ་ཏེ་མཁས་པས་དགྲ་བོ་དག །མི་དགའ་བར་ནི་བྱེད་འདོད་ན། །</p>
<p>སེམས་ལ་སྐྱོན་ནི་མེད་བྱས་དང་། །</p>
<p>དེ་ཉིད་ཀྱིས་ནི་དེར་གནོད་འགྱུར། །</p>
<p>རྒྱ་མཚོ་དང་ནི་རི་རབ་དང་། །</p>
<p>ས་རྣམས་བདག་གི་ཁུར་མིན་གྱི། །</p>
<p>བྱས་པ་མི་གཟོ་གང་ཡིན་པ། །</p>
<p>དེ་ནི་བདག་གི་ཁུར་ཆེན་ཡིན། །</p>
<p>མི་གང་སེམས་ནི་མི་རྒོད་ཅིང་། །</p>
<p>བྱས་པ་གཟོ་དང་བྱས་པ་ཚོར། །</p>
<p>བྱས་པ་ཆུད་གཟོན་མི་བྱེད་པ། །</p>
<p>དེ་དག་མཁས་པས་རབ་ཏུ་བསྔགས། །</p>
<p>ཆོས་བདེ་བྱམས་པ་བདེ་བ་སྟེ། །</p>
<p>འཇུག་ངོགས་བདེ་བའི་ཆུ་ཀླུང་བཞིན། །</p>
<p>གྲོགས་ལ་འཁུ་བ་མེད་པ་དང་། །</p>
<p>ང་སྙེམས་ང་རྒྱལ་ཟད་པ་བདེ། །</p>
<p>ཁེངས་དང་ཟོལ་བྱེད་ང་རྒྱལ་ཆེ། །</p>
<p>སྡིག་པའི་གྲོགས་པོ་སྟེན་པ་དང་། །</p>
<p>སྟོབས་ལྡན་རྣམས་ལ་རྒོལ་བྱེད་པ། །</p>
<p>དེ་དག་རྣམས་ཀྱི་གྲགས་པ་འཇིག །དེ་ཕྱིར་ཁེངས་པར་མི་བྱ་སྟེ། །</p>
<p>ཁྲོ་བ་རྣམ་པར་སྤང་བར་བྱ། །</p>
<p>ཁེངས་དང་ཁྲོ་བ་འོངས་འགྱུར་ན། །</p>
<p>གྲགས་པ་མཐའ་དག་འཇིག་པར་འགྱུར། །</p>
<p>གང་ཞིག་རྒན་དང་བྱིས་པ་ནད་པ་དང་། །</p>
<p>ཉམ་ཆུང་ཐབས་སྟོར་དེ་བཞིན་དམན་པ་དང་། །</p>
<p>རྒྱལ་པོས་སྤངས་དང་སྐྱབས་མེད་པ་དག་ལ། །</p>
<p>སྙིང་བརྩེ་མེད་པ་དེ་དག་མིར་མི་རུང་། །</p>
<p>རང་གི་ཡུལ་འཁོར་གནས་སྤངས་ཏེ། །</p>
<p>གཞན་གྱི་ལྗོངས་སུ་ཕྱིན་པ་ན། །</p>
<p>ཚིག་ངན་སོ་སོར་ཟློག་པ་ལ། །</p>
<p>བཟོད་པ་ཆེན་པོ་བྱ་དགོས་སོ། །</p>
<p>རང་གི་ཡུལ་ན་བརྙས་བཞིན་འདུག་པ་བས། །</p>
<p>མི་རྣམས་གཞན་གྱི་ཡུལ་ན་གནས་ཀྱང་རུང་། །</p>
<p>གང་ན་མི་རྣམས་གཞན་གྱིས་མི་བརྙས་ཏེ། །</p>
<p>རང་གི་ཡུལ་ཡིན་དེ་དག་རང་གི་མི། །</p>
<p>མི་མཆོག་རྣམས་ནི་བརྙས་ཐབས་བྱས་པའི་ཚེ། །</p>
<p>ཆུང་མ་སྡུག་དང་ལོངས་སྤྱོད་རྒྱ་ཆེན་གཏོང་། །</p>
<p>ངན་པ་རྣམས་ནི་དེ་ནའང་ཡོངས་སུ་འཁྱམ། །</p>
<p>བརྙས་ཐབས་བྱས་པ་དེ་ཡང་ཆུ་བཞིན་འཐུང་། །</p>
<p>དར་བ་རྙེད་པ་དགའ་བ་སྟེ། །</p>
<p>རྒུད་པ་མོད་པ་ཡིན་པའི་ཕྱིར། །</p>
<p>སེམས་ཅན་དམས་པར་གྱུར་པའི་ཚེ། །</p>
<p>ཁ་རོག་འདུག་དང་བདེ་བ་འཐོབ། །</p>
<p>གལ་ཏེ་ནོར་མེད་ཕྱོགས་ཉུང་ངམ། །</p>
<p>མཛའ་བཤེས་ཕྱོགས་ཀྱི་སྟོབས་ཆུང་ངམ། །</p>
<p>དགྲ་བོ་ཕྱོགས་ཀྱི་སྟོབས་ལྡན་ཚེ། །</p>
<p>ཁ་རོག་འདུག་དང་བདེ་བ་འཐོབ། །</p>
<p>མི་རྣམས་ཆོས་མིན་བྱེད་པ་དང་། །</p>
<p>འདོད་པའི་ལོངས་སྤྱོད་མངོན་དགའ་ཞིང་། །</p>
<p>དད་ཆུང་ངོ་ཚ་མེད་པའི་ཚེ། །</p>
<p>ཁ་རོག་འདུག་དང་བདེ་བ་འཐོབ། །</p>
<p>མི་རྣམས་ཁྲོ་བར་བྱེད་པ་དང་། །</p>
<p>གནོད་སེམས་མང་པོར་གྱུར་པ་དང་། །</p>
<p>གཞན་ལའང་གདུག་པའི་ཚུལ་ལྡན་ཚེ། །</p>
<p>ཁ་རོག་འདུག་དང་བདེ་བ་འཐོབ། །</p>
<p>མི་རྣམས་དད་པ་མེད་པ་དང་། །</p>
<p>ཁྭ་བཞིན་མུ་ཅོར་སྨྲ་བ་དང་། །</p>
<p>སྒྱུ་དང་གཡོ་དག་བྱེད་པའི་ཚེ། །</p>
<p>ཁ་རོག་འདུག་དང་བདེ་བ་འཐོབ། །</p>
<p>མི་རྣམས་ཚུལ་ཁྲིམས་འཆལ་པ་དང་། །</p>
<p>གཏུམ་ཞིང་གཟུ་ལུམས་བྱེད་པ་དང་། །</p>
<p>བདེན་པའི་ཆོས་དང་མི་ལྡན་ཚེ། །</p>
<p>ཁ་རོག་འདུག་དང་བདེ་བ་འཐོབ། །</p>
<p>མི་རྣམས་ངང་ཚུལ་ངན་པ་དང་། །</p>
<p>ལོག་པའི་ལྟ་བས་བཅོམ་པ་དང་། །</p>
<p>གཏུམ་ཞིང་སྡང་བར་གྱུར་པའི་ཚེ། །</p>
<p>ཁ་རོག་འདུག་དང་བདེ་བ་འཐོབ། །</p>
<p>ངོ་ཚ་མེད་ཅིང་བརྫུན་དུ་སྨྲ། །</p>
<p>དོན་མེད་ཕྲ་མ་ཚིག་རྩུབ་དང་། །</p>
<p>དབྱེན་དང་ཁྱལ་པ་སྨྲ་བའི་ཚེ། །</p>
<p>ཁ་རོག་འདུག་དང་བདེ་བ་འཐོབ། །</p>
<p>ཡ་རབས་ཚུལ་མེད་ཤིན་ཏུ་ཁེངས། །</p>
<p>ང་རྒྱལ་གྱིས་ནི་འགྱིང་བ་དང་། །</p>
<p>ཕྲག་དོག་བརྐམ་དང་ཚུལ་ཉམས་ཚེ། །</p>
<p>ཁ་རོག་འདུག་དང་བདེ་བ་འཐོབ། །</p>
<p>གང་ཚེ་མི་ཡི་རུས་རྣམས་དང་། །</p>
<p>རིགས་རྣམས་ཤེས་པ་མ་ཡིན་པའི། །</p>
<p>མི་དང་ལྷན་ཅིག་འདུག་པ་ན། །</p>
<p>དེ་ཚེ་ང་རྒྱལ་བྱར་མི་རུང་། །</p>
<p>གཞན་གྱི་ཡུལ་ན་འདུག་པ་དང་། །</p>
<p>གཞན་གྱི་འཚོ་བས་འཚོ་བའི་ཚེ། །</p>
<p>ཡུལ་གྱི་ཕྱིར་དང་བདེ་བའི་ཕྱིར། །</p>
<p>གཞན་གྱིས་བརྙས་པ་དེ་བཟོད་བྱ། །</p>
<p>གཞན་གྱི་ཡུལ་ན་གནས་པ་དང་། །</p>
<p>གཞན་གྱི་འཚོ་བས་འཚོ་བའི་ཚེ། །</p>
<p>སྡང་བས་འཁྲུག་པར་གྱུར་པ་ན། །</p>
<p>གཞན་གྱིས་བརྙས་པ་དེ་བཟོད་བྱ། །</p>
<p>གཞན་གྱི་ཡུལ་ན་འདུག་པ་དང་། །</p>
<p>གཞན་གྱི་འཚོ་བས་འཚོ་བའི་ཚེ། །</p>
<p>དམན་པས་བསྐྲད་པར་གྱུར་ཀྱང་རུང་། །</p>
<p>ཤེས་རབ་ལྡན་པས་དེ་བཟོད་བྱ། །</p>
<p>ཀྱེ་མ་ཡུལ་ལོག་བདག་གནས་ཤིང་། །</p>
<p>མཛའ་བཤེས་ངན་དང་ཕྲད་པ་ན། །</p>
<p>བྱིས་པ་རྣམས་དང་འགྲོགས་པ་ཡི། །</p>
<p>གནས་སུ་མི་ངན་རྟེན་བྱེད་མེད། །</p>
<p>ཤེས་རབ་ལྡན་པས་དེ་བས་མས། །</p>
<p>མི་ཤེས་མི་དང་འགྲོགས་བྱེད་ཀྱང་། །</p>
<p>མཁས་པས་ནོར་དང་ལོངས་སྤྱོད་ཕྱིར། །</p>
<p>གཟུ་ལུམས་ཁོ་ནར་ཁྲོ་མི་བྱ། །</p>
<p>ཇི་ལྟར་ཐལ་བས་བཀབ་པའི་མེ། །</p>
<p>རྩྭ་དང་ཤིང་གིས་གཡོགས་པ་ལ། །</p>
<p>རླུང་རྣམས་ཀྱིས་ནི་ལེགས་བུས་ན། །</p>
<p>ཤིན་ཏུ་རབ་ཏུ་འབར་འགྱུར་ཏེ། །</p>
<p>རྩྭ་དང་ཤིང་དེ་བསྲེགས་ནས་སུ། །</p>
<p>ཆེན་པོར་མཆེད་ཅིང་འབར་བ་ཡིས། །</p>
<p>རྩྭ་དང་གེལ་པ་མང་པོ་དག །ལྗོན་ཤིང་ཆེན་པོ་སྲེག་པ་ལྟར། །</p>
<p>དེ་བཞིན་རྣམ་རྟོག་བུད་ཤིང་ལས། །</p>
<p>བྱུང་བའི་ཁྲོ་བ་མེ་འདྲ་བས། །</p>
<p>བདག་ཉིད་དང་ནི་གཞན་དག་ལ། །</p>
<p>ཕུང་ཁྲོལ་ཆེན་པོ་བྱེད་པར་འགྱུར། །</p>
<p>དེ་ཕྱིར་ཁྲོ་བ་བྱུང་བ་ན། །</p>
<p>ཞེ་སྡང་གཉེན་པོར་གྱུར་པ་ཡི། །</p>
<p>བྱམས་པའི་སེམས་ལ་བསྒོམས་ནས་སུ། །</p>
<p>མཁས་པ་རྣམས་ཀྱིས་ཟློག་པར་བྱེད། །</p>
<p>བསྟོད་པ་བྱས་ན་མཛའ་བྱེད་ལ། །</p>
<p>མ་བསྟོད་མཛའ་བར་མི་བྱེད་ཅིང་། །</p>
<p>མོད་ལ་ཡོངས་སུ་སྤོང་བྱེད་པ། །</p>
<p>དེ་ནི་བྱིས་པའི་མཚན་ཉིད་ཡིན། །</p>
<p>གལ་ཏེ་འདི་ན་བྱིས་པ་དག །སྒྲོ་གཤོག་བཏོགས་པའི་བྱ་ལྟ་བུར། །</p>
<p>བློ་སྤངས་ཤེས་རབ་མ་འཆལ་ན། །</p>
<p>མཁས་པ་ཇི་ལྟར་འཚོ་བར་འགྱུར། །</p>
<p>གང་ཕྱིར་བྱིས་པ་ཕལ་ཆེར་ནི། །</p>
<p>བློ་གྲོས་སྤངས་ཤིང་ཤེས་འཚལ་བ། །</p>
<p>དེ་ཕྱིར་མཁས་པ་ཤེས་རབ་ཅན། །</p>
<p>ཁྱད་པར་དུ་ནི་བདེ་བར་འཚོ། །</p>
<p>མཁས་པ་ནོར་རྙེད་དགའ་བར་མི་འགྱུར་ལ། །</p>
<p>ཕོངས་པར་གྱུར་ཀྱང་མི་འཁྲུལ་འཁྲུག་པ་མེད། །</p>
<p>རྗེས་སུ་གཟུང་ཕྱིར་ཕན་པ་དེ་སྨྲ་ན། །</p>
<p>ལེགས་སྨྲ་ཡིན་ཞེས་གཞན་གྱིས་ཅིས་མི་རྟོགས། །</p>
<p>མཁས་པ་གཟུ་ལུམས་མེད་པར་གྱུར་པ་དེ། །</p>
<p>དེ་ཉིད་དཔྱད་པ་ལེགས་པར་མཉན་ནས་སུ། །</p>
<p>དེ་ལྟར་རྣམ་པར་བསམས་ནས་རང་དོན་དང་། །</p>
<p>གཞན་གྱི་དོན་དག་ལེགས་པར་སྤྱོད་པར་བྱེད། །</p>
<p>མཁས་པ་རྣམས་ནི་འཚོ་བའི་རྒྱུ་ཙམ་གྱིས། །</p>
<p>སྡིག་པའི་ལས་རྣམས་ཀུན་ཏུ་སྤྱོད་མི་འགྱུར། །</p>
<p>གལ་ཏེ་བདེ་དང་སྡུག་བསྔལ་ལྡན་གྱུར་ཀྱང་། །</p>
<p>རྟག་ཏུ་ཆོས་དོན་ཡོངས་སུ་གཏོང་བ་མེད། །</p>
<p>བློ་ལྡན་གཡོ་སྒྱུ་ཅན་དུ་མི་འགྱུར་ཏེ། །</p>
<p>རྨོངས་པར་མི་འགྱུར་ཚིག་རྩུབ་ཁྲོ་མི་འགྱུར། །</p>
<p>ཕོངས་པའི་གནས་ན་མྱ་ངན་མི་བྱེད་པ། །</p>
<p>གཞན་གྱིས་གནད་ལ་འབེབས་པར་བྱེད་རེ་སྐན། །</p>
<p>ཧ་ཅང་ཐལ་དང་ཧ་ཅང་ཞུམ་པ་ཡི། །</p>
<p>དམན་པའི་མི་རྣམས་ལ་ཡང་མ་ཡིན་ཏེ། །</p>
<p>བར་མའི་གནས་ལ་སྟེན་པར་བྱེད་པ་དག །དེ་ནི་མཁས་པ་རྣམས་ཀྱི་མཚན་ཉིད་ཡིན། །</p>
<p>ཧ་ཅང་ཐལ་བ་རྟག་ཏུ་འཁོན། །</p>
<p>ཧ་ཅང་ཞུམ་པ་རྟག་ཏུ་བརྙས། །</p>
<p>དེ་ཕྱིར་དེ་གཉིས་སྤངས་ནས་སུ། །</p>
<p>གོ་འཕང་བར་མ་བསྟེན་པར་བྱ། །</p>
<p>རེས་འགའ་ལྐུགས་པའམ་འོན་པ་ལྟ་བུར་གྱིས། །</p>
<p>དུས་ལ་བབ་ནས་བདག་བཞིན་དུ་སྨྲོས། །</p>
<p>རེས་འགའ་གངས་རི་བཞིན་དུ་བསིལ་བར་གྱིས། །</p>
<p>དུས་ལ་བབ་ན་མེ་ལྕེ་བཞིན་དུ་སྤོར། །</p>
<p>རེས་འགའ་རྩྭ་དང་འདྲ་བར་ཞུམ་པར་བྱ། །</p>
<p>དུས་ལ་བབ་ན་རི་རབ་ལྟ་བུར་གྱིས། །</p>
<p>རེས་འགའ་རྒྱལ་པོ་ལྟ་བུར་འགྱུར་བར་བར་བྱ། །</p>
<p>དུས་ལ་བབ་ན་ཐུབ་འདྲ་ནགས་སུ་སོང་། །</p>
<p>རེས་འགའ་བཀྲེས་དང་སྐོམ་པའང་བཟོད་པར་བྱ། །</p>
<p>དུས་སུ་བདེ་དང་སྡུག་བསྔལ་དང་དུ་བླང་། །</p>
<p>ནོར་ཕྱིར་བྲན་བཞིན་བཀོལ་པར་མི་བྱ་སྟེ། །</p>
<p>ཁྲོ་བའི་དབང་དུ་གྱུར་པར་མི་བྱའོ། །</p>
<p>རེས་འགའ་དགའ་བའི་གླུ་དང་སིལ་སྙན་གྱིས། །</p>
<p>རྩེ་ཞིང་ཤ་དང་ཆང་ཡང་སྤྱད་པར་བྱ། །</p>
<p>རེས་འགའ་རི་དགས་ལྟ་བུར་འཇིགས་བཞིན་སོང་། །</p>
<p>དུས་སུ་གཅན་གཟན་བཞིན་དུ་ཉམས་རྩལ་བསྟན། །</p>
<p>དང་པོར་དུས་དང་དུས་མིན་དང་། །</p>
<p>བདག་ཉིད་སྟོབས་ལྡན་སྟོབས་མེད་དང་། །</p>
<p>དར་དང་རྒུད་པ་བརྟགས་ནས་སུ། །</p>
<p>དེ་ནས་དོན་རྣམས་ལེགས་པར་བརྩམ། །</p>
<p>བཟོད་མེད་རྣམས་ལ་བཟོད་པ་དང་། །</p>
<p>བཟོད་ལྡན་རྣམས་ལའང་བཟོད་པར་གྱིས། །</p>
<p>ཉམ་ཆུང་རྣམས་ལའང་བཟོད་པ་དང་། །</p>
<p>སྟོབས་ལྡན་རྣམས་ལ་རྟག་བཟོད་གྱིས། །</p>
<p>འཁོན་གྱིས་འཁོན་ཞིར་ནམས་ཀྱང་མི་འགྱུར་བས། །</p>
<p>བཟོད་མེད་རྣམས་ལའང་བཟོད་པར་བྱས་ན་ལེགས། །</p>
<p>ཁྲོས་པ་རྣམས་ལ་རྟག་ཏུ་དང་བ་དང་། །</p>
<p>གཞན་གྱི་སྐྱོན་རྣམས་རྟག་ཏུ་བཅབ་པར་གྱིས། །</p>
<p>གཙོ་བོ་རྣམས་ཀྱི་ཚིག་ནི་འཇིགས་ཕྱིར་དང་། །</p>
<p>འཐབ་ཟླའི་ཚིག་དག་འཐབ་གཅུགས་གྱུར་ཕྱིར་བཟོད། །</p>
<p>གང་ཞིག་འོག་མའི་ཚིག་དག་བཟོད་བྱེད་པ། །</p>
<p>དེ་ནི་བཟོད་པའི་མཆོག་ཅེས་དམ་པས་གསུངས། །</p>
<p>གཤེ་དང་གྱ་ཚོམ་སྨྲ་བ་དང་། །</p>
<p>ཚིག་ངན་སྨྲ་བར་བྱེད་པ་ལ། །</p>
<p>བློ་གྲོས་ཆུང་ངུ་མི་བཟོད་དེ། །</p>
<p>པད་མ་ལ་ནི་རྡོ་ཆར་བཞིན། །</p>
<p>གཤེ་དང་གྱ་ཚོམ་སྨྲ་བ་དང་། །</p>
<p>ཚིག་ངན་སྨྲ་བར་བྱེད་པ་ལ། །</p>
<p>མཁས་པ་ཤིན་ཏུ་བཟོད་བྱེད་དེ། །</p>
<p>གླང་ཆེན་མེ་ཏོག་ཆར་པ་བཞིན། །</p>
<p>ཁྲོ་བ་དང་ནི་བརྫུན་དག་དང་། །</p>
<p>ཚིག་ངན་སྨྲ་བར་བྱེད་པ་ལ། །</p>
<p>མཁས་པ་ཤེས་རབ་ལྡན་གྱུར་པ། །</p>
<p>གང་ཡིན་དེ་ནི་ཐམས་ཅད་བཟོད། །</p>
<p>རྡོ་བ་བསྲེགས་ཀྱང་འཇུ་མི་འགྱུར། །</p>
<p>ཆར་པ་བབ་ཀྱང་འཇིག་པ་མེད། །</p>
<p>དེ་བཞིན་བདེ་དང་སྡུག་བསྔལ་གྱིས། །</p>
<p>མཁས་པ་ཉམས་པར་འགྱུར་བ་མེད། །</p>
<p>གང་ཞིག་བདེན་པས་གཤེ་བྱེད་པ། །</p>
<p>དེ་ལ་མཁས་པས་བཟོད་པར་བྱེད། །</p>
<p>བདེན་པ་མ་ཡིན་པ་ཡང་བཟོད། །</p>
<p>དེ་ལས་གཞན་པ་བསྟན་དུ་མེད། །</p>
<p>འདི་ལྟར་སྐྱེས་བུ་མཁས་པ་ནོར་གྱི་ཕྱིར། །</p>
<p>སྡུག་བསྔལ་བཟོད་བྱ་བཟོད་པར་འགྱུར་བར་བར་བྱ། །</p>
<p>གལ་ཏེ་མི་བཟོད་མྱ་ངན་རྣམ་སྤངས་ཏེ། །</p>
<p>གཞན་དུ་སོང་ན་སྟོང་ཕྲག་རྙེད་དང་འདྲ། །</p>
<p>ཡལ་ག་སྙེགས་ལ་འཇུ་བར་མི་བྱ་ཞིང་། །</p>
<p>ཆགས་བྲལ་སེམས་ལ་ཆགས་པར་མི་བྱ་སྟེ། །</p>
<p>བཟང་ཞིང་སྡུག་པས་ས་སྟེང་གང་བས་ན། །</p>
<p>འཇིག་རྟེན་ཡངས་པ་གཞན་དུ་འགྲོར་ཟད་མོད། །</p>
<p>གང་ན་བརྙས་བྱེད་བཀུར་སྟི་མི་བྱེད་དང་། །</p>
<p>སྨོད་པར་བྱེད་ཅིང་སྟོད་པར་མི་བྱེད་ན། །</p>
<p>མཁས་དང་བླུན་འགྲོགས་ཆེད་ཀ་མི་ཆེ་བས། །</p>
<p>རང་རྒྱལ་བཞིན་དུ་མ་སྨྲ་དེ་འགྲོ་རིགས། །</p>
<p>གང་ན་སྐྱེས་བུ་འཐབ་ལ་དགའ་གྱུར་ནས། །</p>
<p>གཡོ་སྒྱུའི་བསམ་ལྡན་རྟག་ཏུ་གླགས་ཀྱང་བྱེད། །</p>
<p>ཀྱལ་པ་དབྱེན་བརྫུན་ཚིག་རྩུབ་སྨྲ་བྱེད་པ། །</p>
<p>དེ་ཚེ་མཁས་པ་མྱུར་དུ་ཡུལ་གཞན་སོང་། །</p>
<p>གང་ན་མི་རྣམས་འཚོ་བར་བྱེད་གྱུར་ནས། །</p>
<p>ཕན་ཚུན་གནོད་ལ་འབེབས་པར་དགའ་བ་དང་། །</p>
<p>ལུས་དང་ངག་ཡིད་སྡོམ་པ་མེད་གྱུར་པ། །</p>
<p>དེ་ཚེ་མཁས་པ་མྱུར་དུ་ཡུལ་གཞན་སོང་། །</p>
<p>གང་ན་མི་རྣམས་ཕྲག་དོག་བྱེད་གྱུར་ནས། །</p>
<p>གཞན་གྱི་རྙེད་ལ་རྟག་ཏུ་མི་བཟོད་ཅིང་། །</p>
<p>སྡང་བའི་བསམ་པས་རྣམ་རྨོངས་ཚུལ་འཆོས་པ། །</p>
<p>དེ་ཚེ་བདག་འདོད་ཡུལ་གཞན་འགྲོ་བར་གྱིས། །</p>
<p>གང་ན་མི་རྣམས་སྡིག་བྱེད་འདོད་གྱུར་ནས། །</p>
<p>བཀུར་སྟི་འདོད་ཅིང་ཚུལ་འཆོས་གཡོ་སྒྱུ་བྱེད། །</p>
<p>ནང་ཡང་མ་དག་ཕྱི་ཡང་མ་དག་པ། །</p>
<p>དེ་ཚེ་བདག་འདོད་ཡུལ་གཞན་འགྲོ་བར་གྱིས། །</p>
<p>གང་ན་མི་རྣམས་ཞེ་ས་མེད་གྱུར་ནས། །</p>
<p>ཡ་རབས་ཚུལ་མེད་ཁེངས་ཤིང་ང་རྒྱལ་ལ་ལྡན། །</p>
<p>བྱིས་པས་མཁས་པ་རྟག་ཏུ་བརྙས་བྱེད་པ། །</p>
<p>དེ་ཚེ་བདག་འདོད་ཡུལ་གཞན་འགྲོ་བར་གྱིས། །</p>
<p>གང་དང་གང་དུ་བཟའ་བཏུང་དང་། །</p>
<p>གང་དུ་གོས་རྣམས་རྙེད་པ་དང་། །</p>
<p>གང་དུ་འཚོ་བ་དེར་སོང་ལ། །</p>
<p>ཆགས་འགྱུར་གནས་སུ་མ་འདུག་ཅིག །ལན་འགའ་རྩོད་འགྱུར་སྲེད་པ་གང་ཡིན་སྤོངས། །</p>
<p>རྟག་ཁེངས་མཆོད་མེད་ང་རྒྱལ་གང་ཡིན་སྤོངས། །</p>
<p>འབྲས་བུ་ངན་པའི་ཁྲོ་བ་གང་ཡིན་སྤོངས། །</p>
<p>ཕོངས་དུས་མི་ལྟའི་གྲོགས་པོ་གང་ཡིན་སྤོངས། །</p>
<p>མེ་ཡིས་གང་བའི་ལམ་འདྲའི་མ་རིག་སྤོངས། །</p>
<p>བྱས་གཟོ་མེད་པའི་གཉེན་འདྲའི་འདོད་ཆགས་སྤོངས། །</p>
<p>མཆེ་བ་མི་བཟད་ཀླུ་འདྲའི་ཆགས་པ་སྤོངས། །</p>
<p>དགྲ་བོ་མཚོན་ཐོགས་ལྟ་བུའི་སྡུག་བསྔལ་སྤོངས། །</p>
<p>ཀླུ་མོ་ལྟ་བུ་མི་བཟད་ཆུང་མ་སྤོངས། །</p>
<p>མགོ་ལ་མེ་འབར་ལྟ་བུའི་བུ་རྣམས་ཐོང་། །</p>
<p>འགོ་བའི་ནད་བཅས་ལྟ་བུའི་ཁྱིམ་རྣམས་ཐོང་། །</p>
<p>བཏུང་བ་དུག་ཆེན་ལྟ་བུའི་འདོད་པ་ཐོང་། །</p>
<p>ཁྱིམ་གྱི་ཕྱིར་ནི་གཅིག་བཏང་སྟེ། །</p>
<p>གྲོང་ཁྱེར་དོན་དུ་ཁྱིམ་བཏང་ངོ་། །</p>
<p>ལྗོངས་ཀྱི་ཕྱིར་ནི་གྲོང་ཁྱེར་ཏེ། །</p>
<p>བདག་གི་དོན་དུ་ས་བཏང་ངོ་། །</p>
<p>མི་ཡི་ཡན་ལག་ཕྱིར་ནི་ནོར་བཏང་ཞིང་། །</p>
<p>སྲོག་གི་དོན་དུ་ཡན་ལག་གཏང་བར་བྱ། །</p>
<p>ནོར་དང་ཡན་ལག་རྣམས་དང་དེ་བཞིན་སྲོག །ཐམས་ཅད་བཏང་གི་འདིར་ནི་ཆོས་སྲུང་ངོ་། །</p>
<p>ཆོས་སྤྱོད་པ་ལ་འཇིགས་སྐྲག་མེད་པ་ཉིད། །</p>
<p>ཆོས་སྤྱོད་པ་དག་ངན་འགྲོར་མི་འགྲོ་སྟེ། །</p>
<p>ཆོས་སྤྱོད་པ་ནི་འདོད་པའི་འགྲོ་བར་འགྲོ། །</p>
<p>ཆོས་མི་སྤྱོད་པ་ཤི་ནས་གདུང་བར་འགྱུར། །</p>
<p>མཁས་པ་ནོར་རྙེད་དགའ་བར་མི་འགྱུར་ལ། །</p>
<p>ནོར་ཟད་ན་ཡང་བློ་གྲོས་མི་འཁྱིམ་པར། །</p>
<p>འཇིག་རྟེན་དག་ན་ཅི་དགར་ལེགས་རྒྱུ་བ། །</p>
<p>སེམས་ཅན་ནང་ན་མི་ཡི་སྙིང་པོར་ཆུད། །</p>
<p>གང་ཞིག་དགའ་བས་གཞན་ལ་ནོར་སྦྱིན་ཞིང་། །</p>
<p>ང་རྒྱལ་འཚེ་བ་རྣམ་སྤངས་བདེན་ལ་གནས། །</p>
<p>རྒྱ་མཚོ་འདྲ་བའི་སེམས་ལྡན་དེ་དག་ནི། །</p>
<p>དཔའ་བོ་རྟུལ་ཕོད་ཡ་རབས་ཐབས་ལྡན་ཡིན། །</p>
<p>གང་ཞིག་དེ་དང་དེ་ལ་ལེགས་བསླབས་པས། །</p>
<p>དོན་རྣམས་ཀུན་ལ་མཁས་པར་གྱུར་པ་དང་། །</p>
<p>དེས་ལ་འགྲོགས་ན་བདེ་བ་དེ་དག་ནི། །</p>
<p>དམ་པས་ལེགས་པ་ཡིན་ཞེས་བསྔགས་པ་མཛད། །</p>
<p>ཉེ་རྔས་སྨྲས་པ། རྔ་ཁྱོད་ལ་ནི་ཕྱི་ཕྱིར་ཞིང་། །</p>
<p>འདི་བདག་ནི་རབ་ཏུ་དད། །</p>
<p>བདག་གི་ལུས་འདི་བསྐམས་པའམ། །</p>
<p>ཡང་ན་སེམས་ནི་མེད་ཀྱང་སླ། །</p>
<p>སྡུག་བསྔལ་ཤིན་ཏུ་མི་བཟད་པར། །</p>
<p>ལྷུང་ཡང་ཕྱིན་ཆད་སྡིག་མི་བགྱིད། །</p>
<p>ཚུལ་ཁྲིམས་ཉམས་པ་གསོན་པ་བས། །</p>
<p>ཚུལ་ཁྲིམས་ལྡན་པ་ཤི་ཡང་སླ། །</p>
<p>སྐྱེ་བ་གཅིག་ཏུ་འདི་ཡི་ཕྱིར། །</p>
<p>ཇི་ལྟ་བུར་ནི་མི་ཟད་སྦྱང་། །</p>
<p>བཅོམ་ལྡན་འདས་ཀྱིས་བཀའ་སྩལ་པ། །</p>
<p>སྔོན་ཚེ་གང་དུ་རབ་གནས་ཤིང་། །</p>
<p>དེ་དང་དེར་ནི་སྐྱེས་པ་ན། །</p>
<p>མི་དགེའི་གྲོགས་དང་འགྲོགས་པ་ཡིས། །</p>
<p>ང་ཡི་མི་དགེ་ལས་རྣམས་བྱས། །</p>
<p>དགེ་བའི་བཤེས་དང་ཕྲད་པ་ན། །</p>
<p>མི་དགེའི་ལས་རྣམས་སྤངས་པ་ཡིས། །</p>
<p>བདག་གིས་མི་དགེའི་ལས་རྣམས་བསལ། །</p>
<p>བཅོམ་ལྡན་དེ་བཞིན་གཤེགས་པ་ཡིས། །</p>
<p>སྔོན་གྱི་གནས་རྣམས་མངོན་མཁྱེན་ནས། །</p>
<p>དེ་ཕྱིར་དགེ་སློང་རྣམས་ལ་ནི། །</p>
<p>ཐུབ་པས་ལུང་ཡང་བསྟན་པར་མཛད། །</p>
<p>སྔོན་ཚེ་ང་ནི་རྔར་གྱུར་ཏེ། །</p>
<p>ཀུན་དགའ་བོ་ནི་ཉེ་རྔ་ཡིན། །</p>
<p>ལྷ་སྦྱིན་རྔ་སྒྲར་གྱུར་ཏོ་ཞེས། །</p>
<p>སྐྱེས་རབས་དེ་ལྟར་གཟུང་བར་གྱིས། །</p>
<p>ཆོས་རྣམས་སྡུད་པར་བྱེད་པ་ཡི། །</p>
<p>དོན་རྒྱས་མདོ་སྡེ་འདི་ཐོས་ནས། །</p>
<p>དགེ་སློང་ཐམས་ཅད་གུས་བཅས་པར། །</p>
<p>ཆོས་ལ་སྤྱད་པ་ཉིད་དུ་གྱིས། །</p>
<p>ཀླུའི་རྒྱལ་པོ་རྔ་སྒྲའི་ཚིགས་སུ་བཅད་པ་རྫོགས་སོ།། །།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>