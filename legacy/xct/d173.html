<!DOCTYPE html>
<html>
<head>
<meta charset='UTF-8'>
<meta name='author' content='84000'>
<title></title>
</head>
<body>
<article id='d173' lang='xct'>
<header>
<ul>
<li class='division'>སྡེ་དགེ 173</li>
</ul>
</header>
<p>༄༅༅། །</p>
<p>རྒྱ་གར་སྐད་དུ། ཨཱརྱ་ནཻ་ར་ཨཱཏྨ་པ་རི་པྲྀཙྪཱ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་བདག་མེད་པ་དྲིས་པ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</p>
<p>དེ་ནས་དམིགས་པའི་ལྟ་བ་ཅན་རྣམ་པར་རྟོག་པ་དང་བཅས་ཤིང་རྣམ་པར་དཔྱོད་པ་དང་བཅས་པའི་མུ་སྟེགས་པ་དེ་དག་རྣམས་ཐེག་པ་ཆེན་པོའི་ནང་དུ་སོང་སྟེ། ཞེ་ས་དང་བཅས་ཤིང་ཐལ་མོ་སྦྱར་ནས་བདག་མེད་པའི་དྲི་བ་དག་ཡོངས་སུ་དྲིས་པ། རིགས་ཀྱི་བུ་ཐམས་ཅད་མཁྱེན་པས་ནི་ལུས་ལ་བདག་མེད་དོ་ཞེས་གསུངས་ལ། གལ་ཏེ་ལུས་ལ་ཡང་དག་པར་བདག་མེད་ན་ཇི་ལྟར་ན་དེ་ལས་རྩེ་བ་དང་། དགོད་པ་དང་། ངུ་བ་དང་། རོལ་བ་དང་། ཁྲོ་བ་དང་། ང་རྒྱལ་དང་། ཕྲག་དོག་དང་། ཕྲ་མ་ལ་སོགས་པ་ཀུན་ཏུ་འབྱུང་བར་འགྱུར། ཅི་ལུས་ལ་ཡང་དག་པར་ན་བདག་ཡོད་དམ་མེད་པ་ཡིན། བདག་ཅག་གི་ཐེ་ཚོམ་དེ་དག་ཁྱོད་ཀྱིས་བསལ་བའི་རིགས་སོ། །</p>
<p>ཐེག་པ་ཆེན་པོ་པ་རྣམས་ཀྱིས་སྨྲས་པ། གྲོགས་པོ་དག་ལུས་ལ་ནི་བདག་ཡང་དག་པར་ཡོད་དོ་ཞེའམ། མེད་དོ་ཞེས་གཉི་གར་ཡང་འདིར་བརྗོད་པར་མི་བྱ་སྟེ། ཡང་དག་པར་ཡོད་དོ་ཞེས་བརྗོད་པ་ན་མེད་དོ་ཞེས་བརྗོད་པ་ནི་ལོག་པར་སྨྲ་བའོ། །</p>
<p>གལ་ཏེ་ཡོད་ན་ཇི་ལྟར་ན་དེ་སྐྲ་དང་། སེན་མོ་དང་། པགས་པ་དང་། མགོ་བོ་དང་། ཤ་དང་། རུས་པ་དང་། རྐང་དང་། ཚིལ་དང་། རྒྱུས་པ་དང་། མཆིན་པ་དང་། རྒྱུ་མ་དང་། མིད་པ་དང་། ལག་པ་དང་། རྐང་པ་དང་། ཡན་ལག་དང་། ཉིང་ལག་ལ་སོགས་པ་ལུས་ཐམས་ཅད་ཀྱི་ཕྱི་དང་ནང་དུ་བཅས་པ་ལ་རྣམ་པར་བརྟགས་ན་བདག་ཡང་དག་པར་མི་སྣང་ངོ་། །</p>
<p>མུ་སྟེགས་པ་རྣམས་ཀྱིས་སྨྲས་པ། ལྷའི་མིག་དང་ལྡན་པ་འགའ་ཞིག་གིས་མཐོང་གིས། བདག་ཅག་རྣམས་ནི་ཤའི་མིག་ཅན་ཡིན་པས་བདག་ཡང་དག་པར་ཇི་ལྟར་མཐོང་། ཐེག་པ་ཆེན་པོ་པ་རྣམས་ཀྱིས་སྨྲས་པ། ལྷའི་མིག་དང་ལྡན་པ་རྣམས་ཀྱིས་ཀྱང་མི་མཐོང་སྟེ། གང་ལ་ཁ་དོག་མེད་པ་དང་། གཟུགས་མེད་པ་དང་། དབྱིབས་མེད་པ་དེ་ཇི་ལྟར་མཐོང་བར་འགྱུར། མུ་སྟེགས་པ་རྣམས་ཀྱིས་སྨྲས་པ། ཅི་མེད་པ་ཡིན་ནམ། ཐེག་པ་ཆེན་པོ་པ་རྣམས་ཀྱིས་སྨྲས་པ། མེད་དོ་ཞེས་བརྗོད་པ་ན་ཡོད་དོ་ཞེས་བརྗོད་པ་ནི་ལོག་པར་སྨྲ་བའོ། །</p>
<p>གལ་ཏེ་མེད་ན་ཇི་ལྟར་འདི་མངོན་སུམ་དུ་ཡོད་པར་རྩེ་བ་དང་། དགོད་པ་དང་། ངུ་བ་དང་། རོལ་བ་དང་། ཁྲོ་བ་དང་། ང་རྒྱལ་དང་། ཕྲག་དོག་དང་། ཕྲ་མ་ལ་སོགས་པ་ཀུན་ཏུ་འབྱུང་བར་འགྱུར། དེ་བས་ན་མེད་དོ་ཞེས་བརྗོད་པར་ཡང་མི་རུང་སྟེ། ཡོད་དམ་མེད་ཅེས་གང་འདི་ལྟར་བརྗོད་པར་མི་བྱ་སྟེ། ཉེས་པ་འདི་ཡོད་པས་ན་ཡོད་པའོ་ཞེའམ། མེད་པའོ་ཞེས་བརྗོད་པར་མི་བྱའོ། །</p>
<p>མུ་སྟེགས་པ་རྣམས་ཀྱིས་སྨྲས་པ། འོ་ན་འདིར་གང་ཞིག་དམིགས་པར་འགྱུར། ཐེག་པ་ཆེན་པོ་པ་རྣམས་ཀྱིས་སྨྲས་པ། དམིགས་པར་གྱུར་པ་ནི་ཅི་ཡང་མེད་དོ། །</p>
<p>མུ་སྟེགས་པ་རྣམས་ཀྱིས་སྨྲས་པ། ཅི་ནམ་མཁའ་ལྟར་སྟོང་པ་ཉིད་ཡིན་ནམ། ཐེག་པ་ཆེན་པོ་པ་རྣམས་ཀྱིས་སྨྲས་པ། གྲོགས་པོ་དག་དེ་དེ་བཞིན་ཏེ། ནམ་མཁའ་ལྟར་སྟོང་པ་ཉིད་ཡིན་ནོ། །</p>
<p>མུ་སྟེགས་པ་རྣམས་ཀྱིས་སྨྲས་པ། གལ་ཏེ་དེ་ལྟར་ཡིན་ན་རྩེ་བ་དང་། དགོད་པ་དང་། ངུ་བ་དང་། རོལ་པ་དང་། ཁྲོ་བ་དང་། ང་རྒྱལ་དང་། ཕྲག་དོག་དང་། ཕྲ་མ་ལ་སོགས་པ་ཇི་ལྟར་བལྟ་བར་བགྱི། ཐེག་པ་ཆེན་པོ་པ་རྣམས་ཀྱིས་སྨྲས་པ། སྒྱུ་མ་དང་། རྨི་ལམ་དང་། མིག་འཕྲུལ་དང་འདྲ་བ་ཉིད་ཡིན་ནོ། །</p>
<p>མུ་སྟེགས་པ་རྣམས་ཀྱིས་སྨྲས་པ། སྒྱུ་མ་ནི་ཇི་ལྟ་བུ་ལགས། རྨི་ལམ་དང་། མིག་འཕྲུལ་ནི་ཇི་ལྟ་བུ་ལགས། ཐེག་པ་ཆེན་པོ་པ་རྣམས་ཀྱིས་སྨྲས་པ། སྒྱུ་མ་ནི་མཚོན་པ་ཙམ་མོ། །</p>
<p>རྨི་ལམ་ནི་སོ་སོར་སྣང་བ་ཙམ་སྟེ། གཟུང་བར་བྱ་བ་མ་ཡིན་ཞིང་རང་བཞིན་གྱིས་སྟོང་པ། ཡོད་པ་མ་ཡིན་པའི་ངོ་བོ་ཉིད་དོ། །</p>
<p>མིག་འཕྲུལ་ནི་བཅོས་མ་ཙམ་དུ་དགོས་པའོ། །</p>
<p>གྲོགས་པོ་དག་དེ་དེ་བཞིན་ཏེ། དངོས་པོ་ཇི་སྙེད་པ་ཐམས་ཅད་ནི་སྒྱུ་མ་དང་། རྨི་ལམ་དང་། མིག་འཕྲུལ་དང་འདྲ་བར་ཤེས་པར་བྱའོ། །</p>
<p>གཞན་ཡང་ཀུན་རྫོབ་དང་། དོན་དམ་པ་དག་བསྟན་པར་བྱ་སྟེ། དེ་ལ་ཀུན་རྫོབ་ཅེས་བྱ་བ་ནི་འདི་ནི་བདག་གོ། །</p>
<p>འདི་ནི་གཞན་ནོ་ཞེས་བྱ་བ་དང་། སྲོག་དང་། སྐྱེས་བུ་དང་། གང་ཟག་དང་། བྱེད་པ་པོ་དང་། ཚོར་བ་པོ་དང་། ནོར་དང་། བུ་དང་། ཆུང་མ་དང་། མཛའ་བཤེས་དང་། ཉེ་དུ་ལ་སོགས་པར་རྟོག་པ་དེ་ནི་ཀུན་རྫོབ་ཅེས་བྱའོ། །</p>
<p>གང་ལ་བདག་མེད་པ་དང་། གཞན་མེད་པ་དང་། སྲོག་མེད་པ་དང་། སྐྱེས་བུ་མེད་པ་དང་། གང་ཟག་མེད་པ་དང་། བྱེད་པ་པོ་མེད་པ་དང་། ཚོར་བ་པོ་མེད་པ་དང་། ནོར་མེད་པ་དང་། བུ་མེད་པ་དང་། ཆུང་མ་མེད་པ་དང་། མཛའ་བཤེས་མེད་པ་དང་། ཉེ་དུ་ལ་སོགས་པ་མེད་པ་དེ་ནི་དོན་དམ་པ་ཞེས་བྱའོ། །</p>
<p>གང་ལ་རང་བཞིན་གྱིས་དངོས་པོ་ཐམས་ཅད་དུ་ཡོངས་སུ་བརྟགས་ཤིང་དགེ་བ་དང་། མི་དགེ་བའི་འབྲས་བུ་དང་། སྐྱེ་བ་དང་། འགག་པ་ནི་ཀུན་རྫོབ་བོ། །</p>
<p>དགེ་བ་དང་མི་དགེ་བའི་འབྲས་བུ་མེད་པ་དང་། སྐྱེ་བ་མེད་པ་དང་། འགག་པ་མེད་པ་དེ་བཞིན་ཉིད་ཀྱི་ངོ་བོ་ཉིད་དེ་ལ་ནི་ཀུན་ནས་ཉོན་མོངས་པ་དང་། རྣམ་པར་བྱང་བ་མེད་དེ། དེ་ནི་དབུ་མའི་ཆོས་རྣམས་ཀྱི་སྒྲུབ་པ་ལྷུར་ལེན་པའོ། །</p>
<p>དེ་ལ་འདི་སྐད་ཅེས་བྱ་སྟེ། ཀུན་རྫོབ་དང་ནི་དོན་དམ་སྟེ། །</p>
<p>དབྱེ་བ་གཉིས་སུ་ཡང་དག་བཤད། །</p>
<p>ཀུན་རྫོབ་འཇིག་རྟེན་པ་ཡི་ཆོས། །</p>
<p>དོན་དམ་འཇིག་རྟེན་འདས་པའོ། །</p>
<p>ཀུན་རྫོབ་ཆོས་ལ་ཞུགས་པ་ཡི། །</p>
<p>སེམས་ཅན་ཉོན་མོངས་དབང་དུ་འགྲོ། །</p>
<p>དོན་དམ་ཡོངས་སུ་མ་ཤེས་པས། །</p>
<p>འཁོར་བར་ཡུན་རིང་འཁོར་བར་འགྱུར། །</p>
<p>ཀུན་རྫོབ་འཇིག་རྟེན་ཆོས་རྣམས་ལ། །</p>
<p>མི་མཁས་པ་དག་རྟོག་པར་བྱེད། །</p>
<p>ཀུན་ཏུ་རྟོག་པ་དེ་ཡིས་ནི། །</p>
<p>སྡུག་བསྔལ་ཉམས་སུ་མྱོང་བར་འགྱུར། །</p>
<p>ཇི་ལྟར་སོ་སོའི་སྐྱེ་བོ་ཡི། །</p>
<p>བྱིས་པས་གྲོལ་ལམ་མི་ཤེས་པས། །</p>
<p>མི་ཟད་པ་ཡི་སྡུག་བསྔལ་དག །མང་པོ་རྗེས་སུ་མྱོང་བར་འགྱུར། །</p>
<p>གང་དུ་སྲིད་པ་འགག་འགྱུར་བའི། །</p>
<p>དོན་དམ་དག་ནི་མི་ཤེས་པས། །</p>
<p>སྐྱེ་བ་དང་ནི་འགག་འགྱུར་ཞིང་། །</p>
<p>སྐྱེ་མེད་འགྲོ་དང་འོང་བར་འགྱུར། །</p>
<p>འཇིག་རྟེན་ཆོས་ལ་གནས་པ་ཡི། །</p>
<p>བླུན་པོ་འཁོར་ལོ་བཞིན་དུ་འཁོར། །</p>
<p>སྡུག་བསྔལ་གནས་ཅན་འཁོར་བ་འདིར། །</p>
<p>ཡང་དང་ཡང་དུ་འཁོར་བར་འགྱུར། །</p>
<p>ཇི་ལྟར་ཉི་མ་ཟླ་བ་དག །སླར་ཡང་འོང་ཞིང་འགྲོ་བར་བྱེད། །</p>
<p>དེ་བཞིན་སྲིད་པར་འཕོ་བ་ན། །</p>
<p>སླར་ཡང་འོང་ཞིང་འགྲོ་བར་འགྱུར། །</p>
<p>འཁོར་བ་ཐམས་ཅད་མི་རྟག་ཅིང་། །</p>
<p>མི་བརྟན་སྐད་ཅིག་འཇིག་པ་ཉིད། །</p>
<p>དེ་བས་དོན་དམ་ཤེས་པ་ཡིས། །</p>
<p>ཀུན་རྫོབ་བདེན་པའི་གནས་སྤོང་ངོ་། །</p>
<p>མཐོ་རིས་གནས་ནས་ལྷ་རྣམས་དང་། །</p>
<p>དྲི་ཟ་ལྷ་མི་རྣམས་ཀྱང་ནི། །</p>
<p>ཀུན་ལ་འཕོ་བ་ཡོད་གྱུར་པ། །</p>
<p>ཀུན་ཀྱང་ཀུན་རྫོབ་འབྲས་བུ་ཡིན། །</p>
<p>གྲུབ་དང་རིགས་འཛིན་གནོད་སྦྱིན་དང་། །</p>
<p>དྲི་ཟ་དང་ནི་ལྟོ་འཕྱེ་རྣམས། །</p>
<p>སླར་ཡང་དམྱལ་བར་འགྲོ་འགྱུར་བ། །</p>
<p>ཀུན་ཀྱང་ཀུན་རྫོབ་འབྲས་བུ་ཡིན། །</p>
<p>གང་ཞིག་བརྩོན་དྲག་ལྷ་རྣམས་དང་། །</p>
<p>ཡོན་ཏན་འབྱུང་གནས་ལ་གནས་གང་། །</p>
<p>མཐོ་རིས་ལས་འཕོ་ལྟུང་གྱུར་པ། །</p>
<p>ཐམས་ཅད་ཀུན་རྫོབ་འབྲས་བུ་ཡིན། །</p>
<p>བརྒྱ་བྱིན་འཁོར་ལོས་སྒྱུར་ཉིད་དེ། །</p>
<p>གང་གིས་དམ་པའི་གནས་ཐོབ་ནས། །</p>
<p>སླར་ཡང་བྱོལ་སོང་སྐྱེ་གནས་འཇུག །ཐམས་ཅད་ཀུན་རྫོབ་འབྲས་བུ་ཡིན། །</p>
<p>དེ་བས་མཐོ་རིས་ལྷ་རྣམས་ཀྱི། །</p>
<p>བདེན་པ་བཟང་པོ་ཀུན་སྤོང་ལ། །</p>
<p>བྱང་ཆུབ་སེམས་ནི་འོད་གསལ་བ། །</p>
<p>རྣལ་འབྱོར་པས་ནི་རྟག་ཏུ་བསྒོམ། །</p>
<p>དངོས་པོ་མེད་ཅིང་དམིགས་སུ་མེད། །</p>
<p>ཐམས་ཅད་སྟོང་པ་གནས་མེད་པ། །</p>
<p>སྤྲོས་པ་རྣམས་ལས་ཡང་དག་འདས། །</p>
<p>བྱང་ཆུབ་སེམས་དཔའི་མཚན་ཉིད་ཡིན། །</p>
<p>སྲ་བ་མ་ཡིན་འཇམ་པ་མིན། །</p>
<p>དྲོ་བ་མ་ཡིན་གྲང་བ་མིན། །</p>
<p>དེ་ནི་རེག་མིན་གཟུང་བྱ་མིན། །</p>
<p>བྱང་ཆུབ་སེམས་ཀྱི་མཚན་ཉིད་ཡིན། །</p>
<p>རིང་པོ་མ་ཡིན་ཐུང་བ་མིན། །</p>
<p>ཟླུམ་པོ་མ་ཡིན་གྲུ་གསུམ་མིན། །</p>
<p>ཕྲ་བ་མ་ཡིན་སྦོམ་པའང་མིན། །</p>
<p>བྱང་ཆུབ་སེམས་ཀྱི་མཚན་ཉིད་ཡིན། །</p>
<p>སྒོམ་པ་རྣམས་ལས་རྣམ་འདས་ཤིང་། །</p>
<p>མུ་སྟེགས་རྣམས་ཀྱི་སྤྱོད་ཡུལ་མིན། །</p>
<p>ཤེས་རབ་ཕ་རོལ་ཕྱིན་སྦྱོར་བ། །</p>
<p>བྱང་ཆུབ་སེམས་ཀྱི་མཚན་ཉིད་ཡིན། །</p>
<p>དཔེ་མེད་བསྒོམ་དུ་མེད་པ་དང་། །</p>
<p>མཐོང་མིན་གནས་ཀྱི་མཆོག་གྱུར་ལ། །</p>
<p>རང་བཞིན་གྱིས་ནི་རྣམ་དག་པ། །</p>
<p>བྱང་ཆུབ་སེམས་ཀྱི་མཚན་ཉིད་ཡིན། །</p>
<p>ཐམས་ཅད་དབུ་བ་ལྟ་བུ་སྟེ། །</p>
<p>ཆུ་བུར་ལྟ་བུར་སྙིང་པོ་མེད། །</p>
<p>རྟག་པ་མ་ཡིན་བདག་མེད་པ། །</p>
<p>སྒྱུ་མ་སྨིག་རྒྱུ་དག་དང་མཚུངས། །</p>
<p>གོང་བུ་བཞིན་དུ་བསྡུས་གྱུར་པ། །</p>
<p>སྤྲོས་པ་རྣམས་ཀྱིས་ཡོངས་སུ་གང་། །</p>
<p>འདོད་ཆགས་ཞེ་སྡང་ལ་སོགས་ལྟར། །</p>
<p>དེ་ནི་སྒྱུ་མཚུངས་འབའ་ཞིག་ཡིན། །</p>
<p>ཇི་ལྟར་ནང་ན་ཐིག་ལེ་ནི། །</p>
<p>སྐད་ཅིག་དེ་ལ་མི་མཐོང་སྟེ། །</p>
<p>ཤེས་རབ་ཕ་རོལ་ཕྱིན་མཐོང་ན། །</p>
<p>དེ་བཞིན་བློ་ནི་འདུས་མ་བྱས། །</p>
<p>རྟག་ཏུ་དགོད་ཅིང་རྩེ་བ་དང་། །</p>
<p>སྨྲ་ཞིང་གླུ་དང་རོལ་མོ་དང་། །</p>
<p>གཞི་ལ་སོགས་པའི་བདེ་བ་རྣམས། །</p>
<p>དེ་དག་ཐམས་ཅད་རྨི་ལམ་མཚུངས། །</p>
<p>ལུས་ཅན་ཀུན་གྱིས་འདུས་བྱས་པ། །</p>
<p>འདི་ཀུན་རྨི་ལམ་དང་མཚུངས་ལ། །</p>
<p>རྨི་ལམ་སེམས་ཀྱི་ཀུན་རྟོག་སྟེ། །</p>
<p>སེམས་ཀྱང་ནམ་མཁའ་ལྟ་བུ་ཡིན། །</p>
<p>གང་ཞིག་ཚུལ་འདི་རྟག་སྒོམ་པ། །</p>
<p>ཤེས་རབ་ཕ་རོལ་ཕྱིན་པའི་ཚུལ། །</p>
<p>གང་ཞིག་འདི་ནི་རྟག་སྒོམ་པ། །</p>
<p>དངོས་པོ་ཀུན་ལས་རྣམ་གྲོལ་ནས། །</p>
<p>གོ་འཕང་མཆོག་ནི་ཐོབ་པར་འགྱུར། །</p>
<p>བླ་ན་མེད་པའི་བྱང་ཆུབ་གང་། །</p>
<p>སངས་རྒྱས་ཀུན་གྱིས་རྣམ་བསྒོམ་པ། །</p>
<p>བསྒོམས་དང་བཅས་པས་འཛིན་ན་ནི། །</p>
<p>ཐེག་ཆེན་འབྲས་བུ་འཐོབ་པར་འགྱུར། །</p>
<p>འཕགས་པ་བདག་མེད་པ་དྲིས་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །</p>
<p>།རྒྱ་གར་གྱི་མཁན་པོ་ཀ་མ་ལ་གུབ་ཏ་དང་། ཞུ་ཆེན་གྱི་ལོ་ཙྪ་བ་དགེ་སློང་རིན་ཆེན་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པ།།</p>
<footer>
<p>Text sourced from the 84000 Project.</p>
<p>These works are provided under the protection of a Creative Commons CC BY-NC-ND (Attribution - Non-commercial - No-derivatives) 3.0 copyright. It may be copied or printed for fair use, but only with full attribution, and not for commercial advantage or personal compensation. For full details, see the <a href='https://github.com/84000/all-data/blob/master/Terms_of_Use.md' target='_blank'>documentation for Terms of Use</a>.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>